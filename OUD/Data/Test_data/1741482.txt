title: Emissiefraude - Controles
thema: Mobiliteit en Verkeer
Natuur en Milieu
pdf link: https://docs.vlaamsparlement.be/pfile?id=1741482
thema link: https://www.vlaamsparlement.be/parlementaire-documenten/schriftelijke-vragen/1542221
SCHRIFTELIJKE VRAAG
nr. 1470
van PAUL  VAN MIERT
datum: 6 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Emissiefraude  -  Controles
Recent studiewerk uitgevoerd door VMM (Vlaamse Milieumaatschappij) leert dat 
emissiefraude bij wegvoertuigen een zeer grote  impact heeft in Vlaanderen. Er werden  met 
succes emissiemetingen op de openbare  weg georganiseerd waaruit  blijkt dat een klein 
aandeel probleemvoertuigen een onevenredig groot deel van de vlootemissies voor zijn 
rekening neemt.
De aanpak van dit probleem is belangrijk  voor de gezondheid  van mens  en milieu  in 
Vlaanderen, maar ook om oneerlijke  concurrentie  binnen de transportindustrie en tussen 
onderhoudscentra van wegvoertuigen  te vermijden. Het studierapport van VMM schuift 
daarom concrete stappen naar voren om:
-het toezicht  op voertuigfabrikanten aan te scherpen via zogenoemde ‘in service 
conformity’-testen en markttoezicht;
-het toezicht op voertuigeigenaars te verbeteren door een versterking van zowel de 
periodieke technische keuring als wegkantcontroles. 
De pilootcampagne  met remote sensing emissiemetingen is succesvol voltooid. Om zulke 
metingen in de toekomst te kunnen inzetten voor een performant  beleid,  moeten  nu reeds 
de nodige beleidsinitiatieven worden  genomen.
1.Op 1 september 2020 zijn nieuwe vereisten  uit Verordening  (EU) 2018/858 van kracht  
geworden inzake toezicht op de naleving van technische  eisen en voertuigemissies. Dit 
houdt in dat er emissietests  moeten gebeuren op in Vlaanderen verkochte voertuigen  
(markttoezicht) en dat voertuigmodellen die in Vlaanderen gehomologeerd werden 
performanter moeten worden  opgevolgd  via ‘in service conformity’-tests.
a)Welke initiatieven  heeft Vlaanderen genomen  om voertuigen  die hier 
gehomologeerd zijn op te volgen  aan de hand van in service conformity? 
i.Hoeveel van de fabrikant-onafhankelijke  emissietests zullen jaarlijks worden 
uitgevoerd op voertuigmodellen die hier zijn gehomologeerd?
ii.Om wat voor tests gaat het dan en wie voert ze uit?
iii.Wat heeft de minister  reeds  geleerd  uit dergelijke nieuwe testactiviteiten  en 
hoe worden de resultaten van dit testprogramma gedeeld met betrokken 
partijen binnen en buiten de Vlaamse overheid?
b)Waar staan we in Vlaanderen met het oprichten van een toezichtautoriteit  die de 
emissieprestaties van in Vlaanderen ingeschreven voertuigen  opvolgt? 
Welke initiatieven  heeft de minister reeds genomen om zulke emissietests uit te 
voeren en in wettelijke maatregelen voor deze autoriteit te voorzien ten aanzien  
van voertuigfabrikanten die in deze tests de normen niet blijken te respecteren?
c)In welke sancties  is voorzien in Vlaanderen tegen fabrikanten die de 
homologatiewetgeving niet respecteren?
d)Op welke manier kan het toezicht  op fabrikanten worden versterkt op basis van 
inspectieresultaten uit de voertuigkeuring, van wegkantcontroles en van metingen 
op basis van remote sensing?
2.Momenteel  blijken er geen (in geval van onder meer NOx-emissies)  of onvoldoende (in 
geval van fijnstofemissies) milieugerichte  tests te gebeuren tijdens de periodieke 
technische voertuigkeuring. Op 1 juli 2022 zou samen met de overige gewesten  een 
nieuwe deeltjestellertest worden  ingevoerd om roetfilterfraude te kunnen  detecteren 
tijdens de voertuigkeuring.
a)Zal de nieuwe testprocedure met deeltjesteller van toepassing zijn op alle 
dieselwagens die verkocht werden  met een roetfilter?
b)De nieuwe testprocedure maakt de oude opaciteitstest volledig overbodig. 
Zal deze zoals in Nederland worden afgeschaft voor voertuigen  die de nieuwe test 
met deeltjesteller ondergaan?
c)Welke initiatieven worden momenteel  genomen  om de deeltjestellertest in te 
zetten om naast  fraude, ook emissieproblemen door defecten vast te stellen? 
Welke initiatieven worden genomen om de testprocedure uit te breiden naar 
andere voertuigcategorieën zoals vrachtwagens en benzinewagens?
d)Overweegt de minister om, analoog voor de aanpak van roetfilterfraude met de 
deeltjestellertest, ook voor NOx-emissiefraude een nieuwe  testprocedure in te 
voeren zodra deze beschikbaar wordt?
e)Voorziet de minister ook in initiatieven in lijn met de aanbevelingen uit het VMM-
onderzoek om bestuurders die hun voertuig niet laten keuren of blijven  rondrijden  
met een rode kaart bestuurlijk te sanctioneren?
f)De huidige wetgeving staat Belgen toe hun voertuig  te laten keuren  in een gewest 
naar keuze. Dat belet Vlaanderen om maximaal gebruik  te maken van zijn 
bevoegdheden inzake voertuigkeuring. Het onderzoeksrapport van VMM beveelt 
daarom een herziening van het betrokken artikel aan. 
Hoe reageert de minister daarop?
g)Op welke manier kunnen de resultaten van inspectie  tijdens de keuring beter 
worden gecapteerd om de aanpak van emissiefraude (bijvoorbeeld ook ten 
opzichte van fabrikanten) te versterken?
3.Wegkantcontroles zijn volgens het rapport  van de VMM-studie cruciaal  in de aanpak 
van emissiefraude  door eigenaars. Ze laten in tegenstelling tot periodieke  keuring toe 
tot heterdaad-betrapping van fraudeurs en zijn ook van toepassing op buitenlandse 
voertuigen die gebruikmaken van ons wegennet. Momenteel  zijn dergelijke controles 
in Vlaanderen echter  enkel mogelijk op zware bedrijfsvoertuigen (vrachtwagens)?
a)Hoe verlopen de wegkantcontroles  voor vrachtwagens? Welke sanctionering is van 
toepassing in geval  van emissiefraude?
b)Welke initiatieven neemt de minister nog om deze te versterken?
c)Welke initiatieven zal de minister nemen om de regelgeving inzake 
wegkantcontroles uit te breiden naar alle voertuigcategorieën,  met inbegrip  van 
personenwagens, bestelwagens,  …?
d)Is de inspectiesoftware waarmee momenteel  vrachtwagens worden gecontroleerd 
ook bruikbaar  voor controle bij andere voertuigcategorieën? Zo niet, welke 
initiatieven neemt  de minister  om in dergelijke software  te voorzien?
e)Op welke manier kunnen de resultaten van inspectie  tijdens wegkantcontroles 
beter worden  gecapteerd om de aanpak  van emissiefraude (bijvoorbeeld ook ten 
opzichte van fabrikanten) te versterken?
4.Het VMM-onderzoek  testte succesvol remote sensing uit, een meettechniek die de 
uitstoot van een voertuig op de weg kan bepalen. Deze techniek biedt een groot 
potentieel in de aanpak van emissiefraude. De uitrol van remote sensing in Vlaanderen 
zal echter  zowel wettelijk als bestuurlijk heel wat initiatieven behoeven, gaande van 
een wettelijk kader  tot vergunningverlening  en inrichten van weginfrastructuur.
a)Wat is er momenteel nodig qua vergunningverlening of toelatingen voor metingen  
op gewestwegen? Welke initiatieven zijn mogelijk om dit te vergemakkelijken?
b)Welke betrokken partners  binnen de administratie  van de minister zijn 
verantwoordelijk voor samenwerking inzake inrichting  van weginfrastructuur  
noodzakelijk voor remote sensing?
c)Hoe kan of zal de minister gebruikmaken van remote sensing  met het oog op de 
versterking van haar bevoegdheden inzake voertuigkeuring  en wegkantcontroles?
d)In welke beleidsinitiatieven  voorziet de minister verder nog om in de toekomst  
remote sensing in Vlaanderen te implementeren?
e)Welke initiatieven neemt de minister of zal de minister nemen om de 
emissieresultaten uit remote sensing technisch te verzamelen  en analyseren? Hoe 
kunnen deze gegevens worden  gebruikt voor betere procedures in de keuring, 
wegkantcontroles en voor toezicht  op voertuigfabrikanten? 
5. Een efficiënt beleid tegen dergelijke emissiefraude moet zich niet enkel richten tegen 
de eigenaar,  maar moet ook aan de bron worden aangepakt. Garagisten adverteren 
momenteel openlijk  met het aanbieden en uitvoeren van manipulaties zoals de 
verwijdering van roetfilters  of motortuning.
Welke initiatieven kan de minister binnen haar bevoegdheden  nemen om deze 
praktijken een halt toe te roepen, en heeft zij hier al overleg  over gepleegd  met haar 
collega’s?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1470 van 6 juli 2021
van PAUL  VAN MIERT
1.a)De In Service Conformity tests (afgekort: ISC-tests) worden jaarlijks door de 
Vlaamse goedkeuringsinstantie gehomologeerde  voertuigen  uitgevoerd, en dit 
conform de Verordening (EU) 2017/1151 van de Commissie  van 1 juni 2017 tot 
aanvulling van Verordening (EG) nr. 715/2007 van het Europees Parlement en de 
Raad betreffende de typegoedkeuring  van motorvoertuigen  met betrekking tot 
emissies van lichte personen- en bedrijfsvoertuigen  (Euro  5 en Euro 6) en de toegang 
tot reparatie-  en onderhoudsinformatie en zoals gewijzigd  door de Verordening (EU) 
2018/1832.
i)Het Departement Mobiliteit en Openbare Werken (MOW)  dient als 
goedkeuringsinstantie ISC testen  uit te voeren  op 5% van de ISC-voertuigfamilies  
per fabrikant met een minimum  van 2 ISC-voertuigfamilies. 
Op basis van het aantal goedkeuringen die momenteel  verleend zijn door MOW, wordt 
er vanuit de Verordening (EU) 2017/1151  verwacht  dat MOW minimaal 6 
voertuigen test op jaarbasis.
ii)Het gaat om emissietesten volgens Type 1 en de Real Driving Emissions (RDE).  
Deze testen  worden  uitgevoerd door een onafhankelijk  en geaccrediteerd labo. 
Voor het jaar 2020 werd een beroep gedaan op het extern wetenschappelijk 
instituut ISSeP.
iii)De verslagen van deze testen worden  door de dienst homologatie van MOW 
gepubliceerd en zijn terug te vinden  op volgende locatie: 
https://www.vlaanderen.be/homologatie-van-voertuigen/publicaties.
Deze zijn ook overgemaakt aan de Europese Commissie zoals de Verordeningen  
vermeld onder antwoord a) hierboven  vragen.
Op de geteste voertuigfamilies voor 2020 werden geen tekortkomingen  
vastgesteld.
b)De Federale overheidsdienst Mobiliteit en Vervoer kondigde  op 8 december  2020 een 
koninklijk besluit af betreffende  het markttoezicht op motorvoertuigen en 
aanhangwagens daarvan,  twee- of driewielige voertuigen, vierwielers, systemen, 
onderdelen, technisch eenheden, alsmede reserveonderdelen en uitrusting  bestemd  
voor deze voertuigen, dat onder  meer uitvoering geeft aan artikel 8 van de 
Verordening 2018/858. 
Het Vlaamse Gewest tekende  beroep aan bij de Raad van State  om dit besluit te laten 
vernietigen wegens schending van de bevoegdheidsverdelende bepalingen en in het 
bijzonder van de gewestelijke bevoegdheid inzake het toezicht op de naleving van de 
technische federale  voorschriften voor voertuigen met het oog op hun 
inverkeerstelling en de technische keuring van voertuigen die op de weg rijden in 
toepassing van de federale normen (art. 6, §1, xii, 4° van de Bijzondere wet van 8 
augustus 1980 tot hervorming  der instellingen ). 
In afwachting van een uitspraak in deze zaak, zet MOW in op de testen en sancties  
beschreven in de overige antwoorden. 
Zo zorgt de dienst homologatie van MOW voor de ISC-tests die moeten worden 
uitgevoerd op de voertuigen door deze dienst als goedkeuringsinstantie voorzien van 
een Europese typegoedkeuring.
De Verordening 2018/858 voorziet echter  ook de mogelijkheid om Europese 
typegoedkeuringen van het gehele voertuig in te trekken  mocht blijken dat de 
fabrikant voertuigen  op de markt brengt  die niet voldoen aan hun goedkeuring.
Bijkomend worden er, in uitvoering van artikel 84 van Verordening 2018/858,  ook 
sancties vastgelegd voor bepaalde  inbreuken  van de marktdeelnemers en technische  
diensten. Minstens de inbreuken  vermeld in dat artikel 84 moeten worden  
gesanctioneerd. 
Op 16 juli 2021 keurde de Vlaamse Regering  het besluit van de Vlaamse Regering 
tot wijziging van het koninklijk  besluit van 15 maart 1968 houdende algemeen 
reglement op de technische eisen waaraan de auto’s, hun aanhangwagens, hun 
onderdelen en hun veiligheidstoebehoren moeten voldoen, het koninklijk besluit van 
10 oktober 1974 houdende algemeen  reglement op de technische  eisen waaraan de 
bromfietsen, de motorfietsen en hun aanhangwagens moeten voldoen en het 
koninklijk besluit van 15 mei 2009 tot vaststelling  van het bedrag der vergoedingen 
te innen voor het toekennen, vernieuwen  en uitbreiden van de erkenning  als 
technische dienst voor de goedkeuring  van motorvoertuigen en aanhangwagens 
daarvan en van systemen,  onderdelen en technische eenheden die voor dergelijke 
voertuigen zijn bestemd, wat de goedkeuring van voertuigen betreft,  definitief goed. 
Dit besluit voert sancties  in (administratieve  maatregelen en strafsancties) die verder  
gaan dan hetgeen vereist is door de Verordening 2018/858.
c)Het onder het antwoord op vraag  1 punt b) aangehaalde besluit  voert sancties  in 
voor de inbreuken  vermeld  in dat besluit en die verder gaan dan hetgeen minimum 
vereist is door artikel 84, tweede en derde lid, van de Verordening (EU) 2018/858. 
De sancties omvatten administratieve  maatregelen, zoals het geven van een 
waarschuwing aan een marktdeelnemer, het schorsen  van de goedkeuring  die aan 
de marktdeelnemer  verleend  is voor een termijn van minstens acht dagen en 
hoogstens zes maanden of het intrekken van deze goedkeuring.
Daarnaast voert het besluit ook strafsancties in voor inbreuken  op Verordening 
2018/858 en de op grond  van deze verordening vastgestelde gedelegeerde of 
uitvoeringshandelingen. Het gaat met name over een geldboete van 10 tot 10.000 
euro, te vermenigvuldigen met de opdeciemen (vandaag x 8), en/of een 
gevangenisstraf van 8 dagen tot 3 maanden.
Voor de volledigheid wordt vermeld  dat ook de Verordening 2018/858 zelf 
maatregelen en sancties voorziet die op Unieniveau en door de Europese Commissie 
kunnen worden genomen en opgelegd.
d)Het toezicht op voertuigfabrikanten kan versterkt worden door in de eerste plaats de 
diverse emissiemetingen van voertuigen te centraliseren. Deze aanpak  zal toelaten 
om te anticiperen op problemen  waarbij onderdelen of systemen vroegtijdig  slecht  
beginnen te functioneren.
Dit kan de trigger  zijn tot een gericht onderzoek door de autoriteiten  belast met het 
toezicht op voertuigfabrikanten.  Het finaal doel is om samen met de constructeur 
oplossingen uit te werken die op een meer preventieve wijze kunnen toegepast  
worden op de voertuigvloot.
2.a)De deeltjestellertest zal enkel worden uitgevoerd op dieselwagens die verplicht 
werden uitgerust met een roetfilter, d.w.z. de dieselmotorvoertuigen vanaf euronorm 
5 en hoger. Daarbij ligt de focus  in eerste instantie  op voertuigen van de categorieën  
M1 (personenvoertuigen)  en N1 (lichte vracht). 
b)De opaciteitstest  blijft geschikt voor dieselvoertuigen zonder  roetfilter.  De 
opaciteitstest zal niet afgeschaft  worden zolang  er voertuigen  zonder  roetfilter 
worden gecontroleerd.
Voor de dieselmotorvoertuigen die verplicht zijn uitgerust met een roetfilter en die 
zijn onderworpen aan de deeltjestellertest,  komt deze test in de plaats  van de 
opaciteitstest. Dit voornemen dient echter nog wel afgetoetst te worden met de 
Europese Commissie.   
c)De Vlaamse  Regering keurde  op 3 september  2021 een ontwerpbesluit  goed tot 
invoering van de deeltjesteller  bij de technische controle van motorvoertuigen  dat 
beoogt defecte of slechtwerkende  roetfilters op te sporen.  
Er wordt  bekeken  om in een latere fase ook dieselvoertuigen van andere categorieën  
en benzinevoertuigen aan de deeltjestellertest te onderwerpen. Hiertoe worden twee 
afzonderlijke studies  opgestart in samenspraak  met de andere gewesten. 
d)In opdracht van VMM en in samenwerking met mijn kabinet en administratie voert 
GOCA Vlaanderen  momenteel  onderzoek uit naar een praktische NOx-test. 
De resultaten van dit onderzoek worden eind 2021 verwacht. Indien dit onderzoek 
leidt tot een beloftevolle NOx-test, dan zal ik mijn administratie opdracht  geven  om 
dit verder te onderzoeken en tevens met de andere  gewesten  te overleggen  over de 
implementatie ervan.
e)Het aantal niet-gekeurde voertuigen op de openbare weg dient teruggedrongen  te 
worden om de verkeersveiligheid  verder te verhogen. 
Het aantal  niet-gekeurde  voertuigen omvat niet alleen de gevallen waarbij de burger 
bewust zijn plicht ontloopt en hierbij  risico’s  neemt maar ook gevallen waarbij de 
burger de geldigheidsdatum van het keuringsbewijs uit het oog heeft verloren. Voor 
deze laatste groep werd de groene  herinneringskaart geïntroduceerd  doch het aantal 
telaatkomers blijft hoog. 
Ik wil dit aantal in de eerste plaats  verlagen door in te spelen op digitale initiatieven 
zoals bijvoorbeeld een app of het gebruik van het burgerprofiel.
Voor voertuigen met een Belgische kentekenplaat bestaat  sanctionering  voor het 
rijden zonder  keuringsbewijs  of met een ongeldig  keuringsbewijs. 
De laatste hand werd gelegd aan het voorontwerp  besluit van de Vlaamse  Regering 
tot wijziging van diverse  besluiten met betrekking tot de technische controle langs 
de weg van bedrijfsvoertuigen om ook buitenlandse bestuurders die zonder een 
geldig keuringsbewijs rijden te sanctioneren. Het gaat hier evenwel om 
strafrechtelijke sancties en geen bestuurlijke sancties. 
f)Shoppinggedrag moet worden  vermeden. Niet alleen holt dit het beleid  van de 
gewesten uit, maar het kan ook tot overbelasting van het ene gewest t.o.v. het 
andere leiden.
Het territorialiteitsbeginsel  is opgenomen  in de bijzondere wet tot hervorming der 
instellingen. Een herziening van het betrokken artikel impliceert  bijgevolg  een 
wijziging van de bijzondere wet tot hervorming  der instellingen. Echter, gelet op het 
goed lopende overleg met de andere gewesten en de ambities om te zorgen  voor een 
uniforme keuring  maken  een aanpassing van dit bewuste artikel momenteel  niet 
noodzakelijk.
g)Ik wil meer dan enkel emissiefraude aanpakken want ook defecte of slechtwerkende  
systemen maken deel uit van het emissieprobleem.  Deze globale  aanpak zal 
resulteren in een propere voertuigvloot.
Om dit waar te kunnen  maken is een samenwerking tussen MOW, VMM, VLABEL, 
GOCA Vlaanderen  en de autoriteiten belast met het toezicht  op voertuigfabrikanten 
vereist. 
In de eerste plaats kunnen  de diverse emissiemetingen (technische keuring, 
controles langs de weg) van voertuigen  gecentraliseerd  worden om via datamining 
gerichte acties te ondernemen.
In het kader van het Europese relanceplan rond herstel en veerkracht  (RRF)  wordt 
hier een project (i.s.m.  o.a. VVM en GOCA Vlaanderen) rond opgestart.
3.De controle langs  de weg is overeenkomstig Europese  richtlijn 2014/47/EU  enkel van 
toepassing op zwaardere bedrijfsvoertuigen zoals o.a. vrachtwagens, bussen, opleggers. 
De lichte vrachtwagens (categorie N1) worden momenteel niet aan de controle  langs  de 
weg onderworpen. 
a)De controles  langs  de weg worden  uitgevoerd door de inspecteurs van VLABEL, de 
politie en GOCA Vlaanderen. Bij een controle langs de weg worden bedrijfsvoertuigen  
uit het verkeer gehaald en onderworpen  aan een initiële controle (o.a. identificatie  
en ladingzekering) en indien vereist gevolgd  door een nadere controle (nazicht 
technische controlepunten). 
Het selecteren van voertuigen gebeurt  momenteel  door de controleurs op basis van 
een beperkt aantal visuele kenmerken en hun ervaring. Naar de toekomst toe is het 
de bedoeling om ook te selecteren met behulp  van meetapparatuur  zoals remote 
sensing of sniffer cars. 
De controles gericht  op emissiefraude worden op twee manieren uitgevoerd. Ofwel 
zoekt de controleur visueel naar zichtbare hardware fraude,  ofwel maakt  hij gebruik 
van inspectiesoftware om na te gaan of alle emissieregelsystemen correct werken. 
In bijlage 2 van het koninklijk besluit  van 1 september  2006 betreffende  de inning 
en de consignatie van een som bij het vaststellen van sommige inbreuken inzake de 
technische eisen waaraan  elk voertuig voor vervoer te land, de onderdelen ervan,  
evenals het veiligheidstoebehoren moeten voldoen werd voor elk van de te 
controleren punten bij een controle langs de weg het bedrag van de onmiddellijke 
inning bepaald. Technische defecten aan het uitlaatemissieregelsysteem  worden  
bestraft met een onmiddellijke  inning  van 350 euro. Wanneer  er sprake is van 
emissiefraude bedraagt de onmiddellijke  inning 2.500 euro. Daarnaast is ook de 
algemene strafbepaling uit de wet op de technische eisen van toepassing, zodat 
emissiefraude kan worden bestraft met een gevangenisstraf van 8 dagen tot 3 
maanden en een geldboete van 10 euro tot 10.000 euro of een van die straffen alleen.  
b)Door het uitbreiden  van het toepassingsgebied van de deeltjesteller naar zware 
bedrijfsvoertuigen en controles langs de weg zullen  fraudegevallen, defecte  en 
slechtwerkende systemen snel opgespoord kunnen worden.
Mijn administratie  gaat samen met VLABEL  na of bijkomende inspectiesoftware voor 
de detectie van emissiefraude  vereist is.
c)De uitbreiding van het toepassingsgebied van controles  langs  de weg op andere 
voertuigcategorieën dan de bedrijfsvoertuigen wordt onderzocht  en desgevallend 
wettelijk verankerd.
d)Inspectiesoftware voor vrachtwagens werd reeds succesvol  uitgetest  in Vlaanderen 
en de eerste toestellen voor controle van de boordsoftware  van voertuigen werden 
reeds aangekocht door VMM en enkele lokale politiezones.
Gelijkaardige software bestaat ook voor gebruik  bij lichte vrachtwagens. In 
samenwerking met VMM en VLABEL zal deze software geëvalueerd  moeten worden. 
Indien de evaluatie positief uitvalt dan zal dit systeem toegepast  worden  tijdens de 
controle langs de weg.
Naast inspectiesoftware is er ook nood aan verder onderzoek naar eenvoudig 
inzetbare emissiemeettoestellen.
e)Ik verwijs naar het antwoord  op vraag  2 punt g).
4.a)Tijdens het opzetten van een remote sensing-campagne  in opdracht  van het 
havenbedrijf van Antwerpen zijn bepaalde verbeterpunten  rond het proces van 
vergunningverlening voor de installatie van meetlocaties  vastgesteld. Afhankelijk van 
de beheerder  van de weg waarop metingen  worden  uitgevoerd zijn er toelatingen 
nodig van het Agentschap Wegen en Verkeer (hierna afgekort: AWV) (voor gewest-  
en autosnelwegen) of van de lokale overheden  (voor  lokale wegen).
De uitdaging bij de vergunningverlening bestaat  erin om een evenwicht  te vinden  
tussen een verkeersveilige ontplooiing van de meetinrichting,  maar ook een 
configuratie en signalisatie die het rijgedrag van de voorbijrijdende  chauffeurs  niet 
beïnvloedt. Dat vereist een oplossingsgerichte attitude van alle betrokkenen en een 
constructief overleg in de voorbereiding van zulke meetcampagnes.
Met het oog op de oprichting van een programma van emissiemonitoring stuur ik aan 
op een structureel en constructief  overleg en samenwerking tussen het Agentschap 
Wegen en Verkeer  en de betrokkenen voor de organisatie  van de uitvoering  van 
remote sensing.
b)Het Agentschap Wegen en Verkeer  is verantwoordelijk  inzake inrichting  van 
meetapparatuur noodzakelijk voor remote sensing langs gewest- en autosnelwegen.
c)In de loop van de komende maanden wordt er werk van gemaakt om na te gaan hoe 
remote sensing  en/of  sniffer cars op termijn ingezet kunnen  worden.
d)Het is cruciaal dat de emissiebeheersystemen  van voertuigen correct werken. De 
pakkans in geval van fraude dient verhoogd te worden door het aantal controles  langs  
de weg op te voeren en de technische keuring te versterken. Er dient nog bepaald te 
worden welke vorm van teledetectie  de beste manier is om controles langs  de weg 
te ondersteunen  nl. het opstellen van meetapparatuur langs de weg of het gebruik  
van sniffer cars. 
De beleidsinitiatieven  zullen na dit onderzoek  vastgelegd worden.
e)Er zal in de komende maanden een studie opgestart worden met als doel de 
ontwikkeling van een IT-infrastructuur  die nodig  is voor emissiemonitoring op de 
openbare weg, de koppeling  ervan met een uniform IT-systeem tijdens de periodieke  
keuring en controles langs de weg en de data-uitwisseling  met autoriteiten belast 
met het toezicht op voertuigfabrikanten. Dit studietraject zal in samenwerking met  
MOW, VMM, VLABEL, AWV en GOCA Vlaanderen  gebeuren. 
5.Mijn kabinet  heeft overleg gepleegd met de kabinetten van mijn collega’s  Minister Demir 
en Staatssecretaris De Bleeker  om na te gaan welke mogelijkheden aangewend kunnen 
worden om deze praktijken  aan te pakken. Mijn administratie onderzoekt wat de 
mogelijkheden zijn om op te treden binnen mijn bevoegdheid. Ik geef u graag  mee dat 
uit een eerste voorlopige analyse  blijkt dat de mogelijkheden beperkt zijn en zich eerder 
op politioneel vlak situeren.
