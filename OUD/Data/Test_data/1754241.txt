title: Interministeriële conferenties (IMC's) - Aantal en frequentie
thema: Vlaamse Regering
pdf link: https://docs.vlaamsparlement.be/pfile?id=1754241
thema link: https://www.vlaamsparlement.be/parlementaire-documenten/schriftelijke-vragen/1548721
SCHRIFTELIJKE VRAAG
nr. 437
van KARL VANLOUWE
datum: 31 augustus  2021
aan JAN JAMBON
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
Interministeriële conferenties  (IMC's)  -  Aantal en frequentie
In het kader van de Werkgroep Institutionele Zaken werd het belang van overleg in de 
Belgische staatsstructuur,  met een complexe  en versnipperde bevoegdheidsverdeling, 
duidelijk. Zo zijn er IMC’s voor de meeste beleidsdomeinen waarbij wordt overlegd 
tussen de federale en deelstatelijke ministers binnen  dat beleidsdomein. Het belang van 
de werkzaamheden  van dergelijke conferenties kan niet worden onderschat: denk daarbij 
aan de pivotale rol van de interministeriële conferentie Volksgezondheid tijdens  de 
coronapandemie.
In de Werkgroep Institutionele Zaken  blijkt dat er heel veel verschil bestaat in de 
werking van de verschillende  interministeriële conferenties en ook veel onduidelijkheid 
over hun werking.  
1.Aan welke interministeriële conferenties  neemt de minister deel sinds de start van 
deze legislatuur?
2.Hoe vaak kwam elk van deze IMC’s samen?
3.Wat stond er op de agenda?
4.Wat werd beslist?  Wat was de uitkomst van deze conferenties?
5.Zijn er in de toekomst IMC’s gepland?
Deze vraag  werd gesteld aan de ministers Jan Jambon (437),  Hilde Crevits  (997), Bart 
Somers (386), Ben Weyts (960), Zuhal Demir  (1325), Wouter Beke (852), Matthias 
Diependaele (682), Lydia  Peeters (1570), Benjamin Dalle (223).
JAN JAMBON 
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
GECOÖRDINEERD ANTWOORD
op vraag nr. 437 van 31 augustus 2021
van KARL VANLOUWE
Er zijn momenteel, overeenkomstig de afspraken in het Overlegcomité tussen de Federale 
regering en de Gemeenschaps- en Gewestregeringen,  23 Interministeriële Conferenties  
(IMC’s) opgericht. De lijst daarvan, en de vertegenwoordiging  van de Vlaamse  Regering, 
zijn opgenomen in de bijlage 1.
Voor de IMC’s die sinds de start van deze regeerperiode (2 oktober 2019) zijn 
samengekomen zijn de gevraagde gegevens opgenomen  in de bijlage 2.
De andere IMC’s zijn nog niet samengekomen, en voor de meeste zijn ook nog geen 
vergaderingen gepland. Bij enkele  van deze IMC’s  kan nog de volgende toelichting  
verstrekt worden.
IMC Buitenlands beleid
Er zou een vergadering  gepland zijn in oktober. Het is de federale  minister voor 
Buitenlandse Zaken  die de IMC voorzit en dus de IMC bijeenroept.
IMC Veiligheids- en Handhavingsbeleid
De federale  regering  heeft momenteel het voorzitterschap van de IMC Veiligheids- en 
handhavingsbeleid en heeft nog geen IMC bijeen geroepen. Dit omwille van een aantal 
zaken die nog lopende zijn in voorbereidende werkgroepen,  en een aantal zaken  die via 
een andere  weg zijn goedgekeurd.
Momenteel zijn de volgende punten in voorbereiding, via interfederale 
interkabinettenwerkgroepen (IKW’s):
-het samenwerkingsakkoord  met betrekking tot de lokale  integrale veiligheidscellen 
terrorisme (LIVC R)
-de kadernota  integrale veiligheid.
De Strategische Nota Extremisme en Terrorisme werd op een interfederaal  IKW besproken, 
voorgelegd aan alle regeringen ter goedkeuring en daarna op het Overlegcomité 
goedgekeurd.
IMC Landbouwbeleid
Op maandelijkse basis komt de permanente werkgroep van deze IMC samen (uitgezonderd 
augustus). Een lid kan steeds vragen om bij hoogdringendheid een extra werkgroep te 
beleggen. De beslissingen van deze werkgroep  worden telkens schriftelijk gevalideerd door 
de ministers die lid zijn van de IMC.
BIJLAGEN
1.Lijst van de Interministeriële Conferenties
2.Gegevens m.b.t.  de vergaderingen van de IMC’s  die zijn samengekomen sinds 
2/10/2019
