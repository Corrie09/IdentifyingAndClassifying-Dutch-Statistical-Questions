title: Groene stroom - Toekenning garantie van oorsprong
thema: Energie
pdf link: https://docs.vlaamsparlement.be/pfile?id=1743949
thema link: https://www.vlaamsparlement.be/parlementaire-documenten/schriftelijke-vragen/1542897
SCHRIFTELIJKE VRAAG
nr. 1217
van STAF AERTS
datum: 7 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Groene stroom   -  Toekenning garantie van oorsprong
Of elektriciteit afkomstig is van een windmolen, een zonnepaneel of van een 
kerncentrale, zodra  deze in het net wordt geïnjecteerd is het fysiek onmogelijk om nog 
de herkomst  van de stroom die uit het stopcontact komt, vast te stellen. 
Een garantie van oorsprong (GO) is een bewijsstuk waarmee men de herkomst  van 
energie kan aantonen.  Een GO toont aan dat 1 MWh energie  (elektriciteit, gas, warmte of 
koude) werd opgewekt uit hernieuwbare  energiebronnen (waterkracht, windenergie, 
zonne-energie, biomassa, …), of uit kwalitatieve  warmtekrachtkoppeling  in het geval van 
WKK-GO's. Een systeem van GO's moet garanderen dat elke groene MWh die in een net 
wordt geïnjecteerd, slechts door één klant wordt “verbruikt”. Wie groene energie  wil 
verbruiken, koopt  daarvoor GO's en levert deze in of laat zijn energieleverancier dat voor 
hem doen. De Vlaamse  Regulator  van de Elektriciteits- en Gasmarkt (VREG) beheert het 
systeem dat dubbeltelling  van eenzelfde  groene MWh voorkomt.
Niet alle van de in België geproduceerde  hernieuwbare elektriciteit heeft verhandelbare 
garanties van oorsprong. Geproduceerde elektriciteit die men zelf verbruikt, of die 
hiermee gelijkgesteld is (via de terugdraaiende  teller), krijgt immers geen verhandelbare  
garantie van oorsprong.  
Gemiddeld wordt 70% van de opgewekte energie  van pv-installaties  niet zelf verbruikt, 
maar op het net geïnjecteerd. De digitale meter kan hier zijn nut bewijzen  omdat die, in 
tegenstelling tot de analoge, terugdraaiende teller, wel kan registreren  hoeveel er precies 
op het net geïnjecteerd wordt. 
In Vlaanderen staat volgens de energiekaart iets meer dan 4GW aan pv-vermogen. In 
2019 werd 20.119 GWh met pv-installaties  opgewekt. Volgens PV Magazine nemen 
particuliere pv-installaties (<10kVA) 60 tot 65% van de totale pv-productie voor hun 
rekening. Dat zou betekenen dat particuliere pv-productie in 2019 goed was voor 20.119  
x 1000=  20.119.000 MWh x 65%= 13.077.350  MWh of zo’n 13 miljoen GO's. 
De module op de website van de VREG leert bijvoorbeeld dat in juni 2021 meer dan 1,5 
miljoen garanties van oorsprong naar Vlaanderen werden geïmporteerd en dat er 
omgekeerd bijna 320.000 werden geëxporteerd.  
GO's worden bilateraal verhandeld, de waarde  van GO’s is daardoor erg afhankelijk van 
de marktvraag. In het verleden  werden  pieken tot 10 euro/1000  kWh genoteerd; 
momenteel schommelt de prijs rond 1 euro/1000 kWh geïnjecteerde groene stroom.
1.Hoeveel pv-installaties <10kVA  waren er in 2020 en 2021?  Hoeveel stroom  werd 
door die pv-installaties <10kVA  op het net geïnjecteerd? 
2.Hoeveel GO's werden uitgegeven voor stroomproductie door installaties <10kVA?
3.Overweegt de minister om, samen met het uitrollen van de digitale meter, het ook 
mogelijk te maken dat de digitale meter de injectie  op het net meet, zodat 
prosumenten met een pv-installatie <10kVA GO's kunnen krijgen voor de groene 
stroom die ze injecteren?
4.Door geen GO aan pv-installaties <10kVA toe te kennen, wordt  injectie van 
zonnestroom door prosumenten minder rendabel.
Hoe verantwoordt de minister  de discriminatie tussen grote (>10kVA) en kleine  pv-
installaties (<10kVA)? 
5.Ziet de minister in het licht van energiegemeenschappen en P2P en de verkoop van 
zonnestroom een meerwaarde  om GO's voor kleinere  installaties toe te kennen? 
ZUHAL DEMIR
VLAAMS MINISTER  VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1217 van 7 juli 2021
van STAF AERTS 
1.Deze gegevens  zijn publiek raadpleegbaar via de website van VEKA  
(https://www.energiesparen.be/energiekaart/cijfers).  Doordat veel van deze 
installaties nog een analoge terugdraaiende teller hebben, is het niet geweten  hoeveel 
elektriciteit deze installaties injecteren op het net. Op basis van een geïnstalleerd 
vermogen van 2.500 MW, een geraamde productie van 2.250.000 MWh en een verbruik  
ter plaatse van 30%zou dit overeenkomen met een injectie van 675.000 MWh.
2.Geen.  Artikel 6.2/3.10 van het Energiebesluit stelt dat installaties die elektriciteit 
opwekken uit een hernieuwbare energiebron  alleen in aanmerking komen voor 
toekenning van garanties van oorsprong als ze een nominaal elektrisch vermogen van 
meer dan 10 kW hebben.  
3.De digitale  meter zal inderdaad de injectie van een PV-installatie <10kVA  meten en op 
basis hiervan zou een (verhandelbare) garantie  van oorsprong kunnen worden  
toegekend voor de op het net geïnjecteerde elektriciteit. Stroom die ter plaatse wordt 
verbruikt (zelfverbruik), komt niet in aanmerking voor (verhandelbare)  garanties van 
oorsprong   
4.Het toekennen van garanties van oorsprong voor de op het net geïnjecteerde 
elektriciteit van een PV-installatie <10kVA  met een digitale  meter zou slechts voor een 
beperkt financieel voordeel voor deze prosumenten  zorgen. Deze PV-installaties 
hebben er alle belang bij om sterk in te zetten op zelfverbruik en zullen per jaar wellicht 
slechts enkele MWh per jaar en per installatie injecteren  op het net. Eén garantie van 
oorsprong komt overeen met een injectie van 1 MWh in het net. Dit beperkt aantal 
garanties van oorsprong moet de prosument dan verkopen  op de markt.  De gemiddelde 
prijs van een garantie van oorsprong van groene  stroom  is beperkt: 0,79 euro in juni 
2021. De gemiddelde prijs was slechts  enkele keren hoger dan 1 euro in de voorbije 
jaren. De totale waarde van alle garanties van oorsprong  van PV-installaties  < 10 kVA 
bedraagt op basis van een geraamd injectie van 675.000 MWh 533.250 euro. Deze 
beperkte mogelijke,  financiële opbrengst van de toekenning van de garanties  van 
oorsprong aan deze installaties moet in verhouding zijn met de (administratieve) lasten 
en inspanningen die de prosument  en alle betrokken actoren (Fluvius, leveranciers…)  
zich moet getroosten om de verkoop van deze garanties  van oorsprong op de markt 
aan een goede prijs te realiseren. De VREG  (beheerder van de databank met garanties 
van oorsprong ) en Fluvius (productieregistrator  voor de toekenning van de garanties 
van oorsprong  aan PV-installaties) zoeken  momenteel naar een pragmatische  en 
efficiënte oplossing  voor dit vraagstuk. 
5.De toekomstige operationalisering van energiegemeenschappen, energiedelen en peer-
to-peer handel wordt inderdaad meegenomen bij het uitwerken  van deze pragmatische  
en efficiënte oplossing. 
