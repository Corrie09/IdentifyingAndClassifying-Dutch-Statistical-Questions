title: Humanitaire en ontwikkelingshulp - Afghanistan
thema: Ontwikkelingssamenwerking
pdf link: https://docs.vlaamsparlement.be/pfile?id=1752102
thema link: https://www.vlaamsparlement.be/parlementaire-documenten/schriftelijke-vragen/1549042
SCHRIFTELIJKE VRAAG
nr. 445
van JOHAN DECKMYN
datum: 3 september 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Humanitaire en ontwikkelingshulp  -  Afghanistan
De overname van Afghanistan door de taliban  heeft geleid tot een enorme onzekerheid  
met betrekking  tot de bescherming van de mensenrechten in het land. Om druk te zetten 
op het nieuwe regime en om ervoor  te zorgen dat het geld niet in de verkeerde handen 
terechtkomt, heeft Duitsland  midden augustus de ontwikkelingshulp  aan Afghanistan  
opgeschort. Niet onbelangrijk, want van alle landen die dit jaar van Duitsland 
ontwikkelingshulp zouden  ontvangen,  zou Afghanistan het hoogste bedrag krijgen. De 
Britse minister van Buitenlandse Zaken liet daarentegen weten dat het Verenigd  Koninkrijk  
de ontwikkelingshulp aan Afghanistan met 10% wil verhogen ten opzichte van vorig jaar.
De ministers  van Binnenlandse Zaken van de Europese  Unie maken zich ondertussen 
zorgen dat Afghanistan de aanleiding  zou kunnen  vormen  van een nieuwe  migratiegolf 
richting Europa. Zij kwamen op 31 augustus  daarom met een gemeenschappelijke  
verklaring waarin  werd gesteld  dat ze willen inzetten op steun aan buurlanden  en 
doorreislanden om hun opvangcapaciteit te verhogen. Eerst en vooral wil men echter een 
humanitaire crisis vermijden  door de financiële steun aan humanitaire organisaties op te 
krikken. Weliswaar weet men dat het al dan niet ontstaan van een humanitaire  crisis vooral 
afhangt van de taliban.  Daarom werd de ontwikkelingshulp van de EU ook voorlopig 
opgeschort. Europees Commissaris voor Binnenlandse Zaken Ylva Johansson stelde dat 
indien de taliban konden bewijzen dat ze de rechten van vrouwen en minderheden 
voldoende konden vrijwaren,  de EU bereid was de humanitaire steun aan Afghanistan te 
verviervoudigen.
1.Hoe staat de minister-president ten opzichte  van het (verder)  verlenen van 
ontwikkelingshulp aan Afghanistan  nu de taliban aan de macht zijn?
2.Europees commissaris Johansson is - onder bepaalde voorwaarden  - bereid de 
humanitaire steun aan Afghanistan te verviervoudigen.  
Deelt de minister-president  die overtuiging  en zal hij ook vanuit de Vlaamse Regering 
inzetten op (voorwaardelijke) humanitaire (of ontwikkelings-)  steun  aan Afghanistan?
3.Heeft  de Vlaamse Regering sinds 2015 ontwikkelings- of humanitaire hulp verleend 
aan Afghanistan of aan organisaties die in Afghanistan  actief  zijn? Zo ja, welke 
projecten werden financieel gesteund  vanuit Vlaanderen en met welk bedrag? Graag 
ook vermelding van de loopduur  van deze projecten.
4.Indien er nog dergelijke projecten  lopende zijn, zullen  deze worden opgeschort of 
beëindigd? Indien  ja, wanneer? Indien niet, waarom niet?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 445 van 3 september 2021
van JOHAN DECKMYN
1.Voor het verstrekken van humanitaire actie dient te worden  voldaan aan een aantal 
noodzakelijke randvoorwaarden.  Hierover is op dit moment  op een aantal vlakken 
nog onduidelijkheid. 
De humanitaire principes van menselijkheid, neutraliteit, onpartijdigheid  en 
onafhankelijkheid van de humanitaire  respons stellen duidelijk dat het tegemoet  
komen aan humanitaire noden  onafhankelijk  is van de gevestigde orde, mits de 
humanitaire sector volgens deze principes kan opereren.  
De donorgemeenschap  nam dit ter harte en kende 1,2 miljard USD aan additionele  
middelen toe tijdens  de  High-Level Ministerial  Meeting on the Humanitarian Situation  
in Afghanistan.  
Of die schaalvergroting  van de humanitaire  hulp in de komende weken kan worden  
gerealiseerd, hangt uiteraard af van de manier waarop de samenwerking met de 
Taliban zal verlopen.  
Tijdens deze High-Level Ministerial  Meeting  on the Humanitairan Situation in 
Afghanistan,  rapporteerde de Emergency Response Coordinator, M. Griffiths, over zijn 
gesprekken met de Taliban-autoriteiten tijdens zijn recent bezoek.  Hij ontving 
schriftelijke engagementen over de toegang  voor humanitaire organisaties, over de 
bescherming van humanitair personeel, en over de bescherming van goederen. Hij 
voerde ook gesprekken  over het respect voor de humanitaire  principes, en over de 
participatie van vrouwen  en meisjes  in de humanitaire programma’s  en de inzet van 
vrouwelijke personeelsleden, en kreeg daarover mondeling toezeggingen.  De pas 
opgestarte luchtbrug voor de aanvoer van humanitaire goederen is een eerste 
aanwijzing dat de autoriteiten hun engagement nakomen. Wat betreft  de andere 
engagementen, zullen de volgende weken duidelijkheid brengen.   
De internationale gemeenschap zal een evenwicht  moeten zoeken tot het verstrekken 
van hulp aan de Afghaanse bevolking  zonder evenwel  (indirect) steun te verlenen aan 
het Taliban bewind.
2.Vanuit Vlaanderen zijn er momenteel geen plannen voor rechtstreekse humanitaire 
hulp of structurele ontwikkelingssamenwerking. Afghanistan behoort niet tot de 
partnerlanden of de prioritaire regio’s van de Vlaamse  ontwikkelingssamenwerking. 
Ik denk dat we ook de finaliteit  van humanitaire hulp en ontwikkelingssamenwerking 
niet uit het oog mogen verliezen. Er zijn zonder  twijfel belangrijke noden op dat vlak 
in Afghanistan, zoals spijtig  genoeg op vele plaatsen in de wereld. Maar de 
voornaamste bezorgdheden in het Afghanistan onder heerschappij  van de Taliban  
lijken toch op het vlak van mensenrechten  en dan meer specifiek ook vrouwenrechten  
te liggen. Ik hoop dat de internationale gemeenschap naast (humanitaire) steun  ook 
blijvende druk zal uitoefenen op het Taliban regime om de mensenrechten te 
respecteren. 
3.Er zijn geen projecten op vlak van ontwikkelingssamenwerking of humanitaire  actie in 
Afghanistan ondersteund sinds 2015.  
4.Deze vraag is zonder voorwerp.
