title: Biogasvergisters - Handhavingscontroles
thema: Natuur en Milieu
pdf link: https://docs.vlaamsparlement.be/pfile?id=1747719
thema link: https://www.vlaamsparlement.be/parlementaire-documenten/schriftelijke-vragen/1547934
SCHRIFTELIJKE VRAAG
nr. 1267
van STEFAAN  SINTOBIN
datum: 29 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Biogasvergisters  -  Handhavingscontroles
Enkele maanden  geleden trad de Vlaamse minister  van Omgeving,  bijgestaan door haar 
milieuhandhavingsadministratie, bijzonder repressief op tegen de bedrijvengroep  QEF - 
GREENERGY - FERTIKAL.  Niet minder dan 150 werknemers  verloren hierdoor hun job en 
ervaren samen met hun gezinnen  tot op heden hiervan  nog steeds de negatieve 
gevolgen.
Kern van het probleem in de Vlaamse vergistingssector is het gegeven dat de overheid 
een systeem van attesten  en grondstofverklaringen heeft uitgewerkt op basis waarvan 
toeleveringsbedrijven ongehinderd hun producten  aan (biogas)vergisters  kunnen 
aanleveren, waarbij men ervan uitgaat  dat deze producten geen enkele gevaarlijke stof 
bevatten, maar waarbij  de vergister de volledige eindverantwoordelijkheid  voor deze 
producten draagt indien later,  op basis van staalnames, alsnog de aanwezigheid van 
gevaarlijke stoffen  in de inputstroom van de vergistingsinstallatie wordt  vastgesteld.
De productverantwoordelijkheid  wordt op die manier volledig bij de vergistingssector 
gelegd.
Een expert die werd aangesteld  in het dossier  van de bedrijvengroep QEF - GREENERGY - 
FERTIKAL stelde op dit punt al dat de hele sector  van de biogasvergisters in Vlaanderen 
tot een ‘grinding halt’ dreigt te komen; niemand in deze sector zal immers nog durven 
riskeren dat men de hele vergister moet afvoeren naar verbranding.
Intussen raakte al bekend dat in de inputstromen bij belangrijke toeleveranciers aan 
Vlaamse vergisters gevaarlijke  stoffen  werden  teruggevonden  gaande van perfluoride, 
cyanide, minerale olie tot zelfs chroomVI.
1.a) Hoeveel  inrichtingen beschikken op dit ogenblik in Vlaanderen over een 
omgevingsvergunning om een vergistingsinstallatie te exploiteren (graag een 
opsplitsing per provincie met vermelding van de gemeente  waar de 
exploitatiezetel zich bevindt)?
b)Hoeveel van deze inrichtingen ondergingen in 2018, 2019, 2020 en 2021 een 
gelijkaardige controle zoals deze die binnen de bedrijvengroep  QEF - 
GREENERGY - FERTIKAL  werd uitgevoerd en aanleiding gaf tot de sluiting van de 
ondernemingen van deze bedrijvengroep (graag een opsplitsing per provincie  
met vermelding van de gemeente waar de exploitatiezetel  zich bevindt en de 
uitgevaardigde handhavingsmaatregelen)?
c)Wat was de aanleiding  die tot zo’n repressief  optreden  tegen de bedrijvengroep 
QEF - GREENERGY - FERTIKAL  leidde?
2.a) Wat is het standpunt  van de minister ten opzichte van de hoger beschreven 
huidige situatie waarbij een Vlaamse vergister te allen tijde de volledige 
verantwoordelijkheid draagt voor de inputstromen naar diens 
vergistingsinstallatie?
b)Is de minister  van plan om een voor alle betrokken partijen (handhaving, 
toeleveranciers, vergisters) werkbare regeling uit te vaardigen  waarbij er 
voortaan minstens sprake is van gedeelde  aansprakelijkheid tussen 
toeleveranciers en vergisters?  Zo ja, binnen welke  termijn en op welke  punten 
zal de bestaande  regeling inhoudelijk worden  gewijzigd?
3.a)Welke toekomstperspectieven kan de Vlaamse minister  van Omgeving in 
concreto aan de bedrijvengroep QEF - GREENERGY  - FERTIKAL, en bij uitbreiding 
aan de 150 getroffen werknemers en hun gezinnen  zowel op korte als op lange 
termijn bieden?
b)Is de minister van plan om de bestuurlijke maatregelen die lastens deze 
bedrijvengroep werden  uitgevaardigd alsnog op te heffen, zodat de 
bedrijfsactiviteiten opnieuw kunnen worden opgestart?
Zo niet, waarom  niet?
Zo ja, binnen  welke termijn  en onder  welke  voorwaarden?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1267 van 29 juli 2021
van STEFAAN  SINTOBIN
1.a)In onderstaande tabel zijn de vergunde en actieve vergistingsinstallaties 
opgenomen (inrichtingen  vergund voor rubriek 2.2.3.e, exclusief  de RWZI’s).
Locatie Aantal vergunde actieve   
vergistingsinstallaties, excl. RWZI's
2018-heden
(o.b.v. databank 
Afdeling Handhaving)
Antwerpen 11
Arendonk 2
Beerse 1
Brecht 1
Geel 1
Grobbendonk 1
Herselt 1
Malle 1
Meerhout 1
Merksplas 1
Wuustwezel 1
Limburg 8
Bocholt 1
Bree 2
Genk 1
Herk-de-Stad 1
Houthalen-Helchteren 1
Peer 1
Tongeren 1
Oost-Vlaanderen 8
Aalter 1
Beveren 3
Deinze 1
Denderleeuw 1
Lievegem 2
Vlaams-Brabant 3
Boutersem 1
Halle 1
Zoutleeuw 1
West-Vlaanderen 13
Ardooie 1
Gistel 1
Harelbeke 1
Hooglede 1
Ieper 2
Menen 1
Moorslede 1
Pittem 1
Roeselare 2
Veurne 1
Vleteren 1
Eindtotaal 43
b)In onderstaande tabel wordt  een overzicht gegeven van het aantal geregistreerde  
inspecties door toezichthouders van de Afdeling Handhaving  bij biogasinstallaties in 
Vlaanderen (excl. RWZI’s), in de periode  2018 tot heden, opgesplitst  per gemeente. 
Tijdens deze inspecties werden diverse aspecten  van de regelgeving gecontroleerd. 
Ook opvolgingscontroles van eerdere inspecties  zitten in de cijfers  vervat, evenals 
controles naar aanleiding van meldingen (bv. klachten). 
Locatie Aantal inspecties door 
toezichthouders van Afdeling 
Handhaving 
2018 - heden
Antwerpen 376
Arendonk 55
Beerse 4
Brecht 26
Geel 42
Grobbendonk 19
Herselt 36
Malle 54
Meerhout 25
Merksplas 99
Wuustwezel 16
Limburg 180
Bocholt 82
Bree 15
Genk 43
Herk-de-Stad 1
Houthalen-Helchteren 10
Peer 18
Tongeren 11
Oost-Vlaanderen 380
Aalter 35
Beveren 88
Deinze 141
Denderleeuw 4
Lievegem 112
Vlaams-Brabant 121
Boutersem 106
Halle 3
Zoutleeuw 12
West-Vlaanderen 192
Ardooie 17
Gistel 6
Hooglede 17
Ieper 23
Menen 4
Moorslede 11
Pittem 30
Roeselare 36
Veurne 17
Vleteren 31
Eindtotaal 1249
Deze inspecties  hebben in diezelfde periode geleid tot in totaal  65 processen-
verbaal, 581 raadgevingen  of aanmaningen (uit één controle  kunnen  meerdere 
raadgevingen of aanmaningen volgen), 3 bestuurlijke  maatregelen en 7 
veiligheidsmaatregelen.
c)Hierbij  wordt benadrukt dat een gerechtelijk onderzoek loopt tegen QEF, Greenergy 
en Fertikal.  De vaststellingen opgemaakt door de federale gerechtelijke politie 
werden in februari 2021 ter kennis gebracht aan de Vlaamse  overheid met het oog 
op het eventueel  bestuurlijk optreden, gelet op het risico voor schade  aan het milieu 
en de openbare gezondheid.
2.a)Elke afvalverwerker draagt de verantwoordelijkheid voor de afvalstoffen  die zij 
aanvaarden.  Voor vergistingsinstallaties  is dit niet anders  en is het acceptatiebeleid  
uitgebreid beschreven in het Algemeen Reglement  van de Certificering (ARC).  Dit 
ARC beschrijft de certificeringsvoorwaarden (toepassingsgebied, verloop van het 
certificeringsproces, conformiteitsvereisten,  beoordelingskader,  beslissing) 
waaraan een vergunde installatie moet voldoen  om te kunnen  beschikken over een 
keuringsattest voor de productie van gft-compost, groencompost  en het 
eindmateriaal van de biologische behandeling van organisch-biologische  
afvalstoffen voor het gebruik als meststof of bodemverbeterend  middel. 
De wettelijke basis van het ARC vinden we terug in artikel 2.3.1.3  van het Vlarema 
(kwaliteitsgarantiesysteem Meststoffen-bodemverbeterende middelen). Dit 
systeem heeft tot doel afvalstoffen om te zetten  in kwalitatief hoogwaardige 
materialen. Het ARC wordt bij ministerieel besluit bekendgemaakt en is dus een 
formeel kwaliteitskader binnen  de afvalwetgeving.
Hoofdstuk 5.1.2. van het ARC beschrijft  het acceptatiebeleid voor 
vergistingsinstallaties. Hier wordt vermeld dat de verwerker verantwoordelijk is 
voor de inputcontrole  bij aanvoer op de verwerkingssite en hierbij  een strikt 
acceptatieprotocol  toepast. Dit hoofdstuk verwijst  ook naar het verdunningsverbod 
van het Vlarema, en artikel 2.2.1. van het Vlarema inzake de aanwezigheid van niet 
genormeerde stoffen  in concentraties die een gevaar vormen voor de gezondheid 
van de mens en nadelige gevolgen voor het milieu kunnen inhouden. 
De verwerker moet cf. het ARC een jaarlijkse leveranciersbeoordeling uitvoeren om 
de mogelijke  risico’s van de inputstromen  in kaart te brengen. 
Daarnaast voorziet het ARC ook dat een overeenkomst wordt afgesloten met de 
leverancier waarin duidelijk de vereisten  worden opgesomd  waaraan de 
inputstromen moeten voldoen.
De inputstromen moeten  ook in één van de 3 risicoklassen worden ingedeeld op 
basis van hun risicoprofiel. Dit bepaalt de mate van opvolging en controle van elke 
inputstroom.
b)De eindverantwoordelijkheid van de vergister  blijft overeind. Ik verneem dat de 
OVAM momenteel een aanpassing van het ARC en het Vlarema voorbereidt om de 
transparantie en doorstroming van informatie van elke inputstroom doorheen deze 
verwerkingsketen te verbeteren.
3.a)Een bedrijf heeft in de eerste plaats zelf zijn toekomst in handen  door de bestaande  
regelgeving na te leven.
b)De minister kan bestuurlijke maatregelen  enkel  opheffen indien er beroep bij haar 
wordt aangetekend  tegen die maatregelen,  binnen de door de regelgeving bepaalde 
termijnen en voorwaarden. De afdeling Handhaving zal de bestuurlijke  maatregelen 
opheffen indien conformiteit  met de wetgeving  terzake  is bekomen, wat op dit 
moment nog niet het geval is.
