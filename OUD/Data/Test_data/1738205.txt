title: Opvang slachtoffers van tienerpooiers - vzw Klaprozen (2)
thema: Welzijn en Gezin
pdf link: https://docs.vlaamsparlement.be/pfile?id=1738205
thema link: https://www.vlaamsparlement.be/parlementaire-documenten/schriftelijke-vragen/1544970
SCHRIFTELIJKE VRAAG
nr. 794
van KATRIEN  SCHRYVERS
datum: 9 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Opvang slachtoffers van tienerpooiers  -  vzw  Klaprozen (2)
In 2019 sloot Vlaanderen een projectovereenkomst met vzw Ne(s)t voor kleinschalige 
opvang van slachtoffers van tienerpooiers.  Die projectsubsidie paste  binnen  het actieplan  
voor een betere bescherming  van slachtoffers en een strakkere aanpak van 
tienerpooiers.
De werking en de besteding van de middelen van de vzw kwamen  echter in opspraak  en 
de situatie werd besproken in het Vlaams Parlement. Omdat het initiatief te waardevol  
werd geacht, werd beslist de vzw een doorstart  te laten maken met een nieuw  bestuur, 
een nieuwe  projectovereenkomst en strikte voorwaarden  in de vorm van 
resultaatsverbintenissen. De opvolging gebeurt door een stuurgroep waar het agentschap 
Opgroeien deel van uitmaakt. De nieuwe vzw Klaprozen ging van start op 1 mei 2020 en 
de beheersovereenkomst zou aflopen op 30 april 2021.
Bij vzw Klaprozen kunnen maximaal zes jongeren  met een erg complexe  problematiek 
verblijven onder een pleegzorgstatuut. Langdurige begeleidingsperiodes zijn mogelijk, 
maar veelal wordt een verblijf in vzw Klaprozen gezien als een tussenschakel, waarbij er 
heel veel specifieke expertise aanwezig is in het betrekken van partners die rond deze 
problematiek werken.
In antwoord op mijn schriftelijke vraag nr. 607 van 27 april 2021 gaf de minister 
informatie over de vervolginspecties  op inhoudelijk en financieel vlak. Deze werden  
overwegend positief  beoordeeld. Een aantal inhoudelijke acties  werden evenwel  nog niet 
voldoende uitgevoerd,  meer bepaald het registreren  van alle contacten  en whereabouts 
van de jongeren  en het verhogen van de infrastructurele beveiliging door het afsluiten 
van de tuin.
Een inhoudelijk en financieel eindverslag van vzw Klaprozen werd verwacht tegen 1 juli 
ll. Er werd wel een aanvraag  tot verlenging van het project ingediend.
1.Werden de tekortkomingen op het vlak van veiligheid (registratie jongeren,  afsluiten 
tuin) al aangepakt?
2.Werd  het financieel en inhoudelijk eindverslag tijdig opgeleverd? Wat waren de 
conclusies? Zijn er nog belangrijke werkpunten die naar boven kwamen?
3.Werd  het project officieel verlengd? Zo ja, tot wanneer en werden daaraan  specifieke  
voorwaarden verbonden?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 794 van 9 juli 2021
van KATRIEN  SCHRYVERS
1.Zoals  aangegeven  in mijn antwoord op schriftelijke vraag 607 werden  de vaststellingen 
omtrent acties die nog onvoldoende  uitgevoerd waren  besproken op de eerstvolgende 
stuurgroep met vzw Klaprozen. Hierbij werden concrete vervolgafspraken gemaakt.  
Zo worden  nu alle contacten van een jongere bijgehouden in een teamdagboek. Hierin 
worden ook alle bezoeken opgenomen, zodat dit document  tegelijkertijd  ook dienst  
kan doen als register.  Ook de verwachtingen  rond het registreren  van de whereabouts 
van de jongeren worden  hier mee in opgenomen.
De vaststelling dat de tuin niet volledig afgesloten kon worden, ondervangt Klaprozen 
door de installatie  van een camera en de relationele veiligheid die gegarandeerd kan 
worden door de continue  aanwezigheid  van begeleidend personeel.
2.Zowel het inhoudelijke als het financiële eindverslag werden tijdig opgeleverd. In het 
eindverslag wordt ingegaan op de visie, de missie en de pedagogiek van de werking.  
Daarnaast wordt er dieper  ingezoomd op de manier waarop vzw Klaprozen inzet op de 
vereenvoudiging van hun organisatiestructuur en op de uitwerking van procedures en 
protocollen. Naast  de  inhoudelijke beschrijving van individuele trajecten worden er in 
het rapport ook knelpunten vermeld.   
De kwetsbaarheid  van een kleinschalig  initiatief dat projectmatig gesubsidieerd wordt, 
is een element waar vzw Klaprozen oplossingen  wil rond uitwerken. Andere  
aandachtspunten die benoemd worden, zijn de moeizame afstemming  met de huidige 
spelregels van erkenning en subsidiëring van gecombineerd aanbod,  op vlak van 
intensiteit en duur, de juridische en financiële impact van de overgang  naar 
meerderjarigheid, de nood aan gespecialiseerd ondersteunend  aanbod op medisch  en 
geestelijk gezondheidsvlak, de verdere uitwerking van een brede visie op relationele 
continuïteit en de vraag naar Europees overleg omdat daders over landsgrenzen heen 
opereren.
3.De verlenging  wordt momenteel  administratief  voorbereid. Boven op de acties wordt  
een bijkomende doelstelling rond duurzame  verankering toegevoegd. Hierbij wordt 
verwacht dat er een organisatiemodel ontwikkeld wordt,  waarbij dit aanbod  ook op 
langere termijn structureel minder kwetsbaar is omwille van schaalgrootte  en 
persoonlijk engagement.  
