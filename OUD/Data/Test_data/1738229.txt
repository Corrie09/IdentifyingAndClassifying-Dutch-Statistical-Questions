title: Pimento - Campagne '(n)iets mis mee?!'
thema: Jeugdbeleid
Welzijn en Gezin
pdf link: https://docs.vlaamsparlement.be/pfile?id=1738229
thema link: https://www.vlaamsparlement.be/parlementaire-documenten/schriftelijke-vragen/1538051
SCHRIFTELIJKE VRAAG
nr. 201
van FILIP BRUSSELMANS
datum: 24 juni 2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
Pimento  -  Campagne '(n)iets mis mee?!'
De campagne (N)iets mis mee?! biedt leiding, monitoren en andere jeugdwerkers 
houvast bij seksueel getinte situaties en leert bewust om te gaan met seksuele situaties  
en seksueel  grensoverschrijdend gedrag in een jeugdwerkcontext. Dankzij de steun van 
de Vlaamse overheid biedt Pimento Vlaamse jeugdorganisaties gratis exemplaren van 
(N)iets mis mee?! en/of vorming rond (N)iets mis mee?! aan. Dat project kadert in het 
Vlaams jeugd-  en kinderrechtenbeleidsplan (JKP) /prioriteit  1.
1.Hoe groot is de oplage van voormelde handleiding?
2.Waaruit bestaat de steun van de Vlaamse overheid aan deze campagne precies?
3.Op 26 mei 2021 werd een eerste gratis vormingsmoment in open verband rond 
(N)iets mis mee?! georganiseerd.  
Hoeveel deelnemers telde dat evenement en op welke wijze werd het gepromoot?
4.Dit aanbod  geldt enkel voor Vlaamse gesubsidieerde organisaties in het jeugdwerk  
en jeugdverenigingen met bijzondere  opdracht, niet voor andere organisaties zoals 
jeugdhuizen en scholen. 
Waarom kunnen enkel de gesubsidieerde jeugdorganisaties  van dat aanbod 
gebruikmaken?
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 201 van 24 juni 2021
van FILIP BRUSSELMANS
Voorafgaand wens ik graag volgende  achtergrond mee te geven waarbinnen onderstaande 
antwoorden gekaderd kunnen worden.
Pimento richt zicht met zijn regulier aanbod van materiaal, vormingen en ondersteuning 
op vlak van seksualiteit,  integriteit en relaties tot al wie met kinderen en jongeren  werkt,  
waaronder jeugdwerk en andere vrijetijdsactoren, jeugdhulp  en onderwijs.
Gebaseerd op het Sensoa Vlaggensysteem  heeft Pimento vormingsmateriaal ontwikkeld 
over omgaan met seksueel  getinte  situaties in het jeugdwerk. Dit bestaat  uit een pakket 
met onder meer informatie, tekeningen, uitleg over hoe de methodiek  werkt en tips om 
een beleid uit te tekenen. Aanvullend  op dit pakket  biedt Pimento hierover  ook vormingen 
aan.
De eerste  editie van “(n)iets mis mee?!” dateert  van 2018. Recentelijk werd het materieel  
geactualiseerd.
Aanvullend op dit regulier aanbod dat voor iedereen open staat, wordt  nu specifiek voor 
jeugdverenigingen “(n)iets mis mee?!” aangeboden ter ondersteuning voor hun 
verplichting tot het voeren  van een degelijk,  kwaliteitsvol preventief, reactief en curatief  
integriteitsbeleid op organisatieniveau. Deze bijkomende ondersteuning wordt gelinkt aan 
het JKP waarin ik mij engageer  tot het voeren van een gericht integriteitsbeleid tot 
bevordering van het welbevinden en de positieve identiteitsontwikkeling van kinderen en 
jongeren.
1.Pimento  heeft momenteel 230 exemplaren  in stock die beschikbaar zijn om te 
verspreiden. De oorspronkelijke oplage bedroeg 500 exemplaren. 
2.De steun van de Vlaamse overheid kadert in de actie uit het JKP met oog op het gepast 
omgaan grensoverschrijdend gedrag  door te werken  met een gedifferentieerd aanbod 
met aandacht voor specifieke  thema’s  en hulp op maat (actie 1.1.1.2. -Prioriteit 1 
Welbevinden en positieve identiteitsontwikkeling).
Flankerend aan het traject  van de uitrol van de kindreflex  m.b.t. het omgaan met 
verontrusting en kindermishandeling binnen het jeugdwerk, dat loopt van eind 2020 tot 
juni 2022 en financieel  ondersteund  wordt door Opgroeien, voorzie  ik vanuit  jeugd 
middelen ter ondersteuning  van de jeugdorganisaties om aan de slag te gaan met 
(N)iets mis mee. 
De concrete opdracht  van Pimento bestaat  uit het verdelen van de doos “Niets mis 
mee?!” onder jeugdorganisaties en het aanbieden van een opleiding  door Pimento, uit 
het open aanbod van Pimento of op maat van jeugdorganisaties die erom vragen.
3.Het eerste vormingsmoment in open aanbod dat doorging  op 26 mei 2021 telde zeven  
deelnemers. Het werd gepromoot  via de communicatiekanalen van Pimento  en het 
Departement Cultuur, Jeugd en Media. 
4.Naast het regulier aanbod van Pimento  voor iedereen die werkt met kinderen en 
jongeren, richt het huidig aanbod, de zgn. ‘campagne’, zich inderdaad tot de 
gesubsidieerde jeugdorganisaties om hen extra te ondersteunen in de verplichting  tot 
het voeren van een sterk integriteitsbeleid op maat van ieder kind en jongeren  binnen  
de organisatie. Daaronder vallen voor alle duidelijkheid  wel de jeugdhuizen,  maar niet 
de scholen. 
