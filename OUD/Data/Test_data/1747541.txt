title: Ondernemingen lokale diensteneconomie (LDE) - Herverdeling inschakelingstrajecten
thema: Sociale economie
pdf link: https://docs.vlaamsparlement.be/pfile?id=1747541
thema link: https://www.vlaamsparlement.be/parlementaire-documenten/schriftelijke-vragen/1548669
SCHRIFTELIJKE VRAAG
nr. 993
van LOES  VANDROMME
datum: 30 augustus  2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Ondernemingen lokale diensteneconomie  (LDE)  -  Herverdeling inschakelingstrajecten
De Vlaamse  Regering maakt regelmatig middelen  vrij voor nieuwe acties,  oproepen  en 
projecten om de sociale  economie te versterken. Begin juli keurde  men op voorstel van 
de minister een herverdelingsoproep van 100 voltijdsequivalenten (vte’s) 
inschakelingstrajecten voor LDE-ondernemingen goed. Hiermee wil men de benutting van 
het beschikbare  LDE-contingent  door vrijgekomen  LDE-plaatsen maximaliseren.
LDE-ondernemingen die een hoge nood aan groei hebben en kunnen  aantonen dat ze het 
doorstroompotentieel van hun doelgroepmedewerkers maximaal  benutten door hun 
manier van begeleiding, de aard en het type van inschakelingstrajecten dat ze 
aanbieden, konden tot 16 augustus  intekenen  op deze oproep.
1.Hoeveel LDE-ondernemingen dienden een aanvraagformulier voor deze oproep in? 
Voor hoeveel vte’s was dat telkens? Graag  een overzicht  per provincie en over welke 
LDE-ondernemingen het precies  gaat.
2.Aan hoeveel LDE-ondernemingen werden  extra contingenten toegekend?  Voor 
hoeveel vte’s was dat telkens? Graag  ook hier een overzicht  per provincie en over 
welke LDE-ondernemingen het gaat.
3.Welke opvolging  of ondersteuning is er voor LDE-ondernemingen waarvan de 
aanvraag in deze projectoproep niet goedgekeurd  werd?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 993 van 30 augustus 2021
van LOES  VANDROMME
1.Het Departement Werk en Sociale Economie ontving tegen de deadline  van 16 
augustus 2021 26 aanvraagdossiers in het kader van deze herverdelingsoproep LDE. 
Het ontvankelijkheidsonderzoek en de beoordelingsprocedure zijn nog volop lopende. 
In het aanvraagformulier werd aan de LDE-onderneming  gevraagd hoeveel VTE men 
bijkomend (maximaal) wenst in te schakelen  en hoeveel  VTE men minimaal wenst aan 
te vragen. Het gevraagde (maximale) contingent betreft  173 VTE in totaliteit, het 
minimaal gevraagde  contingent betreft  110 VTE in totaliteit. Zoals  u zelf ook al aangaf 
zijn er 100 VTE in het kader  van deze herverdelingsoproep  LDE toe te kennen.  
2.De procedure tot toekenning van dit her te verdelen LDE-contingent is nog volop 
lopende. Het Departement  Werk en Sociale  Economie verwacht de LDE-
ondernemingen ten laatste begin  oktober 2021 op de hoogte te kunnen  brengen over 
de beslissing m.b.t.  de specifieke  toekenning  van het te herverdelen LDE-contingent.
3.Indien zou blijken dat aan een LDE-onderneming geen bijkomende VTE kunnen worden  
toegekend, dan zullen zij daarover een gemotiveerd schrijven ontvangen. Indien 
gewenst kan men dan contact opnemen met de projectadviseurs SE van het 
Departement Werk en Sociale  Economie  voor begeleiding en ondersteuning  op maat 
van de LDE-onderneming.  
