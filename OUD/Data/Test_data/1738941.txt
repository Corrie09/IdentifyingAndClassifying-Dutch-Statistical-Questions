title: Onthardingsdoelstellingen - Monitoring
thema: Natuur en Milieu
pdf link: https://docs.vlaamsparlement.be/pfile?id=1738941
thema link: https://www.vlaamsparlement.be/parlementaire-documenten/schriftelijke-vragen/1535526
SCHRIFTELIJKE VRAAG
nr. 1184
van MIEKE  SCHAUVLIEGE
datum: 21 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Onthardingsdoelstellingen  -  Monitoring
In het Beleidsplan  Ruimte Vlaanderen  (BRV)  werd de doelstelling opgenomen om over te 
gaan tot een vermeerdering  van de ontharding met 20% of 8000 hectare  tegen  2050,  of 
250 tot 300 hectare per jaar. De Vlaamse Regering startte al met enkele proefprojecten 
in het kader  van de proeftuin ontharding. Verder  gaf de minister aan in 2021 verder  werk 
te maken  van een Beleidsplan Ruimte Vlaanderen inclusief beleidskaders  waarin ze 
operationele doelstellingen en acties met betrekking tot ontharding en vergroening zal 
opnemen.
Het voorlopig ontbreken  van dat kader hoeft niet te betekenen dat er geen werk kan 
worden gemaakt  van het ontharden  van Vlaanderen. Een belangrijke  stap hierin is zicht 
krijgen op de onthardingsgraad. Een duidelijke doelstelling  vraagt immers om een 
duidelijke monitoring.
Als overheid met een ambitieuze doelstelling is het belangrijk  dat ze in de mate van het 
mogelijke deze doelstelling ook op zichzelf toepast,  enerzijds  vanuit  een 
voorbeeldfunctie, anderzijds kan de Vlaamse  overheid als beheerder en gebruiker van 
een groot aandeel verharde ruimte  actief meewerken aan het behalen  van deze 
doelstelling.
In haar antwoord op schriftelijke vraag nr. 275 van 23 november  2020 gaf de minister 
aan dat, om in de toekomst nog gerichter te kunnen werken en ervoor  te zorgen dat 
wordt samengewerkt om de onthardingsdoelstellingen  te behalen, het Departement 
Omgeving een onderzoek en evaluatie wilde opstarten naar de inzet van het bestaande 
instrumentarium inzake ontharding. Het doel van deze opdracht zou zijn om in eerste 
instantie alle mogelijke  initiatieven die er bestaan rond ontharding en alle regelgeving 
rond ont- en verharding in kaart te brengen.  In een tweede fase van deze opdracht  zou 
de inzet van middelen, de efficiëntie  alsook de realisaties  op het terrein van deze 
initiatieven nagegaan  en geëvalueerd worden.  De minister gaf ook nog aan dat deze 
evaluatieopdracht is opgenomen in de voorstellen voor de onderzoeksagenda 2021 en zal 
lopen van 2021-2022.
1.Werd  het voorstel  opgenomen in de onderzoeksagenda 2021?  
Zo ja, welke onderzoeksdoelstellingen werden geformuleerd en wanneer wordt  de 
studie opgeleverd? 
Zo niet, waarom werd de onderzoeksopdracht niet opgenomen in de 
onderzoeksagenda?
2.Op welke manier  worden de gegevens  van de onthardingsgraad nu bijgehouden, of 
zal dit gedaan worden?
3.Is het monitoren van de onthardingsgraad al gestart? Zo ja, op hoeveel staat de 
teller? Zo niet, wanneer en hoe start de monitoring van de ontharding?
4.Worden de gegevens voor de ontharding in de toekomst  ontsloten voor burgers?
5.Op welke manier past de minister de onthardingsdoelstellingen  toe binnen de 
departementen en agentschappen  van de Vlaamse overheid? Worden in de 
ondernemingsplannen van de departementen en de agentschappen, of via een 
andere weg, doelstellingen m.b.t.  ontharding vastgelegd? 
Zo ja, kan de minister hiervan een overzicht geven voor de afdelingen die volgens de 
vastgoedgids van de Vlaamse  overheid in 2020 de grootste oppervlakte gronden  in 
hun bezit hebben, nl. De Vlaamse Waterweg nv (DVW), de Vlaamse  
Landmaatschappij (VLM), het Agentschap Wegen en Verkeer (AWV), het Vlaamse  
Gewest, de Vlaamse  Milieumaatschappij (VMM), het Gemeenschapsonderwijs  (GO!), 
Aquafin nv, het Agentschap  voor Maritieme Dienstverlening en Kust (MDK),  de 
Vlaamse Maatschappij voor Watervoorziening (MVW) het Agentschap voor Natuur en 
Bos (ANB)? 
Zo niet, op welke  manier zal de Vlaamse Regering haar departementen  en intern 
verzelfstandigde agentschappen  onthardingsdoelstellingen opleggen in de toekomst?
6.Eerder kondigde  de minister al een gewestelijke verordening voor het ontharden  van 
voortuinen aan. 
Wat is de stand van zaken? Hoever staat de minister  met de ontwikkeling van deze 
gewestelijke verordening?
7.Het Agentschap  Innoveren  en Ondernemen  (VLAIO) maakte  een voorstel van invoer 
infiltratiebonus op. De minister gaf al aan dat ze het invoeren van een 
infiltratiebonus een goede  zaak vond. 
Zal de minister deze infiltratiebonus invoeren? 
Zo ja, hoever staat de minister  met de uitwerking  van een kader hierrond?  
Zo niet, waarom  niet?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1184 van 21 juni 2021  
van MIEKE SCHAUVLIEGE
1.De studie in verband met de evaluatieopdracht is inderdaad opgenomen in de 
onderzoeksagenda 2021 (OMG-VPO-2021-023). Mijn administratie werkt momenteel 
het bestek uit. De onderzoeksvragen zijn nog niet definitief bepaald. Planning is om in 
de zomer  het bestek te lanceren, na de zomer de offertes te laten indienen, om dan in 
het najaar te gunnen en te starten met de opdracht. De looptijd  van de studie bedraagt 
maximaal 1 jaar.
2.De verhardingsgraad komt aan bod in het Ruimterapport  Vlaanderen. 
De proeftuinen ontharding  die werden geselecteerd in twee subsidieoproepen in 2018 
en 2019 zijn momenteel nog in uitvoering. Van zodra  deze uitgevoerd zijn, kan hierover 
gerapporteerd worden.  
3.In verband  met deze vraag  kan ik verwijzen naar hetgeen ik geantwoord heb met 
betrekking tot de schriftelijke vraag 275 van 23 november  2020 (punt  5): ‘Verharding 
wordt reeds  gemonitord via de bodemafdekkingskaarten opgemaakt door Agentschap 
Informatie Vlaanderen (https://www.statistiekvlaanderen.be/nl/verharding ) maar door 
nieuwe technologie  (zoals het gebruik van data van nieuwe satellieten) is het mogelijk  
om de monitoring  actueler te houden en kaarten te ontwikkelen met een hogere  
detailgraad. De optimalisatie van de monitoring zal er dus voor zorgen dat er meer 
actuele cijfers beschikbaar zijn zodat de resultaten van acties rond ontharding meer en 
beter geïnterpreteerd  en geëvalueerd  kunnen worden in de toekomst.’.
4.Het rapport  van de eerder vermelde  studie (vraag 1) zal na oplevering op de website 
van het departement Omgeving  verschijnen en zal dus ook openbaar zijn voor de 
burgers. 
5.In verband met deze vraag  kan ik alvast enkele voorbeelden geven,  waarbij 
onthardingsdoelstellingen worden  toegepast:
Bij Aquafin is “leefomgeving in harmonie met water” een expliciet deel van de 
bedrijfsmissie. De organisatie  wil daarmee haar ambitie tonen om duurzaam om te gaan 
met water. Via vele initiatieven neemt Aquafin  dan ook een voorbeeldrol  op vlak van 
infiltratie en ontharding. Enkele voorbeelden : • Aquafin verbouwt  momenteel zijn 
hoofdkantoor te Aartselaar tot een nieuwe blauwgroene  campus met aandacht voor 
ecologie en biodiversiteit. In dit kader wordt  maar liefst 45 % onthard. De site, gelegen in 
een industriezone, bestaat momenteel uit 3 gebouwen, met veel verharding en weinig  
groen. De site zal er na de werken geheel anders gaan uitzien : De Grote  Struisbeek wordt 
geïntegreerd in de groene  site, hemelwater wordt opgevangen en hergebruikt  in de 
gebouwen, verschillende  wadi’s laten hemelwater in de grond infiltreren.  De site zal met 
andere woorden de kennis van Aquafin over hemelwaterbeheer reflecteren en een 
voorbeeld zijn van blauwgroene toepassingen. Rond de gebouwen worden gediversifieerde 
groenruimtes gecreëerd, een biodiverse habitat voor insecten,  vogels en zoogdieren. Dit 
alles zorgt voor een totaalbeleving waar zowel de medewerkers  van Aquafin als 
buitenstaanders kunnen  van genieten. • Aquafin investeert jaarlijks ca. 180 miljoen euro 
in de verbetering van de waterkwaliteit. Het grootste deel van deze investeringen wordt  
via riolerings-  en hemelwaterprojecten uitgevoerd op het publiek  domein. In overleg met 
steden en gemeenten gaat dan ook veel aandacht naar hemelwater en infiltratie. Zo 
hanteert Aquafin voor haar projecten een interne beslisboom als richtsnoer,  waarbij de 
eerste stap het vermijden/verminderen  van verharding is en daarna maximaal ingezet 
wordt op infiltratie, bij voorkeur bovengronds.  Op 12 mei werden de principes toegelicht 
via een online infosessie over infiltratie van regenwater en werden concrete oplossingen 
toegelicht om hindernissen te overwinnen.  • Gemeenten en studiebureaus die voorbeelden 
van concrete projecten zoeken, vinden die handig verzameld terug op de website 
https://blauwgroenvlaanderen.be/, een initiatief van Aquafin en VLARIO om ontharding en 
stimulering van biodiversiteit  aan te moedigen. De website heeft ook een sectie voor 
scholen en voor burgers  die op eigen terrein  aan de slag willen.  Aquafin  heeft ook twee 
jaar lang, samen met Infopunt Publieke Ruimte ‘Operatie Perforatie’ georganiseerd, een 
campagne die zich richtte  op openbare  besturen en iedereen  die mee een stempel kan 
drukken op de inrichting  van openbare  en semi-openbare ruimten. 
Het Agentschap  voor Natuur en Bos kiest bij werken voor ontsluiting  en toegankelijkheid  
van domeinen vanzelfsprekend steeds voor geen of minimale en waterdoorlatende 
verharding, en voor ontharding waar mogelijk (hoewel in hun ondernemingsplan noch op 
enige andere wijze onthardingsdoelstellingen  werden  opgelegd).
Voor de Vlaamse Landmaatschappij  zijn een veerkrachtige open ruimte  vol leven en een 
dynamisch platteland het antwoord op uitdagingen  als verstedelijking  en 
klimaatverandering. De Vlaamse Landmaatschappij  versterkt de open ruimte en het 
platteland door te investeren  in bodem-  en waterkwaliteit, biodiversiteit en sociale cohesie.  
Daarbij staan een mooi landschap en een gezonde  omgeving voorop. Centraal in de 
werking staan dan ook het maximaal open houden  van de open ruimte en het herstellen 
en kwalitatief inrichten van de open ruimte.  
Het ondernemingsplan  van de Vlaamse Landmaatschappij  zet daarbij in op verschillende 
niveaus. Enerzijds ondersteunt de Vlaamse Landmaatschappij, samen met het 
Departement Omgeving en de Vlaamse Milieumaatschappij, het Open Ruimte Platform. 
Binnen het Open Ruimte Platform bundelen Vlaamse actoren hun kennis, middelen en 
instrumenten rond urgente beleidsthema’s om daarmee  lokale coalities maximaal  te 
ondersteunen in concrete realisaties op terrein. Eén van deze urgente beleidsthema’s is 
‘ontharding’. Het programma  ‘Vlaanderen  breekt uit’ beoogt daarbij een concrete 
versnelling van de ontharding in de praktijk. Daarnaast heeft de Vlaamse  
Landmaatschappij heel wat krachtige instrumenten om lokale besturen te helpen  hun 
bouwshift- en klimaatopgaven in de praktijk gerealiseerd te krijgen,  zoals herverkaveling 
met planologische  ruil, inzet van erfdienstbaarheden, lokale grondenbankwerking,…. 
Lokale besturen kunnen  dan ook beroep  doen op de Vlaamse  Landmaatschappij voor een 
goede instrumentafweging, een haalbaarheidsinschatting van de realisatie en concrete 
begeleiding bij de inzet van de instrumenten.  Tot slot neemt de Vlaamse  Landmaatschappij 
onthardingsopgaven ook in de eigen projecten en processen mee. De Vlaamse 
Landmaatschappij zet in op geïntegreerde projecten in de open ruimte. Waar mogelijk  
worden daarbinnen concrete onthardingsmaatregelen uitgevoerd. In het kader van onze 
projecten gingen we over tot de afbraak van 14 huizen, 20 stallen en 16 overige  gebouwen. 
We verwijderden 1 km verharde paden, 2,28 km verharde wegen  en voor 35 are aan 
verharde pleinen en parkeerplaatsen.   Een concreet voorbeeld daarvan is het Zeen waarbij 
over 0,3 km de verharde Zeenstraat is opgebroken waarmee de groene zone in sterk 
bebouwd gebied  kon uitbreiden en een grotere  natuur-, water- en belevingsfunctie  kon 
opnemen. De onthardingsmaatregel  in het Zeen is uitgevoerd op gemeentelijke gronden 
maar gerealiseerd in het kader van een landinrichtingsproject (is aanbesteed door VLM 
met subsidies landinrichting).
De Vlaamse Landmaatschappij is ook verantwoordelijk voor uitvoering van het flankerend  
beleid bij de programmatische aanpak stikstof (PAS). In het kader van dit flankerend beleid 
gaat de Vlaamse Landmaatschappij onder meer over tot de verwerving van 
landbouwbedrijven. De Vlaamse Landmaatschappij overweegt na aankoop steeds de 
afbraak van de hoeves  om zo de open ruimte te herstellen.  Voor 4 aangekochte PAS-
hoeves is de sloop reeds  beslist en 1 PAS-hoeve is inmiddels afgebroken.  
Alle hierboven vermelde maatregelen en voorbeelden zijn door de VLM uitgevoerd. 
6.In het kader van de Blue Deal is er een project lopende binnen de CIW voor een 
integrale klimaatbestendige  water- en droogtetoets. Binnen deze projectgroep worden 
onder meer stakeholders bevraagd  naar voorstellen voor aanpassing van de 
gewestelijke stedenbouwkundige verordening hemelwater. De resultaten  van deze 
bevraging, en de daaruit  voortvloeiende aanbevelingen  van deze projectgroep worden 
voor het einde  van dit jaar verwacht.
7.Een voorstel  van VLAIO  terzake is mij niet bekend, een voorstel van VLARIO wel. Ik ga 
ervan uit dat u die organisatie bedoelt. In het kader van de Blue Deal is er een project 
lopende binnen de CIW dat de invoering  van deze infiltratiebonus  onderzoekt. Een 
rapport met de bevindingen van deze projectgroep wordt  begin 2022 verwacht.
