title: Project Stadsvaart Brugge - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1749952
thema link: https://www.vlaamsparlement.be/parlementaire-documenten/schriftelijke-vragen/1548654
SCHRIFTELIJKE VRAAG
nr. 1565
van BERT  MAERTENS
datum: 30 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Project Stadsvaart Brugge  -  Stand van zaken
Via mijn schriftelijke vraag nr. 384 van 16 januari 2020 vroeg ik naar de stand van zaken 
van het project  Stadsvaart in Brugge.  Ik refereerde daarbij naar een advies van de 
UNESCO-expertencommissie aan het Brugse stadsbestuur, waarbij werd gesteld dat bij 
de uitbreiding van de Brugse  Vaart de Vesten  maximaal behouden  moesten  blijven. In 
haar antwoord liet de minister weten dat het advies besproken  zou worden  op een 
volgende stuurgroep van het project. Verder  stelde ze dat de vernieuwing  van de 
Steenbruggebrug een prioritair project is voor de mobiliteit van de stad Brugge  en de 
regio. Wat betreft de Dampoortsluis zou het studietraject afgestemd worden  op de 
verdere afspraken met de partners binnen de stuurgroep Stadsvaart.
1.Kan de minister  een stand  van zaken geven  van het project Stadsvaart, zowel  in 
globo als wat de deelprojecten Steenbruggebrug, de verbetering van de doortocht in 
Brugge en de Dampoortsluis betreft? Welke stappen werden daarbij genomen sinds 
16 januari  2020?
2.Kan de minister de actueel gehanteerde timing bezorgen  van het verdere verloop  
van het project  Stadsvaart, zowel  in globo als wat de verschillende  deelprojecten  
betreft?
3.Wanneer werd het advies van de UNESCO-expertencommissie effectief besproken op 
de stuurgroep  van het project? Welke stakeholders maken deel uit van deze 
stuurgroep? Welke afspraken werden daarbij gemaakt? Welke impact heeft dat 
advies op het verdere verloop  van het project  Stadsvaart?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1565 van 30 augustus 2021
van BERT  MAERTENS
1-2.De algemene doelstellingen van het project  Stadsvaart waren het identificeren van 
infrastructurele knelpunten voor de passage  van schepen van CEMT klasse  Va op het 
kanaal van Gent naar Oostende te Brugge, en het formuleren van 
oplossingsrichtingen voor knelpunten voor scheepvaart  en wegverkeer.  
Deze doelstellingen  zijn inmiddels bereikt.  De twee belangrijkste  knelpunten zijn de 
Steenbruggebrug en de Dampoortsluis. Deze worden prioritair aangepakt.
Voor de vernieuwing van de Steenbruggebrug werd inmiddels  conform het decreet  
basisbereikbaarheid een start- en projectnota opgemaakt en goedgekeurd.  
Hiervoor werd ook een projectstuurgroep samengeroepen waarin alle betrokken 
partners vertegenwoordigd zijn. 
Het definitief ontwerp  wordt gefinaliseerd en het dossier wordt verder voorbereid 
voor aanbesteding  in 2022.
Voor de vernieuwing van de Dampoortsluis heeft de Vlaamse  Regering op 16 juli 
2021 beslist dat het beleidsdomein MOW het programma 'Asset Management' verder 
uitwerkt als potentieel Vlaams PPS-programma met daarin onder andere het DBFM-
project 'sluizen', bestaande  uit 'Herbouw  sluizen Boven-Schelde' en 'Dampoortsluis’.  
Er zal, in uitvoering  van deze beslissing, een verdere screening van haalbaarheid en 
opmaak van een plan van aanpak worden opgemaakt eind dit jaar. 
Een globale timing voor het wegwerken  van de geïdentificeerde knelpunten is niet 
beschikbaar. In eerste instantie wordt gefocust op het wegwerken van de prioritaire 
knelpunten, nl. de Steenbruggebrug en de Dampoortsluis.
Tot slot verwijs ik naar mijn antwoord  op schriftelijke vraag nr. 713, gesteld  door 
mevrouw Mercedes Van Volcem  gesteld op 4 februari  2021.
3.Volgende stakeholders maken deel uit van de stuurgroep  Stadsvaart: De Vlaamse  
Waterweg nv (DVW), stad Brugge, gemeente Oostkamp, Agentschap Wegen  en 
Verkeer, Agentschap Onroerend Erfgoed, MBZ, MOW-Beleid.
Deze stuurgroep Stadsvaart werd na het advies van de stedelijke UNESCO 
expertencommissie niet hernieuwd samengeroepen omdat enerzijds  de uitvoering van 
het deelproject Steenbruggebrug reeds wordt gevat in de projectstuurgroep  in het 
kader van het decreet basisbereikbaarheid en waarbij er momenteel in de opmaak 
van het omgevingsvergunningsdossier met alle projectpartners reeds een intensieve 
samenwerking geborgd wordt;  en anderzijds omdat tot heden  het deelproject 
Dampoortsluis nog geen nieuwe  acties of besluitvorming vergde.
Met het nieuwe gegeven dat er geopteerd  wordt voor een DBFM aanpak van mogelijks 
ook de Dampoortsluis,  zal de hierin vereiste screening van haalbaarheid en 
omgevingsfactoren en andere PPS-parameters voor specifiek de Dampoortsluis 
gebeuren in overleg met partners en stakeholders.  Hiervoor zal DVW in overleg  treden 
met de betrokken partners en zal ook het advies van de stedelijke UNESCO-
expertencommissie mee aan bod kunnen komen als één van de beschikbare 
elementen.
