title: Solidariteitsfonds 'Iedereen Verdient Vakantie' - Stand van zaken
thema: Toerisme
pdf link: https://docs.vlaamsparlement.be/pfile?id=1748506
thema link: https://www.vlaamsparlement.be/parlementaire-documenten/schriftelijke-vragen/1548358
SCHRIFTELIJKE VRAAG
nr. 1310
van CATHY  COUDYSER
datum: 25 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Solidariteitsfonds 'Iedereen Verdient  Vakantie'  -  Stand van zaken
Om de sociaal-toeristische sector door de coronacrisis te loodsen, voorzag de minister in 
steun via het Vlaamse coronanoodfonds. 500.000 euro uit dit noodfonds is op aangeven  
van de minister  aangewend voor een eenmalige storting in het ‘Iedereen verdient  
vakantie’-solidariteitsfonds. Deze middelen zijn bedoeld voor de opstart van dit nieuwe  
vakantiefonds. Het fonds  zal worden beheerd  door de vzw Koepel van Attracties en Musea 
die daarvoor eveneens een eenmalige  financiële impuls gekregen  heeft ter dekking van 
administratieve en personeelsmatige kosten gekoppeld aan de opstart van het fonds.
Toerisme Vlaanderen zou met de vzw een samenwerkingsovereenkomst afsluiten met 
daarin alle modaliteiten over de werking van het fonds.
Uit de tijdelijke pagina, terug te vinden op de website van Iedereen  Verdient  Vakantie  
https://iedereenverdientvakantie.be/nl/vakantie-voor-iedereen, lees ik dat bedrijven  en/of 
verenigingen de opbrengst van een event,  activiteit  of inzamelactie kunnen storten  aan 
het fonds  en dat de gelden dan zullen worden aangewend door opgeleide 
vakantiebegeleiders om voor Vlamingen in armoede die nog nooit eerder gebruik konden 
maken van het aanbod  van Iedereen  Verdient Vakantie  een uitstap  op vakantie op maat 
uit te werken. 
1.Kan de minister het opzet van dit solidariteitsfonds meer in detail toelichten en 
verduidelijken hoe dit solidariteitsfonds  precies  een aanvulling vormt op de eerdere 
inspanningen van Toerisme Vlaanderen inzake sociaal toerisme (Steunpunt 
Vakantieparticipatie, Vakantieschakel, enz.)?
2.Kan de minister de grote lijnen  van de samenwerkingsovereenkomst die het voor dit 
fonds heeft afgesloten met vzw Koepel van Attracties en Musea  uiteenzetten?
3.Is dit fonds  reeds operationeel en zo ja, sedert wanneer?  Hoeveel  giften van bedrijven 
of organisaties  heeft het fonds  op heden al ontvangen?
4.Hoeveel en welke bedrijven hebben  reeds te kennen gegeven interesse te hebben in 
een duurzaam partnerschap met het solidariteitsfonds?
5.Hoeveel daguitstappen  en/of vakanties werden sedert het fonds operationeel is al 
gerealiseerd met middelen  uit dit fonds?
6.Via welke kanalen heeft Toerisme  Vlaanderen op heden getracht om het bestaan  van 
het solidariteitsfonds te belichten?  Plant het agentschap een grootschalige  
communicatiecampagne en zo ja, hoe zal die er concreet uitzien?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1310 van 25 augustus 2021
van CATHY COUDYSER
1.Het solidariteitsfonds  kreeg de naam  “Fonds Vakantie  Voor Iedereen”. De doelstelling 
van het fonds is om met de ingezamelde giften een kosteloze en zorgeloze  vakantie  
waar te maken voor de meest kwetsbare personen en gezinnen  in armoede. 
-Waarom?
Iedereen heeft recht op vakantie.  
Volgens de gegevens van Statistiek  Vlaanderen, op basis van een Europees  
onderzoek voor het jaar 2020, maakt ongeveer 10 procent  van de Vlamingen deel 
uit van een huishouden dat moeilijk  tot zeer moeilijk rondkomt met het beschikbare 
inkomen. Vijftien  procent  maakt dan weer deel uit van een gezin dat zich om 
financiële redenen geen week vakantie buitenshuis  kan veroorloven, en dit ondanks 
de sociale  tarieven van aanbieders en de vele inspanningen van diverse overheden.
Het Fonds  Vakantie Voor Iedereen  mikt specifiek  op die meest kwetsbare  groep 
mensen in Vlaanderen voor wie het bestaande aanbod niet toereikend is. Omdat  
vakantie een basisrecht  is voor iedereen.
-Voor wie doen we het? 
Het gaat specifiek om mensen die ondanks de sociale tarieven van aanbieders en 
de vele inspanningen van diverse overheden nog steeds niet op daguitstap of 
vakantie kunnen. De combinatie  van meerdere  vakantiedrempels is voor hen 
duidelijk nog te groot.  Het gaat onmiskenbaar  om gezinnen met een grote rugzak. 
Naast de financiële  drempel,  kampen ze vaak met persoonlijke  drempels:  sociale, 
psychische en/of allerlei praktische. Denk maar aan angst om vreemden aan te 
spreken of iets te vragen, opvang voor een ouder, geen vervoer, geen reistas,  geen 
badpak, enz.
-Werkwijze
Het Fonds helpt om die vakantiedrempels  te verlagen,  zodat een daguitstap of 
vakantie wél mogelijk is. Gelet op de vaak complexe onderliggende oorzaken,  
betekent dit maatwerk. 
Hiervoor wordt een beroep gedaan  op “Fonzies”: dat zijn eerstelijnswerkers  of 
vrijwilligers van sociale  organisaties die een opleiding gevolgd hebben van Iedereen  
Verdient Vakantie i.s.m. het Netwerk  tegen  Armoede. De Fonzies werken in de 
eerste plaats als toeleider: zij begeleiden doelgroepgezinnen uit hun eigen  sociale 
netwerk om een daguitstap of vakantie voor te bereiden en samen met hen een 
oplossing te zoeken  voor alle vakantiedrempels. Het Fonds  betaalt de logies (aan 
het sociaal  tarief), maaltijden  en voldoende vakantiebeleving. Waar nodig of 
gewenst omwille van te grote kwetsbaarheid, gaat de Fonzie mee met de 
vakantiegangers.
Internationale studies  tonen immers aan dat een goed voorbereide én opgevolgde 
daguitstap of vakantie ook de meest kwetsbare mensen in armoede  mentaal sterker 
maakt en hun sociaal netwerk groter. 
Het Fonds streeft ernaar om 100% van de giften besteden  aan zorgeloze vakanties 
voor die doelgroep. 
De werking  wordt volledig bekostigd  met de steun van partnerorganisaties en 
structurele sponsors.
2.Het doel van de samenwerkingsovereenkomst  is het Fonds operationeel krijgen en 
houden, zodat mensen  en organisaties een gift kunnen doen via storting  en hiervoor 
een fiscaal attest  kunnen  ontvangen.   
De samenwerkingsovereenkomst  voorziet in vier zaken:
1.De financiële  ondersteuning van Toerisme Vlaanderen aan het Fonds:
a.een eenmalige  storting van 500.000 euro in het solidariteitsfonds.  Dit 
solidariteitsfonds wordt in de toekomst  aangevuld met giften.  
b.een eenmalige storting van 60.000 euro als opstartmiddelen voor het Fonds.
c.De toekenning van jaarlijkse werkingsmiddelen  via subsidie  op naam. Het gaat 
om 75.000 euro per jaar. Deze zijn bestemd voor de personeelskost van een 
fondsmedewerker en voor de algemene werking  van het Fonds, inclusief  
profilering en communicatie.
2.De governance  van het Fonds, geregeld  als volgt:
-De vzw Koepel van Attracties en Musea staat in voor het administratief  beheer, 
alsook de werving  en aansturing  van de Fondsmedewerker
-de criteria  die recht geven op Fondsmiddelen  worden opgesteld door een werkgroep 
en in nauw overleg met het team ‘Iedereen  Verdient  Vakantie’ van Toerisme 
Vlaanderen, ervaringsdeskundigen  armoede en het Vlaams  Netwerk  tegen Armoede
-Een Beheerscomité ziet toe op het algemeen  beheer van het Fonds
-Een Selectiecomité beslist over de toewijzing van de fondsmiddelen aan 
begunstigden
3.De uitwerking van de vakanties op maat door het team Iedereen Verdient Vakantie  
van Toerisme Vlaanderen.
4.De jaarlijkse rapportering over het beheer en de besteding van de middelen 
3.Eind november 2020 werd het Fonds  ondergebracht  in een aparte, nieuw opgerichte 
vzw: de vzw Vakantie Voor Iedereen. Dat was noodzakelijk om de boekhouding van 
het Fonds strikt te kunnen scheiden van die van de vzw Koepel van Attracties  en 
Musea.
Eind december 2020 werden de opstartmiddelen gestort.
Sindsdien zijn de volgende stappen gezet:
-Begin  januari  2021 is een coördinator  gestart.
Haar focus  ligt op:
-het opzetten van de beheersstructuur, 
-waarmaken  van de eerste  vakanties voor de doelgroep in de zomer  van 
2021, 
-en de ontwikkeling van een website  met mogelijkheid voor online giften en 
acties. 
-Het Beheerscomité is operationeel  sinds midden maart
-Het Selectiecomité is eind april 2021 opgestart
-De wettelijke  procedure voor erkenning van fiscale attesten is lopende bij de 
FOD Financiën.  Als opstartende organisatie  is de aanvraag  voor erkenning  
officieel ontvankelijk vanaf 2022 (tweede boekjaar). De eigenlijke erkenning 
voor uitreiking van attesten is mogelijk voor giften vanaf 2023.
-De criteria voor toekenning van middelen uit het solidariteitsfonds  liggen vast 
en worden  in het najaar geëvalueerd. 
Vakantiewerking: nu in volle opstart
-Voor het uitwerken vakantiebegeleidingen + de vakantieflow  werd bewust 
gekozen voor een pilootjaar tot december  2021. Dit najaar volgt een evaluatie 
ter bijsturing en optimalisering, vooraleer breder uit te rollen in Vlaanderen. 
-Het is het team Iedereen Verdient Vakantie dat sinds het voorjaar tien 
“Fonzies”-vakantiebegeleiders heeft geselecteerd,  opgeleid en ondersteund  
om vanaf april maatwerkbegeleiding  te kunnen leveren aan elk drie gezinnen 
uit hun netwerk  van meest kwetsbare mensen in armoede.
-Sinds begin juni 2021 werden de eerste vakanties geboekt  uit het aanbod   
Iedereen Verdient Vakantie voor gezinnen die anders niet op vakantie  zouden 
kunnen, zelfs niet aan de gunstige kortingstarieven, zonder die Fonzie-
begeleiding om persoonlijke vakantiedrempels  te verlagen.
Giften van bedrijven  of organisaties zijn momenteel nog zeer beperkt. Het Fonds 
focust immers nog niet op actieve fondsenwerving, omdat het nog geen fiscale 
attesten kan bieden voor giften vanaf 40 euro. 
Op vandaag heeft het Fonds giften ontvangen van 6 bedrijven  of organisaties voor 
een totaal  bedrag van 4.375,10  euro.
4.Er zijn contacten met enkele  bedrijven  die mogelijk interesse hebben in een duurzaam 
partnerschap. Concreet betreft het bedrijven of organisaties uit de toeristische sector, 
de logiessector en de sector van IT-design. Het Fonds  zal actief  beginnen prospecteren 
na lancering van de website (oktober) en drukwerk van een commerciële folder. Het 
wacht op de nodige  werkingsmiddelen om die te kunnen realiseren.  
Inhoudelijk onderhoudt  het Fonds  een duurzaam partnerschap met Iedereen Verdient 
Vakantie, de Koepel van Attracties en Musea en het Netwerk tegen Armoede.
5.In het pilootjaar 2021 – ook nog een corona-gevoelig jaar voor vakanties,  des te meer 
voor kwetsbare  mensen – ligt de focus niet op grote aantallen, maar wel op de uitbouw 
van een degelijke  vakantiewerking  en Fonzie-vakantiebegeleiding op maat van de 
individuele behoeften van de betrokken gezinnen. Dat gebeurt in overleg  met vele 
stakeholders om een solide draagvlak te vinden voor de aanpak.  Daarom  werd gekozen 
voor een beperkt aantal van tien Fonzie-vakantiebegeleiders. Elk van hen kan tijdens 
de pilootfase maximum drie personen  of gezinnen selecteren  uit hun eigen  sociale 
netwerk om te begeleiden naar een vakantie in Vlaanderen  en de nodige 
vakantiedrempels weg te werken zodat ze effectief zorgeloos op vakantie kunnen.  
Aantallen:
Tot vandaag werd 1 daguitstap gerealiseerd met middelen uit het Fonds voor een 
moeder met twee kinderen, en 7 vakanties  voor in totaal  26 zeer kwetsbare personen 
in armoede.  1 vakantie is uitgesteld wegens opname in het ziekenhuis (chronisch zieke 
persoon).
Op twee van de zeven vakanties  is de Fonzie meegegaan om de vakantieganger te 
ondersteunen ter plaatse. 
Covid gooit duidelijk nog roet in het eten:
Twee vakantiebegeleiders lieten weten dat de kwetsbare mensen  in hun netwerk 
wegens de onzekere  coronasituatie ervoor kiezen  om niet met vakantie  te gaan, 
ondanks het gratis aanbod. 
De acht andere  vakantiebegeleiders  bevestigen hetzelfde, maar konden toch 
gezinnen bereid krijgen om die stap te zetten naar een daguitstap of vakantie. 
Ze krijgen  heel veel vragen  over covidrisico’s,  vaccinatie en de covidpas. 
6.Het Fonds plande  vorig jaar, maar ook verder in 2021 en 2022 bewust nog geen 
grootschalige publiekscampagnes, om twee redenen: 
a)het kan nog geen fiscale attesten uitreiken en 
b)het beschikt nog niet over werkingsmiddelen voor promotie en publiciteit. 
Vanaf oktober,  na de lancering van zijn website (cfr. supra, vraag 3.) zal het Fonds  
wel actief beginnen  prospecteren naar bedrijfssponsors en structurele partners die niet 
alleen willen doneren  (in ruil voor een fiscaal  attest), maar vooral ook duurzaam willen 
samenwerken in het kader van hun MVO-beleid.
Het Fonds  heeft begin dit jaar wel een (gratis)  advertentie geplaatst  in de Riebedebie-
pocket, de jaarlijkse gids van de Koepel van Attracties en Musea, die op 60.000 
exemplaren wordt verspreid in Vlaanderen  (diensten van toerisme, attracties en 
musea, logies en horeca). De vzw Koepel  van Attracties  en Musea  is – zoals reeds  
vermeld – een structurele  partner van het Fonds.
Het belangrijkste kanaal waar het Fonds op dit moment bekend wordt gemaakt,  is het 
netwerk Iedereen verdient vakantie.   Dit netwerk was één van de partners van het 
programma 'Make 2020 Great Again'.  Samen met de andere partners die meewerkten 
aan het programma, wil het Netwerk kinderen die het minder breed hebben een mooi 
kerstcadeau schenken. Op de website  iedereenverdientvakantie.be werd er een 
tijdelijke landingspagina gemaakt  waarbij bezoekers de mogelijkheid  hadden om te 
doneren.
