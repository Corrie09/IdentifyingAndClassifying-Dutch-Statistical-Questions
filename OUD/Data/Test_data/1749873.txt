title: Vlaamse Aquacultuurproductie - Stand van zaken
thema: Landbouw
Visserij
pdf link: https://docs.vlaamsparlement.be/pfile?id=1749873
thema link: https://www.vlaamsparlement.be/parlementaire-documenten/schriftelijke-vragen/1548824
SCHRIFTELIJKE VRAAG
nr. 1000
van CATHY  COUDYSER
datum: 1 september 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Vlaamse Aquacultuurproductie  -   Stand van zaken
In het oude Nationaal  Strategisch Plan Aquacultuur (NSPA) wordt  verwezen naar een 
kleine Vlaamse  aquacultuursector, in 2013 bestaande uit zeventien 
aquacultuurproducenten die voornamelijk volgende  soorten kweken:  karper, steur, 
schelpdieren, hengelsportvissen en siervissen.
Het nationale plan omvat daarnaast ook volgende concrete groeidoelstelling: België wil in 
2022 een toename van duurzame aquacultuurproductie  van 700 ton die overeenkomt 
met een productiewaarde van 7 miljoen  euro en een tewerkstelling  van 20 nieuwe 
voltijdsequivalenten (vte’s), om te komen  tot 1032 ton per jaar in 2023. Concreet wordt  
er voor Vlaanderen een toename beoogd  van 430 ton per jaar met een overeenkomstige 
waarde van 3,4 miljoen euro.
1.Kan de minister een geactualiseerd overzicht geven van alle Vlaamse 
aquacultuurproducenten die op dit moment actief  zijn? Graag  met inbegrip van naam 
bedrijf, locatie, details gekweekt product (incl. voor menselijke  consumptie of niet),  
tewerkstelling, productiecapaciteit en omzet.
2.Welke evolutie inzake aantal aquacultuurproducenten  in Vlaanderen is er merkbaar 
in vergelijking met 2013? Zijn er producenten die intussen zijn gestopt  en zo ja, 
waarom? Welke  nieuwe producenten  zijn er sedert 2013 in Vlaanderen bijgekomen?
3.Kan de minister  verduidelijken  in welke mate Vlaanderen erin slaagt om de in het 
NSPA vooropgestelde groeidoelstelling (groei met 430 ton per jaar) te realiseren? 
Indien niet, was deze doelstelling  te ambitieus geformuleerd  of is men op 
onvoorziene problemen of hinderpalen gestoten  waardoor de beoogde groei finaal 
niet kan worden  bereikt en zo ja, welke?
4.Welke groei heeft de Vlaamse aquacultuurproductie sedert  2014 wel effectief  kunnen 
realiseren?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 1000 van 1 september 2021
van CATHY  COUDYSER
1.Wat betreft het overzicht van Vlaamse producenten  wens ik vooreerst te verduidelijken 
dat het NSPA in 2017 een tussentijdse actualisatie  heeft gehad,  in samenspraak met 
de Strategische Stuurgroep Aquacultuur (SSAQ). Hierin is ook de nationale  context  
opnieuw in kaart gebracht, en wordt gesteld:  ‘De Vlaamse aquacultuursector is klein. 
In 2017 hebben slechts een viertal commerciële bedrijven een kweek in functie  van 
menselijke consumptie.  De aquacultuurproducten zijn “Omegabaars”,  snoekbaars,  
gamba en kaviaar.  Wat betreft  maricultuur werden in het verleden ook mosselen op 
zee gekweekt. Daarnaast worden er ook algen  gekweekt voor verwerking in 
aquacultuurvoeders. Ten slotte zijn er nog enkele  bedrijven die hengelsport- en 
siervissen houden en/of verkopen.’
Gelet op de Europese doelstellingen inzake aquacultuur,  zoals opgenomen in art. 34 
van het Gemeenschappelijk Visserij  Beleid  (Verordening  (EU) nr. 1380/2013), moet de 
aquacultuur bijdragen aan de voedselzekerheid  en voedselbevoorrading. De focus ligt 
met andere  woorden  op aquacultuur met als doel humane consumptie.  Ook de 
Belgische gegevensverzameling inzake aquacultuur, een bevoegdheid van de FOD 
Economie, houdt  enkel  rekening met de volumes  bestemd voor humane consumptie.  
Een actueel  overzicht van producenten wordt in België enkel  bijgehouden in het 
‘register van aquacultuurproductiebedrijven’, door FAVV: 2021-04-
21_Register_aquacultuurproductiebedrijven_lopend_NL.pdf (favv-afsca.be)
De meest recente  productiecijfers,  op Belgisch  niveau, zijn deze van 2019. Hierbij  
maakt men melding  van een productievolume van 86 ton met een gemiddelde waarde 
van 6256 euro/ ton. Vanwege vertrouwelijkheid  van commerciële informatie  wordt 
enkel het totale productievolume meegedeeld.
2.Sedert 2013 is het aantal producenten in Vlaanderen  toegenomen. Nieuwe producenten  
zijn o.a. Aqua4c  (Omegabaars) en AquaLota  (zoetwaterkabeljauw).  Verschillende 
bestaande producenten hebben hun activiteiten dan weer verbreed en/of uitgebreid  
(o.a. Joosen-Luyckx, Aquacultuur  Oostende,  Crevetec en Paling Borremans). Tot 
dusver heb ik geen weet van stopzettingen.
3.Op basis van de officiële Belgische  productievolumes heeft Vlaanderen, en België in zijn 
geheel, een achterstand op het schema om de beoogde productievolumes tegen 2023 
te bereiken. Hiervoor  zijn er diverse redenen: 
-de ondernemingen  die sedert 2013 opgestart  zijn, zitten in een groeifase, waardoor 
de volledige  capaciteit meestal nog niet kon worden  bereikt;
-niet alle start-ups hebben tot doel om soorten van consumptieformaat lokaal te 
produceren, maar kunnen ook een functie  hebben als broedhuis. Dergelijke 
ondernemingen zijn essentieel  om te voorzien  in kwalitatief pootgoed voor verdere 
opkweek, maar hebben slechts een geringe impact op vlak van volumes (bv. 
Fish2be en AquaLota);
-de impact op volume en waarde  verschilt sterk van soort tot soort. Zo kan een 
stijging in de productie van steur/kaviaar of tropische garnalen een grote 
economische meerwaarde betekenen, maar is de impact op het totale  volume 
eerder beperkt.
4.Zoals  in punt 2 en 3 aangegeven zijn er belangrijke stappen gezet  die aan de basis 
liggen van een groei in het totale productievolume, maar moet ook de groei- en 
opstartfase van ondernemingen in rekening gebracht worden. Gezien het beperkte 
aantal producenten kan de gewijzigde situatie van één onderneming  ook een grote 
impact hebben op het totale Belgische cijfer.
Daarnaast worden stappen gezet om na onderzoek  en innovatie over te gaan tot 
effectieve productie of verbetering van bestaande  productie. Een aantal ondernemers  
met interesse voor de aquacultuursector doen beroep op de diensten van de 
aquaconsulent en winnen advies in over investeringssteun vanuit  het Europees Fonds 
voor Maritieme Zaken  en Visserij  (EFMZV) en het Financieringsinstrument voor de 
Vlaamse Visserij- en aquacultuursector  (FIVA).
Dat een toename van de productievolumes op korte termijn geen evidente zaak is, valt 
overigens ook af te leiden uit de productievolumes binnen de Europese  Unie. Deze 
volumes tonen de laatste  decennia een stagnatie  aan, ondanks de geleverde 
(financiële) inspanningen.
