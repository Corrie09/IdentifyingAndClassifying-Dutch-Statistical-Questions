title: Beoordeling hbo5-opleidingen - Samenwerking tussen de Nederlands-Vlaamse Accreditatieorganisatie (NVAO) en de Vlaamse Onderwijsinspectie
thema: Onderwijs en Vorming
pdf link: https://docs.vlaamsparlement.be/pfile?id=1747330
thema link: https://www.vlaamsparlement.be/parlementaire-documenten/schriftelijke-vragen/1543697
SCHRIFTELIJKE VRAAG
nr. 890
van KOEN DANIËLS
datum: 8 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Beoordeling hbo5-opleidingen  -  Samenwerking tussen de Nederlands-Vlaamse 
Accreditatieorganisatie (NVAO) en de Vlaamse Onderwijsinspectie
In de plenaire vergadering van 23 juni jl. stelde ik een vraag i.v.m. de schorsing van 
hbo5-opleidingen gericht op Indiase verpleegkundigen. Daarbij werd ook gefocust op de 
beperkte inspectie van de opleiding. In de discussie gaf de minister aan dat er voor die 
hbo5-opleidingen om die reden in het verleden geen kwaliteitstoezicht  heeft 
plaatsgevonden. Door het tweeluik tussen secundair onderwijs en hoger onderwijs  valt 
de opleiding  niet onder de NVAO of onder de inspectiediensten voor het hoger onderwijs. 
De minister stelde toen dat hij een voorstel naar de regering zou brengen om het 
kwaliteitstoezicht te kunnen organiseren.
Dat voorstel  bestaat erin dat de NVAO en de Vlaamse onderwijsinspectie nu gaan 
samenwerken om de twintig  hbo5-opleidingen Verpleegkunde in Vlaanderen te 
beoordelen. Het beoordelingskader combineert kwaliteitskenmerken van het hoger 
onderwijs en het referentiekader onderwijskwaliteit leerplichtonderwijs. De eerste 
beoordelingen zijn gepland voor volgend  schooljaar.
Voor het uitvoeren van de beoordelingen  zal een groep  van externe deskundigen en 
deskundigen uit de onderwijsinspectie worden samengesteld.  Daarbij zal de NVAO  
instaan voor de selectie van de externe deskundigen.
1.Op welke manier werden de kenmerken  in het beoordelingskader samengesteld dat 
zal worden aangewend  voor hbo5-opleidingen? Welke  elementen nemen  de 
bovenhand: hoger  onderwijs dan wel leerplichtonderwijs en wat is de argumentatie  
voor deze keuze?
2.Zullen er aparte  inspecteurs worden  ingezet om de kwaliteit  van hbo5-opleidingen 
door te lichten?
3.Op welke termijn zullen alle 20 opleidingen een kwaliteitsbeoordeling doorlopen 
hebben?
4.Gezien het feit dat deze opleidingen gedurende lange tijd geen kwaliteitsbewaking  
hebben gehad, is het mogelijk  dat er potentieel heel wat opmerkingen  zijn.
Voorziet de minister in een overgangsperiode zowel om deze nieuwe manier van 
kwaliteitsbewaking te evalueren als de betrokken opleidingen  de tijd te geven om om 
te gaan met de nieuwe aanpak van kwaliteitsbewaking?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD 
op vraag nr. 890 van 8 juli 2021
van KOEN DANIËLS
1.Het beoordelingskader werd ontwikkeld  door een werkgroep bestaande  uit leden van 
de onderwijswijsinspectie en een beleidsmedewerker van de Nederlands-Vlaamse
accreditatieorganisatie (NVAO).  De onderwijsinspectie nam, in lijn met het decreet, de 
aansturing en de coördinatie  op zich. Het kader  zelf kwam  tot stand in samenwerking 
met alle stakeholders, namelijk de scholen met een hbo5-opleiding Verpleegkunde, de 
hogescholen, mijn kabinet, het departement Onderwijs en Vorming, de Pedagogische 
Begeleidingsdiensten, de Vlaamse Hogescholenraad  (VLHORA) en de Vlaamse 
Vereniging van Studenten.
Het beoordelingskader is, conform de bepalingen uit het onderwijsdecreet XXX, 
gebaseerd op de acht kwaliteitskenmerken van het hoger onderwijs en het 
referentiekader onderwijskwaliteit Vlaanderen.  Beide kaders  zijn op een gelijkwaardige  
wijze geïntegreerd in het nieuwe beoordelingskader waarbij ook de regelgeving van 
beide onderwijsniveaus  werd gerespecteerd.
2.Ik heb voorzien in extra budget voor de onderwijsinspectie om extra inspecteurs met 
expertise in het domein van gezondheidzorg aan te werven. Deze aanwerving is 
ondertussen gerealiseerd.  Zoals bepaald door OD XXX en het kwaliteitsdecreet wordt  
een beoordelingsteam  paritair samengesteld  en bestaat dit uit maximaal zes leden. De 
externe deskundigen worden aangesteld door NVAO  en zijn volwaardig  lid van het 
beoordelingsteam. Ze participeren  aan de voorbereiding, het plaatsbezoek en de 
verslaggeving. Het team werkt samen op basis van expertise. De kwaliteitsbeoordeling 
vertrekt vanuit vertrouwen.
3.We voorzien  om alle instellingen HBO5 Verpleegkunde tijdens het komende schooljaar 
2021-2022 door te lichten.
4.Er is geen overgangsperiode voorzien,  maar er heeft afgelopen schooljaar een 
grondige informatieronde plaatsgevonden. De 20 opleidingen zijn op regelmatige  basis 
geïnformeerd en via de werkgroep nauw betrokken bij het ontwikkelproces  zelf van 
het beoordelingskader. De scholen zijn dus al goed op de hoogte van de werkwijze  en 
de verwachtingen  waardoor  een overgangsperiode ons niet nodig lijkt. Uiteraard  zullen  
alle beoordelingsteams rekening  houden met de specifieke context  van de hbo5-
opleiding Verpleegkunde en de coronapandemie.
De onderwijsinspectie en de NVAO voorzien  op het einde van het schooljaar een 
evaluatie om de gevolgde methodologie eventueel bij te sturen. 
