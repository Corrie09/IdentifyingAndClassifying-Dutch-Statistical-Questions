title: Vlaams subsidieregister - Subsidie- en investeringsstromen vanuit PMV en LRM
thema: Financiën
pdf link: https://docs.vlaamsparlement.be/pfile?id=1750886
thema link: https://www.vlaamsparlement.be/parlementaire-documenten/schriftelijke-vragen/1548383
SCHRIFTELIJKE VRAAG
nr. 673
van PETER VAN ROMPUY
datum: 25 augustus  2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Vlaams subsidieregister   -  Subsidie- en investeringsstromen vanuit PMV en LRM 
Tijdens de ministerraad van 16 juli 2021 keurde  de Vlaamse  Regering het 
oprichtingsdecreet Vlaams subsidieregister goed.
Dit subsidieregister  heeft tot doel om alle subsidiestromen van de Vlaamse overheid aan 
rechtspersonen en feitelijke verenigingen overzichtelijk in kaart te brengen  met het oog op 
meer transparantie  in de besteding van overheidsmiddelen en om dubbele subsidiëring  te 
helpen vermijden.  Het subsidieregister zal publiek  toegankelijk zijn.
In de vorige zittingsperiode  vroeg ik naar aanleiding van de oprichting  van een subsidie- 
en participatiedatabank naar een overzicht van subsidiestromen  vanuit  PMV 
(ParticipatieMaatschappij Vlaanderen)  en LRM (Limburgse Reconversiemaatschappij)  
(schriftelijke vraag  nr. 542 van 30 mei 2016). Ik citeer hierna uit het antwoord.
“Aangezien investeringsovereenkomsten vertrouwelijke  informatie bevatten, waarvan de 
bekendmaking omwille van bedrijfseconomische redenen schadelijk kan zijn voor de 
betrokken onderneming, gaan PMV en LRM - net zoals de andere betrokken 
contractspartijen - in het kader van de investeringsovereenkomsten altijd een 
vertrouwelijkheidsverbintenis aan, waardoor het verboden is de inhoud  van deze 
overeenkomsten te onthullen. Teneinde deze vertrouwelijkheidsverbintenis te kunnen 
honoreren, dient daarom ook de informatie in de participatiedatabase als vertrouwelijke 
informatie beschouwd  te worden. Het is dan ook niet mogelijk om aan het grotere publiek 
toegang te verlenen tot de databank.”
1.Zullen alle subsidie- en investeringsstromen vanuit PMV en LRM opgenomen worden 
in de het Vlaams subsidieregister? 
2.Welke gegevens zullen  hieromtrent openbaar gemaakt worden?
3.Hoe zal de minister omgaan met het aangehaalde vertrouwelijk karakter van deze 
subsidie- en investeringsstromen vanuit PMV en LRM in functie van 
bedrijfseconomische redenen?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 673 van 25 augustus  2021
van PETER VAN ROMPUY
1.De subsidie-  en investeringsstromen vanuit PMV en LRM worden opgenomen in het 
subsidieregister als die stromen  binnen het in het voorontwerp van decreet gedefinieerd 
toepassingsgebied vallen.
2.Het voorontwerp  van decreet  voorziet in een algemene openbaarmaking via een 
website zonder toegangscontrole.  Die website zal beschikbaar  zijn voor het brede 
publiek. Die publieke toegankelijkheid van de website moet worden  gekaderd binnen 
de doelstellingen van het subsidieregister zoals die zijn opgenomen in artikel  3. Het 
register wil intern  en extern een transparant overzicht bieden  van de subsidiestromen  
en informatie delen over de verstrekte  subsidies. Artikel  7 voorziet wel in een delegatie 
aan de Vlaamse  Regering om in de daarin vermelde specifieke gevallen de publieke 
toegankelijkheid aan te passen. 
3.Wat het vertrouwelijke  karakter en de commerciële gevoeligheid  van deze stromen 
betreft, voorziet artikel 11 dat de subsidieverstrekker de subsidieaanvrager 
uitdrukkelijk op de hoogte moet brengen  dat de informatie  over de subsidie die hem 
zal worden verstrekt, via het subsidieregister  publiek zal worden gemaakt. Als de 
subsidiebegunstigde vreest  dat de publicatie  van die informatie  hem een concurrentieel 
nadeel kan bezorgen,  kan hij alsnog (laten) afzien van de aanvraag of de betaling van 
de subsidie door de subsidieverstrekker.
