title: Actieplan ter bestrijding van seksueel geweld - Internationale samenwerking rond integriteitsbescherming van kinderen en jongeren en de aanpak van grensoverschrijdend gedrag (actiepunt 61)
thema: Jeugdbeleid
Welzijn en Gezin
pdf link: https://docs.vlaamsparlement.be/pfile?id=1738223
thema link: https://www.vlaamsparlement.be/parlementaire-documenten/schriftelijke-vragen/1537610
SCHRIFTELIJKE VRAAG
nr. 200
van MAAIKE  DE VREESE
datum: 24 juni 2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
Actieplan ter bestrijding  van seksueel geweld  -  Internationale  samenwerking rond 
integriteitsbescherming van kinderen  en jongeren en de aanpak  van grensoverschrijdend 
gedrag (actiepunt 61)
Eind oktober lanceerde  minister  van Justitie en Handhaving Zuhal Demir, samen met de 
hele Vlaamse Regering, het actieplan ter bestrijding van seksueel geweld. Dat plan heeft 
een prioritaire focus op de meest kwetsbaren, nl. jongeren en kinderen, en zet volop in 
op een ketenaanpak: van sensibilisering tot strafuitvoering en opvolging. Hiervoor 
werden drie strategische  doelstellingen geformuleerd met bijbehorende operationele 
doelstellingen en concrete acties.
Minister Demir sloeg met de ministers  van Onderwijs, Cultuur,  Sport, Media,  Jeugd, 
Welzijn, Volksgezondheid, Gezin, Binnenlands Bestuur, Integratie  en Inburgering en 
Gelijke Kansen de handen in elkaar  om dat plan te realiseren. De minister van Justitie  en 
Handhaving neemt een actieve, coördinerende rol op in de uitvoering  van het plan om te 
allen tijde die afstemming te garanderen,  het overzicht te bewaren  en overlapping  in de 
uitvoering van het plan te vermijden. Alles staat of valt met de uitvoering van de 
verschillende actiepunten. Het is daarom van enorm belang dat de bevoegde ministers  in 
hun domein met die actiepunten zo snel mogelijk aan de slag gaan.
Actiepunt 61 van het actieplan luidt: “Er wordt ingezet op de organisatie van 
internationale uitwisseling van ambtenaren, experten, sectorspelers en jeugdwerkers 
i.k.v. de culturele akkoorden (bilaterale samenwerking  op vlak van jeugd) met andere 
landen en regio’s  die specifieke expertise  hebben rond integriteitsbescherming van 
kinderen en jongeren en de aanpak van grensoverschrijdend  gedrag. Er wordt  bekeken 
hoe deze internationale goede voorbeelden geïmplementeerd kunnen worden in het 
Vlaams jeugd-  en kinderrechtenbeleid. Tegelijkertijd wordt onze eigen  expertise op vlak 
van dit thema uitgedragen en worden Vlaamse goede praktijken  internationaal in de 
kijker gezet.”
1.Welke stappen heeft de minister al genomen om deze internationale  uitwisseling  te 
bevorderen? Kan hij hierover  extra toelichting geven?  Met welke  partners en/of 
landen heeft hij al de internationale uitwisseling  van informatie en expertise 
gerealiseerd? Met welke partners en/of landen zal hij dat in de toekomst doen? 
Welke timing hanteert hij?
2.Welke internationale goede voorbeelden zijn er al geïdentificeerd?  Welke  van deze 
voorbeelden heeft of zal de minister implementeren  in het Vlaamse  jeugd- en 
kinderrechtenbeleid?
3.Welke Vlaamse goede praktijken werden al internationaal  in de kijker gezet?
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 200 van 24 juni 2021
van MAAIKE  DE VREESE
Het tegengaan van elke vorm van geweld  vormt een belangrijk speerpunt in mijn beleid. 
Dit geldt in het bijzonder ook voor seksueel  geweld, met specifieke aandacht  voor kinderen  
en jongeren. Via onderscheiden initiatieven en acties wil ik dit thema bespreekbaar maken, 
komen tot een erkenning en de aanpak  ervan  bevorderen. Ik ben trots op de verscheidene  
engagementen die zijn aangegaan om deze ambitie te realiseren. Samen  met mijn 
departement en verschillende betrokken partners  ben ik aan de slag met de uitrol en 
concretisering van de acties 
De eerste bijeenkomsten over de voortgang van de uitrol van het actieplan staan gepland  
in het najaar van 2021.
Momenteel kan ik daarom  als Vlaamse minister van Brussel, Jeugd  en Media niet vooruit 
lopen op de rapportage over de uitvoering van de concrete  acties uit het Vlaams  actieplan  
ter bestrijding van seksueel geweld 2020 – 2024, zoals goedgekeurd door de Vlaamse  
Regering op 23 oktober 2020.
