title: Relancemiddelen toerisme - West-Vlaanderen
thema: Toerisme
pdf link: https://docs.vlaamsparlement.be/pfile?id=1735626
thema link: https://www.vlaamsparlement.be/parlementaire-documenten/schriftelijke-vragen/1535281
SCHRIFTELIJKE VRAAG
nr. 1159
van CATHY  COUDYSER
datum: 18 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Relancemiddelen toerisme   -  West-Vlaanderen
In het kader van het Vlaamse investeringsplan Vlaamse Veerkracht  heeft de Vlaamse 
Regering 150 miljoen euro bijkomende investeringsmiddelen  gereserveerd voor de relance 
van de toeristische sector na corona (naast regulier investeringsbudget van Toerisme 
Vlaanderen). Voor de besteding van het beschikbare investeringsbudget  zal worden  
gewerkt met een combinatie van open projectoproepen, directe toewijzingen en projecten 
in eigen beheer.
100 miljoen euro is gereserveerd  voor bijkomende postcorona congres-  en 
beursinfrastructuur en de overige 50 miljoen euro zal worden aangewend voor een 
versnelde en versterkte uitrol van de thematische  beleidsprioriteiten die in de beleidsnota 
Toerisme vervat liggen  (erfgoed, natuur  en platteland, wandelen en fietsen, gastronomie).
In haar antwoord  van 1 december 2020 op vraag om uitleg  nr. 710 gaf de minister aan 
dat de beslissing om de middelen te verdelen zoals hierboven geschetst, gebaseerd is op 
de resultaten  van een behoeftebevraging die Toerisme Vlaanderen heeft uitgevoerd bij de 
provincies en steden.
Begin januari verduidelijkte de minister in de commissie verder dat deze 
behoeftebevraging initieel  een honderdtal projectideeën  opgeleverd heeft die na een eerste 
selectie door Toerisme Vlaanderen is teruggebracht tot een vijftigtal projectideeën.
In haar antwoord van 20 april op mijn vraag om uitleg nr. 2903 verwees de minister naar 
de nieuwe aanpak die Toerisme Vlaanderen hanteert waarbij het gegeven centraal  staat 
dat het subsidietraject voortaan losgekoppeld wordt van het inhoudelijke voortraject.  De 
minister verduidelijkte  dat tijdens  het inhoudelijke traject Toerisme  Vlaanderen samen met 
de partners  nagaat welke ondersteuning nodig is om de projectideeën  te realiseren.  Dit 
kan gaan over bijkomende financiering, maar in andere gevallen is een inhoudelijk  
begeleidingstraject meer aangewezen. Tijdens een inhoudelijk traject  zal Toerisme 
Vlaanderen de projectindiener  bijstaan om het projectidee op te waarderen en te 
versterken waarna  zal worden bepaald welke bestaande of nieuwe  instrumenten nodig zijn 
om het projectidee  tot een goed einde te brengen. Daarnaast zet het begeleidingstraject  
ook in op het tot stand brengen van cohesie tussen de verschillende projectideeën  binnen  
een verhaallijn, op samenwerking en kruisbestuiving tussen de verschillende projecten. 
Tot slot gaf de minister nog mee dat indien zou blijken  dat een bepaalde uitdaging enkel 
opgelost kan worden via financiële ondersteuning, er een specifieke subsidie  zal worden 
opgezet.
De commissieleden  kregen op 7 december de resultaten van deze behoeftebevraging 
integraal ter kennisgeving  overgemaakt.  De ideeën  die werden ingediend door 
verschillende toeristische actoren uit West-Vlaanderen  (zowel  provinciale toeristische 
dienst Westtoer, stad Brugge, stad Ieper,  stad Kortrijk en stad Oostende) liggen hieronder  
uitgesplitst opgesomd.
a)Ideeën aangereikt  door de provinciale toeristische dienst van West-Vlaanderen:
Vlaanderen Vakantieland 2021
Vlaanderen, je beste  buur, je ideale  vakantieland
Fietsen in Vlaanderen  ; ontwikkeling van Vlaamse icoonroutes
Duurzaam reizen  naar morgen  in West-Vlaanderen
Online gastheerschap
My camper is my bubble, Vlaamse thema-oproep mbt kampeerautotoerisme
landschapspark Bulskampveld  – Drongengoed : naar het landschapspark  van morgen
Ecotoerisme in de grenzeloze Zwinstreek
Slow roads  Bruges  : een route vol kleine ontdekkingen en ontmoetingen
Wavelake in Knokke-Heist
Nieuw bezoekerscentrum Ten Bogaerde in Koksijde
Optimaliseren toeristisch onthaal in De Panne en Nieuwpoort
Vergroten van de bezoekerscapaciteit in het Casino van Oostende
Optimalisering van de bezoekersattractie Atlantikwall in het Provincie-domein Raversijde
Ensorpad Oostende
Belevingssite King Beach Blankenberge
Experience Center  Brouwerij Rodenbach (Roeselare)
Beerhopping in West-Flanders
Relance WOI-herdenkingstoerisme  voor de Britse markt
Groots opgezet thema- en eventjaar  in 2023 rond de inplanting van de Commonwealth 
begraafplaatsen, monumenten en het herstel van het voormalige landschap
marketing van kleine steden
De IJzertrail
Rangerparken in de Westhoek
b)Ideeën aangereikt  door stad Brugge:
Gerichte investeringen ter versterking van de internationale positie van Brugge  (Sint-
Janshospitaal, Poortersloge, Wintergloed,  Triënnale, tijdelijke tentoonstellingen)
Sectorondersteuning (extra impuls voor Brugs beurs,  meeting en congrescentrum, 
ondersteuning van (kleinschalige) toeristische logies,  stimuleren van inclusieve 
toegankelijkheid en energietransitie  bij lokale toeristische partners)
Toeristische infrastructuur (extra voorzieningen voor internationaal reizigersverkeer nabij 
station Brugge, herinrichting drop off zone Bargeweg, her-locatie van toeristisch 
bezoekersonthaal naar historische site van stadhuis/Brugse  vrije)
c)Ideeën aangereikt door stad Ieper:
Upgrade 2021 in Flanders Fields Museum
Herstel van Yorkshire Trench & Dug-out
d)Ideeën aangereikt door stad Kortrijk:
State of the Art tentoonstellingssite identiteit in het historische hart van Kortrijk – 
Groeningeabdij & OLV-Kerk
Kortrijks toeristisch relanceplan
Regio Kortrijk – West-Vlaamse  kandidatuur Europese Culturele hoofdstad
e)Ideeën aangereikt door stad Oostende:
Kursaal Oostende
Sterke culinaire  en maritieme belevingscluster in Oostende
Oostende vanuit  de bril van Léon Spilliaert
1.Welke West-Vlaamse spelers werden  door Toerisme Vlaanderen uitgenodigd om input 
aan te leveren  voor deze behoeftebevraging? Werden alle West-Vlaamse steden  en 
gemeenten hierbij aangeschreven of is ervoor  gekozen om een selectie van West-
Vlaamse besturen hiervoor te benaderen? Ingeval het laatste,  welke parameters  lagen  
aan de basis van de gehanteerde selectie?
2.Kan de minister verduidelijken welke van bovenstaande projectvoorstellen uit West-
Vlaanderen in aanmerking  genomen  zijn door Toerisme Vlaanderen na eerste selectie 
(van 100-tal naar 50-tal)? Kan de minister daarnaast voor elk van de 
projectvoorstellen die de shortlist niet hebben  gehaald een beknopte argumentatie 
meegeven die schuilgaat achter de keuze om dit project niet verder in overweging  te 
nemen?
3.Van de West-Vlaamse projectvoorstellen  die de eerste selectie gehaald  hebben, welke 
daarvan werden/worden  door Toerisme  Vlaanderen verder  inhoudelijk begeleid? Kan 
de minister voor elk West-Vlaams projectidee apart  specificeren hoe het inhoudelijke  
voortraject er precies  uitziet en welke timing  hieraan verbonden  is?
4.In welke mate zijn de geraamde investeringskosten voor elk van deze 
projectvoorstellen nog actueel  dan wel intussen achterhaald? Ingeval bijgestuurd, 
graag een overzicht  van de projectideeën met bijgestuurde raming.  
5.Kan de minister verduidelijken  hoeveel middelen Brugge  en Oostende toegekend 
krijgen uit de gereserveerde 100 miljoen  voor postcorona-MICE-infrastructuur  en 
waarvoor deze middelen concreet zullen worden aangewend?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1159 van 18 juni 2021
van CATHY COUDYSER
1.Om na te gaan welke projectideeën er leefden werd er naast het agentschap  beroep 
gedaan op goed geplaatste partners op het terrein,  namelijk op de provinciale 
toerisme-organisatie Westtoer, en de toerisme-organisaties van de Vlaamse 
Kunststeden (in casu Brugge) en deze van Oostende en Ieper. Uit ervaring weten we 
dat Westtoer in deze een relevante gesprekspartner  is, die ook de noden  en wensen 
van de West-Vlaamse  steden en gemeenten  correct kan capteren.
2-3.De bevraging leverde  – zoals u zelf aangeeft – meerdere interessante voorstellen  
opgeleverd. Deze werden door het agentschap Toerisme Vlaanderen gescreend op een 
aantal criteria:
-De aansluiting bij de thematische lijnen, zoals vermeld in mijn beleidsnota
-Het realistisch karakter  van de voorstellen
-De budgettaire inpasbaarheid
-De meerwaarde van het voorstel (volgens de principes van Reizen naar Morgen).
Een aantal voorstellen werden bovendien reeds  opgepikt vanuit andere 
beleidsdomeinen. Ik verwijs hierbij naar de dossiers van het Kursaal in Oostende  of 
van de Groeningesite  in Kortrijk. Het is logisch dat deze bijgevolg niet meer verder 
door Toerisme  Vlaanderen meegenomen werden.  
Daarnaast werd ook een onderscheid gemaakt  tussen ‘mature  projecten’, die zowel 
conceptueel als administratief/budgettair beslissingsrijp waren, en projecten die 
conceptueel weliswaar interessant zijn maar die op bepaalde punten nog verdere 
uitwerking nodig hadden.  
Daar heb ik de keuze  gemaakt om de mature projecten als ad hoc dossiers uit te 
werken en aan de Vlaamse  Regering ter financiering  voor te leggen.  Voor de overige  
projectvoorstellen voorzie ik bredere projectoproepen.  Bij de ingediende 
projectvoorstellen waren er immers meerdere die inhoudelijk  nauw bij elkaar 
aansloten, met een zekere complementariteit of overlap.  Ik verwijs  bijvoorbeeld naar 
de verschillende  voorstellen rond bierbeleving, fietstoerisme,  landschapsparken, … Het 
instrument van een projectoproep  laat toe om deze verschillende voorstellen verder 
uit te werken,  met een scherpere focus  en met aandacht voor de complementariteit 
ervan.  
Het resultaat  van deze oefening heb ik op 2 april aan de collega-ministers in de 
Vlaamse Regering  voorgesteld.  Ik verwijs naar dit document in bijlage.  
4.De verschillende projectdossiers worden  momenteel  samen met de betrokken partners 
geconcretiseerd. Ook het budgettaire luik kan in functie daarvan nog bijgesteld  
worden.  
5.Het dossier van Oostende zal gefinancierd worden  vanuit  het beleidsveld Cultuur. 
Vanuit Toerisme zijn hiervoor bijgevolg geen middelen meer voorzien.
Brugge heeft de voorbije jaren reeds  zwaar geïnvesteerd in nieuwe 
congresinfrastructuur. Er was bijgevolg  ook geen vraag  naar investeringen in 
infrastructuur, wel om ondersteuning bij de omslag naar digitale  en hybride 
congressen. Hiervoor  voorzie ik een Vlaanderenbrede ondersteuning, waarvoor  in een 
eerste fase minstens 1 miljoen euro voorzien  wordt.  
BIJLAGE
Overzicht
