title: Duurzame economische investeringen - Taxonomieregels EU
thema: Economie
Financiën
pdf link: https://docs.vlaamsparlement.be/pfile?id=1737797
thema link: https://www.vlaamsparlement.be/parlementaire-documenten/schriftelijke-vragen/1536486
SCHRIFTELIJKE VRAAG
nr. 629
van PETER VAN ROMPUY
datum: 23 juni 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Duurzame economische investeringen   -  Taxonomieregels EU
Ik verwijs  naar mijn schriftelijke vraag nr. 764 van 17 mei 2021 aan minister Crevits en 
nr. 1010 van 17 mei 2021 aan minister Demir.
In het relanceplan van de Vlaamse overheid (cfr. Vlaamse Veerkracht) beklemtoonde  de 
Vlaamse Regering het belang  van een duurzame economie. Ook het investerings- en 
hervormingsbeleid zal hierop afgestemd  worden. Dat is ook een duidelijke ambitie van de 
Europese Unie (EU).
In dat kader keurde de EU op 21 april 2021 de taxonomieregels goed. Het is een 
(complexe) oplijsting van criteria die bepalen wanneer  een economische activiteit 
duurzaam is. De regels hebben  betrekking op dertien economische sectoren die samen 
goed zijn voor 80% van de uitstoot. Het uitgangspunt hiervoor zijn de klimaatakkoorden 
en -doelstellingen van Parijs.
De regels moeten voor investeerders een leidraad vormen om te bepalen of 
investeringen werkelijk  duurzaam zijn. Ook voor de overheid. De taxonomieregels staan 
in een Europese  verordening, die vanaf  1 januari 2022 van kracht zou moeten zijn.
1.Wat is de verhouding tussen de huidige  Vlaamse  investeringsregels op het vlak van 
duurzaamheid en de afgekondigde taxonomieregels van de Europese  Unie?
2.In welk beleid dienaangaande  voorziet  de minister  tijdens de overgangsfase (tot 1 
januari 2022)?
3.Zal de minister de afgekondigde taxonomieregels (reeds) implementeren  in zijn 
investeringsbeleid?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 629 van 23 juni 2021
van PETER VAN ROMPUY
1.Volgens de EU Taxonomieverordening  worden inderdaad  de criteria vastgesteld om uit 
te maken of een economische  activiteit als ecologisch duurzaam  kan worden  
aangemerkt, met het oog op het bepalen van de mate waarin een belegging  ecologisch 
duurzaam is. Echter valt de Vlaamse Overheid als investeerder  niet onder  het 
toepassingsgebied, wel als Vlaanderen voorschriften zou opleggen voor financiële 
marktdeelnemers of uitgevende instellingen ten aanzien  van financiële  producten of 
bedrijfsobligaties die als ecologisch duurzaam  beschikbaar  worden gesteld (artikel  1 van 
de verordening  en verdere  verduidelijking  onder artikel 4). Die bevoegdheid valt 
evenwel niet onder de Gewesten maar onder het federale niveau. 
De Vlaamse Overheid  heeft echter wel al duurzame obligaties uitgegeven. Vlaanderen 
heeft een eerste sustainability bond uitgegeven van 500 miljoen euro in november  2018.  
De bond loopt tot 21 november 2033 en heeft een coupon van 1,375% en een yield van 
1,449%. Een toegewijd duurzaamheidscomité werd belast met de selectie van de in 
aanmerking komende  uitgaven. In het comité zetelen mensen  uit het departement 
Financiën & Begroting,  VMSW (Vlaamse Maatschappij  voor sociaal  wonen), Agion 
(Agentschap voor Infrastructuur in het onderwijs),  Vlaio (Vlaams Agentschap Innoveren 
en Ondernemen), VEKA  (Vlaams  Energie – en klimaatagentschap), Vlaanderen Circulair 
en het Departement  Omgeving. De in aanmerking  komende categorieën  die opgenomen 
zijn in het framework zijn cruciaal  voor de duurzaamheidsstrategie van Vlaanderen. De 
komende jaren zal prioriteit  gegeven worden aan investeringen in deze categorieën:
Energie-efficiëntie in gebouwen
Betaalbaar wonen
Toegang tot onderwijs
Vervuiling, preventie  en controle (inclusief  circulaire economie)
Daarnaast heeft Vlaanderen Sustainalytics aangeduid als ‘Second Opinion Provider’. 
Sustainalytics heeft bevestigd  dat het sustainability bond framework van Vlaanderen 
voldoet aan de vier pijlers van de sustainable bond richtlijnen (2018) en het is in lijn met 
de beste marktpraktijken. Door Sustainalytics als second opinion provider te gebruiken, 
wordt de duurzame  obligatie gecontroleerd  door een onafhankelijke partij en wordt  zo 
gegarandeerd dat de standaarden van de internationale kapitaalgemeenschap worden 
gevolgd. Eens de EU taxonomie  regels in voege treden, zullen  die hoogstwaarschijnlijk 
ook worden  gevolgd  door die internationale kapitaalgemeenschap en de onafhankelijke  
second opinion providers zoals Sustainalytics:  Vigeo en ISS-Oekom.
2. Gezien Vlaanderen niet onder het toepassingsgebied valt, is er ook geen reden om een 
overgangsfase te volgen.  
3. Indien er nieuwe  duurzame obligaties  worden  uitgegeven,  zal opnieuw een controle 
gebeuren door Sustainalytics, die mogelijks zal rekening houden met de nieuwe, 
Europese regels.  
Daarnaast is het misschien ook het vermelden waard  dat de EU nu ook gestart is met 
een nieuw initiatief dat de verschillende  praktijken  rond groene obligaties  wil 
harmoniseren, genaamd de Green Bond Standard. Dat is nog maar net voorgesteld en 
de onderhandelingen daarover moeten  nog beginnen.
