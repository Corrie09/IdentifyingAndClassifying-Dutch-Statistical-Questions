title: Toerisme Vlaanderen - Overnachtingen zomerperiode 2021
thema: Toerisme
pdf link: https://docs.vlaamsparlement.be/pfile?id=1749869
thema link: https://www.vlaamsparlement.be/parlementaire-documenten/schriftelijke-vragen/1548831
SCHRIFTELIJKE VRAAG
nr. 1332
van CATHY  COUDYSER
datum: 1 september 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Toerisme Vlaanderen  -  Overnachtingen zomerperiode 2021
Op 6 augustus 2021 communiceerde  Toerisme  Vlaanderen over de evolutie van het 
aantal geboekte  overnachtingen  in Vlaanderen voor de maand juli. Op basis van de 
boekingsgegevens van hotels  en B&B’s in combinatie met de analyse van 
boekingspatronen, berekende het agentschap dat er in juli 2021 in vergelijking met juli 
2020 12% meer geboekte overnachtingen in het Vlaamse gewest hebben 
plaatsgevonden. De uitsplitsing van gerealiseerde  overnachtingen tussen Belgen  en 
buitenlandse bezoekers toont  aan dat er enerzijds 43% meer overnachtingen door 
binnenlandse bezoekers hebben plaatsgevonden terwijl het aantal overnachtingen door 
internationale toeristen 22% lager ligt in juli 2021 t.o.v. juli 2020.
Terwijl de Vlaamse regio’s  (+28%) en de kust (+10%) positieve cijfers kunnen 
voorleggen, kunnen  de Vlaamse kunststeden dit jaar (maar) evenveel of beter gezegd 
even weinig overnachtingen optekenen dan in juli 2020.  Dit in hoofdzaak omdat veel 
internationale toeristen door de reisbeperkingen  Vlaanderen niet bezocht  hebben.
Indien de coronabesmettingen in Vlaanderen  stabiel blijven,  meende het agentschap dat 
in augustus een stijging  van het aantal overnachtingen mag verwacht worden  van 30% 
tegenover augustus  2020, met inbegrip van een toename van het aantal buitenlandse 
overnachtingen met 25%.
1.Heeft  het agentschap intussen een soortgelijke oefening gemaakt voor de volledige 
zomerperiode en zo ja, kan de minister de resultaten daarvan meegeven? Graag  met 
inbegrip van Vlaanderenbrede conclusies, conclusies  per deelbestemming (Vlaamse 
regio’s, kust en kunststeden).
2.Kunnen op basis van deze analyse ook aparte conclusies worden getrokken voor wat 
de Westhoek betreft?
3.Heeft  Toerisme  Vlaanderen daarnaast zicht op de manier  waarop  de overnachtingen 
in de naar schatting 600 grote vakantiewoningen in Vlaanderen (vakantiewoningen 
die meer dan 10 personen te slapen kunnen leggen) zijn geëvolueerd sedert 27 juni, 
de dag dat opnieuw  groepen van meer dan 15 personen van overheidswege mogen 
logeren? Hoe verhoudt deze grootteorde van overnachtingen in dit subtype  van 
logies zich concreet  tegenover eenzelfde  periode tijdens  de voorgaande jaren? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1332 van 1 september 2021
van CATHY COUDYSER
1.Toerisme Vlaanderen heeft inderdaad de inschatting gemaakt op basis van 
boekingsgegevens in hotels en B&B’s  voor de volledige zomer.  In deze inschatting  
wordt het gebruik van de tweede verblijven niet meegerekend. 
De voornaamste conclusies hiervan  zijn:
-Het aantal overnachtingen in het Vlaamse Gewest lag een stuk hoger dan vorige  
zomer. Ondanks het slechte weer zijn er een derde meer overnachtingen geweest 
dan in de zomer van 2020;  dat betekent ook 7% meer dan in de zomer van 2019.  
De stijging is vooral  gegenereerd door de binnenlandse markt, deze groeide met 
41%, terwijl de buitenlandse overnachtingen toenamen  met 7% ten opzichte van 
2020.
-De sterke binnenlandse markt heeft vooral de overnachtingen aan de kust en in de 
Vlaamse regio’s doen toenemen.
-Voor de kust schatten we de stijging op een kwart meer dan in de zomer  van 2020.  
De binnenlandse  markt is daar heel sterk gestegen, terwijl  de buitenlandse nog 
daalde, ook door Brexit.
-De Vlaamse Regio’s stijgen met iets meer dan een derde (+34%).  Hier zien we een 
toename van zowel  de binnenlandse als de buitenlandse markt ten opzichte van 
2020.
-De kunststeden  stegen met 45% ten opzichte  van de zomer  2020,  vooral dankzij 
de binnenlandse  toerist (+73%).  Voor de buitenlandse toeristen schatten we een 
stijging van ongeveer een vijfde ten opzichte van de zomer  2020.  Vergeleken met 
de zomer 2019, betekent dit voor de kunststeden nog steeds een daling van 40%. 
2.De actuele  inschatting is gebaseerd op boekingsgegevens van Stardekk. Deze 
gegevens zijn slechts een steekproef waarin de logies zitten die met het 
boekingssysteem werken. Er zijn te weinig gegevens uit de Westhoek om hier een 
sluitende conclusie  te geven. Voor een analyse ten gronde – waaruit ook sluitende 
conclusies voor de verschillende deelbestemmingen getrokken  kunnen  worden – 
dienen we te wachten of de overnachtingscijfers die de FOD Economie aanlevert.   
3.Het agentschap beschikt niet over data hiervan.  Toerisme  Vlaanderen plant in het 
najaar wel een nieuwe logiesbevraging vergelijkbaar met de eerdere  bevragingen 
(2020 en januari  2021) om de corona-impact op de logiessector in zijn geheel op te 
volgen. Hieruit zullen  al een aantal algemene conclusies  kunnen getrokken worden. 
Voor meer sluitende  en gedetailleerde conclusies, dienen we te wachten op de reeds 
vermelde overnachtingscijfers van de FOD Economie.
