title: Verspreiding poly- en perfluoroalkylstoffen (PFAS) via de lucht - Monitoring en regelgeving
thema: Natuur en Milieu
pdf link: https://docs.vlaamsparlement.be/pfile?id=1735945
thema link: https://www.vlaamsparlement.be/parlementaire-documenten/schriftelijke-vragen/1545082
SCHRIFTELIJKE VRAAG
nr. 1227
van JOS D'HAESE
datum: 12 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Verspreiding poly- en perfluoroalkylstoffen (PFAS)  via de lucht  -  Monitoring en 
regelgeving
In het Vlaams actieplan voor PFAS staat te lezen dat er geen milieukwaliteitsnormen zijn 
voor perfluorverbindingen in de lucht. Er wordt ook gesteld  dat er in Vlaanderen geen 
referentiemeetmethodes zijn voor PFAS-stoffen. Volgens professor Milieuchemie  en 
Toxicologie Jacob De Boer zou een groot deel van de PFOS-vervuiling (PFOS: 
perfluoroctaansulfonaat) in Zwijndrecht en omgeving mogelijk via de schoorsteen 
gebeurd zijn. In het rapport ‘onderzoek naar aanwezigheid van PFAS in grondwater,  
bodem en waterbodem ter hoogte van risicoactiveiten in Vlaanderen’ wees de Openbare 
Vlaamse Afvalstoffenmaatschappij (OVAM)  er in 2018 al op dat in de grond  gemeten  
concentraties “waarschijnlijk daar terecht gekomen [zijn]  via atmosferische depositie”. In 
Nederland werden gelijkaardige vaststellingen  gedaan in de omgeving van de DuPont-
fabriek van Dordrecht. Daar bestaan, zo stelt professor De Boer, steeds strengere 
vergunningsplichten voor de lozing  van PFAS-stoffen  via lucht. 
1.Is er in de verschillende  types metingen die gebeurd zijn in de omgeving  van de 3M-
fabriek meer PFOS  te vinden in de dominante windrichting,  vertrekkende van de 
schoorsteen van de 3M-fabriek?
2.Welke vorderingen  werden sinds de opstelling van het PFAS-actieplan  gemaakt voor 
het opvullen van de leemte omtrent  normen en meetmethodes voor PFOS en bij 
uitbreiding PFAS in lucht?
3.In het actieplan wordt gesproken over het meten van PFAS in de lucht en depositie. 
Zijn er daarnaast ook plannen om de emissies aan schoorstenen te reguleren  en te 
monitoren?
4.Wordt gewerkt aan regelgeving voor vergunning van PFAS-lozing  via schoorstenen?
5.Bij 3M en andere bedrijven in Vlaanderen heeft men een duidelijk beeld  van de 
emissies die zij uitstoten via hun schouwen. 
Heeft de minister  daaromtrent gegevens opgevraagd  bij 3M?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1227 van 12 juli 2021
van JOS D’HAESE
1.De erkende bodemsaneringsdeskundige  aangesteld door 3M is een nieuw  beschrijvend 
bodemonderzoek voor het vaste deel van de aarde en voor het grondwater aan het 
uitvoeren. In dit beschrijvend bodemonderzoek  wordt  een afperking van de 
verontreiniging in de bodem nagegaan. Hierbij wordt er ook rekening gehouden  met 
de atmosferische depositie . Zolang  dit beschrijvend bodemonderzoek  niet is afgerond 
kan er geen gefundeerde uitspraak  gedaan worden over deze afperking.
Voor oppervlaktewater zijn er geen meetgegevens in de dominante windrichting in de 
buurt van 3M. Voor de waterbodem  is depositie  geen relevante verspreidingsroute.
2.Momenteel  is er een analysemethode  beschikbaar voor een 40-tal PFAS (waaronder  
PFOS), maar het ontbreekt aan een gestandaardiseerde  methode  voor staalname  voor 
analyse van deze PFAS-verbindingen in lucht.
In het kader  van actie 14 van het PFAS actieplan werd daarom reeds voorzien in een 
opdracht voor het referentielaboratorium  VITO om meetmethoden  te ontwikkelen die 
kunnen gebruikt worden  voor monitoring van de omgevingslucht en depositie.  
In eerste instantie werd daarom begin 2021 een literatuuronderzoek opgestart. Deze 
studie wordt  uitgevoerd door VITO en zal eind 2021 afgerond zijn.
De resultaten van deze literatuurstudie  werden  niet afgewacht,  begin  deze maand 
werd gestart met monsternemingen in de omgevingslucht.  De VMM werkt hiervoor 
samen met VITO. Verschillende  monsternametechnieken worden ingezet op een 
achtergrondlocatie en een hotspotlocatie om een indicatie te krijgen van het gedrag 
van een 40-tal PFAS in lucht.
3.Ook voor emissies  naar de lucht wordt een meetmethodiek  uitgewerkt  en zullen 
testmetingen uitgevoerd worden  bij gekende potentiële  emissiebronnen. Dit wordt zo 
snel mogelijk  aangevat, mogelijk reeds  eind van dit jaar. De opmaak van een 
compendiummethode vraagt het nodige validatiewerk  en zal in 2022 verder  
opgenomen worden.
4.Het uitwerken  van een regelgeving  voor vergunningen is ook voorzien in het actieplan, 
maar eerst zullen  meetmethoden en metingen uitgevoerd moeten worden om tot 
onderbouwde voorstellen te kunnen komen.
5.3M heeft gemeld dat ze sinds 2001 op hun site enkel  nog volgende PFAS produceren: 
PFBA, PFBS en FBSA.  De productie van PFOS eindigde begin  jaren ‘2000. 
De uitstoot  van PFAS naar de lucht is noch Europees, noch op Vlaams  niveau 
gereglementeerd. Er gelden geen Europese  emissiegrenswaarden, luchtkwaliteits-
normen noch rapporteringsverplichtingen. Hierdoor wordt in milieuvergunningen geen 
melding gemaakt van PFAS-emissies  en wordt er nog niet gemonitord op de 
aanwezigheid van PFAS. Er wordt wel zo snel mogelijk werk gemaakt van de uitwerking 
van een meetmethodiek voor emissies naar de lucht, mogelijk reeds eind van dit jaar. 
Hierbij zullen ook testmetingen uitgevoerd  worden bij gekende potentiële 
emissiebronnen.
Momenteel worden de risicolocaties voor PFAS-verontreiniging geïnventariseerd door 
OVAM. Ook de resultaten  van bodem- en wateranalyses geven  aan waar deze stoffen 
worden of werden  gebruikt en mogelijk vrijkomen in de atmosfeer. Voor meer info, 
zie: https://www.vlaanderen.be/pfas-vervuiling/pfas-vervuiling-inventarisatie-
risicosites.
