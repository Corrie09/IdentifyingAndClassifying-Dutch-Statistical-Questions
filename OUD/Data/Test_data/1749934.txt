title: Uitleendienst Kampeermateriaal voor de Jeugd (ULDK) - Schade aan tenten na overstromingen
thema: Jeugdbeleid
pdf link: https://docs.vlaamsparlement.be/pfile?id=1749934
thema link: https://www.vlaamsparlement.be/parlementaire-documenten/schriftelijke-vragen/1548667
SCHRIFTELIJKE VRAAG
nr. 222
van FREYA PERDAENS
datum: 30 augustus  2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
Uitleendienst Kampeermateriaal  voor de Jeugd (ULDK)   -  Schade aan tenten  na 
overstromingen
De ULDK verhuurt tenten aan jeugdverenigingen tussen 15 maart  en 15 november.  Die 
tenten zijn vaak onontbeerlijk voor jeugdverenigingen  om hun kampen te kunnen laten 
doorgaan.
Dit jaar werden  de jeugdverenigingen zwaar getroffen door het noodweer  van half juli 
2021 in (vooral) Wallonië en Limburg. Verschillende kampen kwamen in de problemen  en 
moesten geëvacueerd  worden.
1.Hoeveel tenten werden tijdens  deze zomer uitgeleend aan jeugdverenigingen?
2.Is er zicht hoeveel tenten beschadigd werden door de overstromingen van midden  
juli?
3.Komen er nieuwe tenten om de beschadigde tenten te vervangen? Of wordt nog 
getracht de beschadigde tenten te herstellen?
4.Hoe wordt dit allemaal verzekeringstechnisch geregeld?
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 222 van 30 augustus 2021
van FREYA PERDAENS
1.Er waren in totaal 5.278 tenten beschikbaar: 2.142  seniors en 3.136  patrouilletenten. 
In totaal waren er 4.871 ontleningen van seniors en 6.238  ontleningen van 
patrouilles.
2.3 seniors zijn niet ingeleverd en moeten als definitief verloren worden beschouwd. 
Daarnaast zijn er 32 seniorzeilen en 40 patrouilletenten die bij inlevering door de 
groepen zelf expliciet werden gekwalificeerd als beschadigd. Momenteel evalueert  de 
ULDK of die tenten  nog herstelbaar  zijn. De controle en het eventueel herstellen  van 
alle tenten (niet enkel de door de groepen  als beschadigd  aangegeven tenten) is pas 
gestart. Eind april zal dit werk voltooid  zijn. Dan pas zal ook duidelijk worden  welke 
concrete impact het noodweer heeft gehad.
3.Indien mogelijk worden de beschadigde tenten hersteld. Daarnaast loopt er 
momenteel een aanbestedingsprocedure voor de aankoop van nieuwe  tenten. Ik heb 
1.045.000 euro van de relancemiddelen  voor jeugdinfrastructuur hiervoor  bestemd, 
naast het reguliere  aankoopbedrag van 317.000 euro. De gunningsprocedure loopt 
nog.
4.De tenten van de ULDK zijn niet extern verzekerd. Het departement CJM treedt op als 
eigen verzekeraar.  Dat impliceert dat het departement  deze verliezen zelf draagt.
