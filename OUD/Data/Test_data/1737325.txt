title: Lokale besturen - Exploitatie-uitgaven
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1737325
thema link: https://www.vlaamsparlement.be/parlementaire-documenten/schriftelijke-vragen/1535498
SCHRIFTELIJKE VRAAG
nr. 339
van KOEN VAN DEN HEUVEL
datum: 21 juni 2021
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen   -  Exploitatie-uitgaven
Ieder jaar onderzoekt Belfius de financiële  situatie van de Vlaamse lokale  besturen. In 
deze studie presenteren zij de uitdagingen en evoluties voor de lokale besturen  en 
onderzoeken ze ook de loonkosten voor lokale  besturen. In de vrij nieuwe BBC-tool  van 
het Agentschap Binnenlands Bestuur, die inzicht geeft in het financiële profiel  van de 
lokale besturen, zien we voornamelijk een stijging in de exploitatie-uitgaven  van lokale  
besturen, waarvan  de personeelskosten zowat de helft bedragen.  
1.Kan de minister een oplijsting geven  van het aantal contractuele voltijdsequivalenten 
(vte’s) en het aantal  statutair benoemde  vte’s per Vlaamse  gemeente:
a)voor 2018;
b)voor 2019;
c)voor 2020; 
d)voor 2021 (op basis van budget)?
2.Kan de minister een overzicht geven  van de procentuele stijging  van de verschillende  
personeelskosten per jaar tussen 2018 en 2025?  
3.In welke maatregelen voorziet het Vlaamse Gewest  om de stijgende 
personeelskosten op te vangen?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 339 van 21 juni 2021
van KOEN VAN DEN HEUVEL
1.Ik verwijs naar bijlage  1 voor de oplijsting van het aantal contractueel aangestelde  en 
het aantal statutair benoemde personeelsleden  van de lokale besturen voor de periode 
2018-2020. Voor 2021 zijn de cijfers nog niet beschikbaar.  Onder de lokale besturen 
verstaan we hier de gemeenten, de OCMW’s en de districten. Dat is ook zo voor de 
cijfers over de personeelsuitgaven onder vraag 2. 
2.Bijlage 2 bevat de procentuele wijzigingen van de personeelsuitgaven voor de Vlaamse 
lokale besturen.  Voor de procentuele  wijzigingen van de jaren 2018 en 2019 werden  de 
jaarrekeningcijfers van 2017 tot 2019 gebruikt. Voor de gegevens van 2020 tot 2025 
werden de cijfers uit de laatste  versie van de aanpassingen  van de meerjarenplannen 
gebruikt. De data werden getrokken uit de financiële analysetool op 02/07/2021. Ik 
moet u er ook attent op maken  dat de jaarrekeningcijfers  definitieve cijfers  betreffen 
maar dat de cijfers uit de aanpassingen van de meerjarenplannen ramingen zijn.
3.De lokale besturen  blijven in de eerste plaats zelf verantwoordelijk voor hun financiële 
gezondheid en het gevoerde  personeelsbeleid.  Als minister van Binnenlands Bestuur 
ondersteun ik, samen  met de Vlaamse Regering,  de lokale besturen op financieel  vlak 
zowel op een directe als op een indirecte  manier. Op een directe manier  door voor het 
Gemeentefonds de jaarlijkse groeivoet van 3,5%  te handhaven gedurende deze 
bestuursperiode, niettegenstaande  de zeer zware begrotingsinspanningen die de 
Vlaamse overheid  zichzelf moet opleggen. Daarnaast  werd, met ingang van 2020 en 
bovenop het Gemeentefonds,  de algemene financiering  van de lokale  besturen 
aanzienlijk verruimd met twee extra financieringsstromen:  de dotatie op basis van de 
responsabiliseringsbijdragen van de lokale besturen  en de dotatie  op basis van open 
ruimte. In 2018 ging een totaal bedrag  van 3,306  miljard euro aan reguliere  algemene 
financiering naar lokale besturen,  in 2020 was dat 3,670 miljard euro en dat bedrag 
loopt verder op tot 4,353 miljard euro aan het einde van de huidige  Vlaamse  
bestuursperiode in 2024. Dat is een verhoging van de algemene  financieringsmiddelen 
met bijna een derde (+31%) t.o.v. 2018. Dat is een omvangrijk  pakket aan financiële 
middelen dat jaarlijks vanuit de Vlaamse begroting  naar de lokale besturen  vloeit  en 
waarover de lokale  besturen  volkomen vrij kunnen  beschikken. 
Op een indirecte manier werden de besturen versterkt door initiatieven  te nemen die 
een efficiënter lokaal bestuur toelaten, zoals de integratie tussen gemeente  en OCMW, 
het verruimen van de autonomie  van de lokale besturen zodat ze een modern 
personeelsbeleid kunnen  voeren,  de stroomlijning van het financieel en beleidsmatig 
instrumentarium van de lokale besturen  (BBC),  de mogelijkheid tot fusioneren  van 
gemeenten mét fusiebonus, het actief ondersteunen van een transparanter en meer 
gestroomlijnd landschap van bovenlokale samenwerking, en het aanbieden van 
relevante statistische informatie, waarop de besturen hun beleid kunnen  stoelen. 
BIJLAGEN
1.Overzicht  contractuelen en statutairen per lokaal bestuur voor de periode 2018-2020.
2.Evolutie van de personeelsuitgaven voor de Vlaamse lokale  besturen voor de periode 
2018-2025.
