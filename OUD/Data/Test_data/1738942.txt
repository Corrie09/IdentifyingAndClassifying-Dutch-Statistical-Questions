title: Poly- en perfluoralkylstoffen (PFAS) - Aanwezigheid in compost
thema: Natuur en Milieu
pdf link: https://docs.vlaamsparlement.be/pfile?id=1738942
thema link: https://www.vlaamsparlement.be/parlementaire-documenten/schriftelijke-vragen/1535528
SCHRIFTELIJKE VRAAG
nr. 1182
van MIEKE  SCHAUVLIEGE
datum: 21 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Poly- en perfluoralkylstoffen (PFAS)   -  Aanwezigheid in compost
Ik ontving informatie dat in compost die onlangs aangekocht werd via verschillende 
intercommunales, namelijk Ecowerf, Igean en IOK, PFAS en asbest werden vastgesteld. 
Deze informatie werd volgens mijn bron ook aan de diensten  en het kabinet van de 
minister en aan het Federaal Agentschap voor de Veiligheid van de Voedselketen (FAVV) 
overgemaakt.
Als uit analyses  blijkt dat deze middelen aanwezig zijn in het eindproduct,  dan valt te 
vrezen dat ze massaal aanwezig waren bij de inputstromen. 
Volgens VLAREMA mogen  er geen niet-genormeerde stoffen in bodemverbeterend middel 
aanwezig zijn; de aanwezigheid van perfluoriden zou met andere woorden niet mogen 
aangetroffen worden  in het eindproduct. 
Uit mijn informatie blijkt dat er geen actie ondernomen is door de bevoegde  diensten, 
noch door het kabinet. Dit verontrust mij: talloze burgers  gebruiken deze compost niets 
vermoedend in hun moestuin waar ze eigen groenten en fruit kweken.
1.Werden de administratie of de minister op de hoogte gebracht van afwijkende  
staalnames of staalnames  met zogenaamde niet-genormeerde stoffen in 
bodemverbeterend middel bestemd voor de intercommunales Ecowerf, Igean,  IOK? 
2.Kan de minister aangeven of in die staalnames asbest  en/of  perfluoriden  werden 
aangetroffen? In welke concentraties?  
3.Welke acties heeft de minister of haar administratie  genomen naar aanleiding van 
deze vaststellingen? 
4.Heeft  de minister haar collega Wouter Beke, verantwoordelijk voor volksgezondheid,  
op de hoogte  gebracht naar aanleiding van deze vaststellingen?
5.Is de minister op de hoogte van de oorsprong van de grondstoffen voor de 
bodemverbeterende middelen? Zo ja, vanwaar komen  de grondstoffen  die gebruikt 
werden voor het eindproduct?
6.In welke bedrijven  werden de grondstoffen verwerkt? 
7.Gebeurden  er in het verleden  of naar aanleiding van de vaststellingen staalnames in 
de bedrijven die het eindproduct  aanleveren, door de Vlaamse Milieumaatschappij 
(VMM) of de Omgevingsinspectie? Kan de minister een overzicht bezorgen  van de 
concentraties van pfas en asbest die daar werden aangetroffen, zowel voor de 
grondstoffen als voor het eindproduct? Kan ze die vastgestelde waarden toetsen aan 
de beschikbare richtkaders? 
8.Is de minister van oordeel dat er op basis van deze vastgestelde waarden  in het 
bodemverbeterend middel een risico is voor uitspoeling naar het milieu of een risico 
voor de volksgezondheid? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1182 van 21 juni 2021
van MIEKE  SCHAUVLIEGE
1. De OVAM  en de afdeling Handhaving ontvingen  op 6 april de analyserapporten van stalen  
gft-compost van Ecowerf en IOK.
Noch de afdeling Handhaving, noch de OVAM hebben informatie  ontvangen  over afwijkende 
staalnames of staalnames bij IGEAN.
2. Het analyserapport van gft-compost  van Ecowerf toonde aan dat er 4 µg/kg DS PFPA 
(perfluorpentaanzuur) werd aangetroffen. De rapportagegrens varieert per 
perfluorverbinding. De overige perfluorverbindingen  lagen allen onder de 
rapporteringsgrens van 1 µg/kg DS.
Het analyserapport van gft-compost van IOK toonde een concentratie van 1,6 µg/kg DS 
PFPA aan. De overige  perfluorverbindingen lagen  allen onder de rapporteringsgrens van 1 
µg/kg DS of 5 µg/kg DS. 
De aanwezigheid  van achtergrondconcentraties  van deze verbinding ligt in lijn met de 
resultaten van een verkennende analysecampagne op gft-compost die de erkende  
certificeringsinstelling Vlaco in de loop van 2020 uitvoerde. Er worden 
achtergrondconcentraties van korteketen perfluorverbindingen zoals PFBA en PFPA 
teruggevonden. Deze perfluorverbindingen  worden momenteel nog in veel toepassingen 
gebruikt.
De analyserapporten  gaven verder  aan dat de beide composten voldeden aan alle normen 
van bijlage 2.3.1.A van het Vlarema. Deze normen gelden  voor afvalstoffen  die worden  
toegepast als bodemverbeteraar.
Het is vooral door strikte sorteerregels voor gft-afval na te leven  dat de gehaltes  aan 
perfluorverbindingen zo laag mogelijk kunnen  worden gehouden. Bijvoorbeeld  zijn 
voedselverpakkingen een mogelijke bron van perfluorverbindingen en horen  niet bij het 
gft-afval.
De OVAM beschikt niet over informatie inzake aanwezigheid van asbest in de compost van 
deze bedrijven.
3. De OVAM en afdeling  Handhaving hebben  op 1 juni overlegd met het FAVV over deze 
vaststellingen, om te evalueren of deze concentraties aanleiding geven tot verdere 
maatregelen inzake compostgebruik.  De OVAM  heeft op dat overleg  haar bevindingen van 
haar risico-evaluatie meegedeeld aan het FAVV.  Er werd door het FAVV kennis  genomen 
van deze bevindingen.
4. Op basis van de risico-evaluatie van de OVAM werd beslist dat er geen aanleiding was 
om verder overleg met het Agentschap Zorg en Gezondheid te organiseren. In kader van 
de PFAS thematiek  worden het Agentschap Zorg en Gezondheid en het FAVV rechtstreeks 
betrokken als stakeholder bij het onderzoek van VITO om een normenkader voor 
PFOS/PFOA in bodemverbeteraars te ontwikkelen. Dit project werd in mei opgestart. 
5. Gft-compost wordt vooral geproduceerd  op basis van tuinafval, keukenafval en 
etensresten van huishoudens en vergelijkbare bedrijfsactiviteiten. Tijdens het 
composteringsproces wordt nog grof groenafval  toegevoegd om het composteringsproces 
optimaal te laten verlopen.
Daarnaast is bij gft compostering de verwerking een beperkte hoeveelheid andere 
organisch-biologische afvalstromen mogelijk. 
In 2020 werd er in de gft-verwerking in Vlaanderen  291.000  ton gft-afval, 80.000 ton 
groenafval en 11.000 ton organisch biologisch afval van de voedingsindustrie  verwerkt.
6. Als u met grondstoffen de inputstromen voor gft-verwerking bedoelt, zijn er in 
Vlaanderen 9 installaties die gft afval verwerken:
a.Bionerga in Maasmechelen
b.Bionerga in Bilzen
c.IGEAN in Brecht
d.IOK in Beerse
e.Ecowerf in Leuven
f.WIPS  in Erembodegem
g.Verko/DDS in Dendermonde
h.IVVO in Ieper
i.Biomass Center  in Ieper
7. Afdeling Handhaving – departement Omgeving neemt monsters  bij GFT-afvalverwerkers 
en toetst de analyseresultaten aan de normen die zijn vastgelegd voor afvalstoffen  die 
worden toegepast als bodemverbeteraar,  zoals vermeld in bijlage 2.3.1.A van VLAREMA.  
PFAS en asbest zijn niet opgenomen in dit normenkader. Er zijn bij de GFT-afvalverwerkers 
door afdeling Handhaving geen analyses op deze parameters uitgevoerd. Om mogelijke 
risico’s door de aanwezigheid  niet genormeerde verontreinigingen  beter te beheren, werkt 
de OVAM  aan een verbetering van de kwaliteitscontrole  op afvalstoffen die worden  
toegepast als bodemverbeteraar.
8. PFPA wordt gebruikt  als coating in verschillende toepassingen, of als industriële  
oppervlakte-actieve stof. Het is een ook afbraakproduct van andere perfluorverbindingen. 
PFPA is door jarenlang  gebruik van perfluorverbindingen diffuus verspreid  in het milieu. 
Daarom vinden we ook in compost  achtergrondconcentraties  van deze stof terug.
De OVAM heeft de concentraties aan PFPA in beide gft-compoststalen  afgetoetst aan de 
toetsingswaarden voor PFOS en PFOA  voor vrij gebruik als bodem. Deze waarden liggen 
voor PFOS  op 3 µg/kg DS en voor PFOA  op 3 µg/kg DS. 
De concentraties aan PFPA liggen  dus onder of vlakbij deze toetsingswaarden.  Daarnaast 
werd de relatieve toxiciteit van PFPA vergeleken  met de toxiciteit  van PFOS en PFOA. De 
relatieve toxiciteit van PFPA ligt een factor 20 tot 100 lager dan deze van PFOS  en PFOA. 
Bron: Mixture exposure to PFAS:  A Relative Potency Factor  approach - RIVM  Report 2018-
0070, M.J. Zeilmaker et al. 
De OVAM oordeelde daarom dat er op basis van de huidige wetenschappelijke inzichten  
geen significant risico bestond voor het milieu en de volksgezondheid. 
