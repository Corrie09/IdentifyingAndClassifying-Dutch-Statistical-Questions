title: Hondenfokkers - Socialisatie pups
thema: Dierenwelzijn
pdf link: https://docs.vlaamsparlement.be/pfile?id=1735311
thema link: https://www.vlaamsparlement.be/parlementaire-documenten/schriftelijke-vragen/1531405
SCHRIFTELIJKE VRAAG
nr. 784
van GWENNY  DE VROE
datum: 14 juni 2021
aan BEN WEYTS
VICEMINISTER-PRESIDENT VAN DE VLAAMSE  REGERING, VLAAMS MINISTER VAN ONDERWIJS , SPORT, 
DIERENWELZIJN EN VLAAMSE RAND
Hondenfokkers  -  Socialisatie pups
Eén van de meest gehoorde bezwaren tegen  pups die afkomstig  zijn van een professionele 
fokker is dat deze dieren onvoldoende  gesocialiseerd zouden zijn. De theorie is dat de pups 
in te grote aantallen  aanwezig zijn bij professionele hondenfokkers  en dat ze te weinig  tijd 
en mensen zouden hebben om de diertjes te socialiseren.
1.a)Werden  er al onderzoeken gedaan naar de mate waarin pups bij professionele  
hondenfokkers gesocialiseerd worden (voor  de duidelijkheid:  het onderwerp van 
de vraag betreft officiële professionele hondenfokkers  die correct en legaal hun 
beroep uitoefenen. Het gaat niet over illegale  kwekers)?
b)Zo ja, in welke mate werden er verschillen vastgesteld  in de socialisatie van pups 
afkomstig van een professionele hondenfokker, een hobbyfokker en een particulier 
die eenmalig  of zeer occasioneel een nestje pups heeft?
2.a)Bestaat er een duidelijke omschrijving van wat er precies wordt verstaan onder 
het begrip ‘socialiseren van pups’
-op internationaal vlak;
-op Vlaams vlak?
Zo ja, op basis van welke  parameters wordt dat bepaald  en gemeten?
Zo niet, op basis van welke concrete  gegevens kunnen dan conclusies worden  
getrokken over eventuele verschillen in socialisatiegraad tussen pups afkomstig 
van professionele fokkers, hobbyfokkers en particuliere fokkers?
b) Plant de minister een initiatief om dat probleem te onderzoeken met het oog op 
het wetenschappelijk kunnen meten van de mate van socialisering van pups en 
het kunnen vergelijken van de resultaten tussen pups afkomstig  van professionele 
kwekerijen, hobbykwekerijen  en particulieren  met een occasioneel nestje?
3.a)Vinden er controles plaats door de dienst Dierenwelzijn om na te gaan in hoeverre 
er geen of onvoldoende sprake is van het socialiseren van pups in professionele  
fokkerijen?
b)Zo ja, op basis van welke  criteria gebeuren die controles?
c)Hoeveel controles werden verricht in de periode 2016 tot heden? Graag cijfers  per 
jaar met vermelding van het aantal overtredingen  dat werd vastgesteld.
d)Zo niet, kan de dienst Dierenwelzijn - en op basis van welke wetenschappelijk 
vastgestelde argumenten  - concluderen dat er al dan niet effectief  sprake is van 
een verschil  in socialisatie  van pups bij professionele  fokkerijen, hobbyfokkerijen  
en particulieren  met een occasioneel nestje pups?
4.In dierenasielen zitten helaas  ook vaak dieren met een trieste voorgeschiedenis.
a)In welke mate en op basis van welke  officieel erkende  parameters wordt daar 
bepaald of honden al dan niet voldoende gesocialiseerd zijn op het ogenblik  dat 
ze door een nieuwe eigenaar geadopteerd worden?
b)Wordt van dierenasielen verwacht dat ze een zekere mate van socialisatie trachten 
te bereiken vooraleer een dier naar een nieuwe eigenaar gaat?
c)Zijn er verschillen tussen dierenasielen onderling wat betreft  het niveau van 
socialisatie van hun dieren?
5.Steeds meer merken  we dat er buitenlandse  honden door vzw’s in ons land worden 
geïmporteerd. Vaak gaat het om zwerfhonden,  die helemaal geen leven bij een 
particulier (gezin)  gewend zijn.
Worden aan deze vzw’s  eisen gesteld rond het socialiseren van de dieren vooraleer ze 
die naar ons land importeren  en toekennen  aan een nieuwe eigenaar?
Zo ja, wat zijn de concrete vereisten en op basis van welke  officieel erkende  
parameters worden  die bepaald?
Zo niet, waarom worden  hier geen socialisatie-eisen gesteld, terwijl die bijvoorbeeld  
wel verwacht worden  bij professionele  en andere kwekers?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 784 van 14 juni 2021
van GWENNY  DE VROE
1.a)Ja, ik verwijs naar het onderzoeksproject ‘Pupwelfare’ dat op federaal niveau werd 
opgestart. Een doctoraatsonderzoek aan de Universiteiten van Gent en Luik dat 
werd afgerond in 2019.
b)In de conclusies van het onderzoek staat dat pups uit grote commerciële 
kwekerijen minder  angstig  zijn en meer actief en exploratief gedrag vertonen in 
vergelijking met pups uit kleine kwekerijen. 
2.a)Er zijn talloze  definities van socialisatie, maar ze komen allemaal op hetzelfde 
neer. Socialisatie betekent  dat de pup moet wennen aan de wereld, aan nieuwe 
dingen, en leren dat hij er niet bang voor hoeft te zijn. Onder  een goed 
gesocialiseerde hond wordt meestal verstaan: een hond die zo weinig  mogelijk 
ongewenst gedrag vertoont  in een alledaagse omgeving.  Het spreekt voor zich dat 
de verwachtingen anders  liggen voor een hond die bijvoorbeeld in een gezin moet 
leven of voor een hond die wordt aangekocht als waakhond.
Socialisatie stopt ook niet op het moment dat een hond naar de nieuwe  eigenaar 
gaat. Deze laatste draagt eveneens een grote verantwoordelijkheid in het 
socialisatieproces van een jonge hond. M.a.w. een pup die goed gesocialiseerd 
werd door de kweker kan alsnog ongewenst  gedrag gaan vertonen  als de eigenaar 
de hond niet op de juiste manier  verder opvoedt. Ook omgekeerde situaties  
kunnen zich voor doen.
b)Gezien de complexiteit  van het begrip ‘socialisatie’ zijn er op dit moment geen 
concrete plannen  voor een onderzoek. 
De dienst Dierenwelzijn onderhoudt  goede contacten  met 
hondengedragsexperten. Een snelle en eenvoudige test om de socialisatie-graad 
van een hond te kunnen  meten  blijkt voorlopig onhaalbaar aangezien dergelijke 
test op wetenschappelijk niveau  niet afdoend gevalideerd kan worden.
3.Specifieke controles  naar socialisatie worden niet uitgevoerd maar tijdens elke 
controle van de Inspectiedienst Dierenwelzijn in een kwekerij worden alle aanwezige  
pups en honden  gecontroleerd op een chip en hun algemene toestand  (nagels,  vacht, 
tanden,…). Indien pups/honden  ongewenst of gevaarlijk gedrag vertonen, kan dit 
worden opgenomen in een eventueel  pv. Deze gegevens worden  niet afzonderlijk  
bijgehouden. 
4.a)Zoals gezegd bestaan er geen ‘officieel erkende parameters’ om uit te maken of 
een hond goed gesocialiseerd werd of niet.
Vele dierenasielen  werken samen met een gedragsdeskundige om uit te maken of 
een hond geschikt is om herplaatst te worden of niet.
b)Er wordt inderdaad verwacht van dierenasielen dat ze toezien op de geschiktheid 
van de hond voor zijn adoptiegezin. Het kennelbesluit voorziet daartoe onder  meer 
een minimumbezetting aan personeel, een verplichte opleiding  en een 
evaluatiefiche van het gedrag van alle aanwezige honden.
c)Elk dierenasiel heeft zijn eigen aanpak. Het beleid van het dierenasiel bepaalt  mee 
het type honden dat wordt  opgevangen  en/of herplaatst. Verschillen  zijn dus zeker 
mogelijk.
5.Deze vzw’s  worden  niet opgevolgd  door de dienst Dierenwelzijn. Ik heb de Vlaamse 
Raad voor Dierenwelzijn gevraagd me een advies te bezorgen over de problematiek 
van de invoer van straat- en asielhonden.
