title: Publieke infrastructuur - Investeringen in ventilatiesystemen
thema: Gezondheid
Onderwijs en Vorming
Vlaamse administratie
Welzijn en Gezin
pdf link: https://docs.vlaamsparlement.be/pfile?id=1750918
thema link: https://www.vlaamsparlement.be/parlementaire-documenten/schriftelijke-vragen/1548448
SCHRIFTELIJKE VRAAG
nr. 431
van CAROLINE GENNEZ
datum: 26 augustus  2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Publieke infrastructuur  -  Investeringen in ventilatiesystemen 
Experts zijn het er over eens dat ventilatie cruciaal is om de verspreiding van het 
coronavirus en zijn varianten te vermijden. Daarom vroeg  het Vlaams  Parlement de 
regering om het bewustzijn rond ventilatie te vergroten en investeringen in 
ventilatiesystemen in publieke gebouwen te stimuleren. Zo kunnen  we veilig uit deze 
gezondheidscrisis raken.
1.Hoeveel CO2-meters zijn er met financiële steun van de Vlaamse overheid  aangekocht 
tussen mei en september  2021? 
a)Hoeveel voor schoolgebouwen?
b)Hoeveel voor zorgvoorzieningen?
c)Hoeveel voor culturele infrastructuur?
d)Hoeveel voor gebouwen onder  beheer van het facilitair bedrijf van de Vlaamse 
overheid?
2.Hoeveel CO2-meters hebben  de volgende sectoren nu in totaal ter beschikking:  
a)Hoeveel voor schoolgebouwen?
b)Hoeveel voor zorgvoorzieningen?
c)Hoeveel voor culturele infrastructuur?
d)Hoeveel voor het facilitair bedrijf van de Vlaamse overheid?
3.Hoeveel subsidies  zijn aangevraagd voor investeringen  in ventilatie-infrastructuur 
tussen mei en september  2021? 
a)Hoeveel steun is aangevraagd voor schoolgebouwen? Hoeveel individuele 
steunaanvragen zijn goedgekeurd voor schoolgebouwen?
b)Hoeveel steun is aangevraagd  voor zorgvoorzieningen? Hoeveel individuele 
steunaanvragen zijn goedgekeurd voor zorgvoorzieningen?
c)Hoeveel steun is aangevraagd voor culturele infrastructuur?  Hoeveel individuele  
steunaanvragen zijn goedgekeurd voor culturele infrastructuur?
d)Hoeveel steun is aangevraagd voor gebouwen onder beheer van het facilitair 
bedrijf?
4.Voor welke soorten  ventilatiesystemen werden er aanvragen goedgekeurd?
5.Hoeveel ondersteuningstrajecten met betrekking tot ventilatie van publieke gebouwen 
werden er opgestart voor het opstellen van een plan rond ventileren en verluchten, 
het gebruik van CO2 meters  etcetera? 
a)Waaruit bestaan deze ondersteuningstrajecten?
b)Hoeveel ondersteuningstrajecten werden  opgestart in het onderwijs?
c)Hoeveel ondersteuningstrajecten werden  opgestart voor zorgvoorzieningen?
d)Hoeveel ondersteuningstrajecten werden  opgestart in de cultuursector?
e)Hoeveel ondersteuningstrajecten  werden opgestart bij het facilitair bedrijf van de 
Vlaamse overheid?
Deze vraag werd gesteld  aan de ministers Jan Jambon  (431), Ben Weyts (946),  Wouter 
Beke (840)
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
GECOÖRDINEERD ANTWOORD
op vraag nr. 431 van 26 augustus 2021
van CAROLINE GENNEZ
Minister-president Jan Jambon:
1.Zoals  reeds vermeld  in het antwoord op uw vorige vraag  170 van 22 januari 2021, zijn 
in de grote  kantoorgebouwen  in beheer  bij Het Facilitair  Bedrijf al CO2-meters 
aanwezig. Er werden geen nieuwe aangekocht tussen mei en september 2021. Er is 
wel een initiatief  opgestart voor plaatsing  van bijkomende  multisensoren in de resto-  
en ontspanningsruimtes na evaluatie ten aanzien  van het horeca- en sportprotocol,  
met voorrang voor bekabelde oplossingen en in tweede instantie draadloze sensoren. 
In het actieplan wordt  de terugkerende  hysteresis  voor de ventilatiecurve gelegd op 
700ppm.
Er zullen ook een beperkt  aantal stand-alone sensoren worden aangekocht voor 
evaluatie.
Voor wat betreft de eigen culturele infrastructuur  werd tussen mei en september  2021 
ingegaan op elke nood in voorziening van CO2-meters. Op middellange  en langere 
termijn zal hier verder ingespeeld worden op de specifieke noden die er zijn door een 
meer gecontroleerde  uitrol van voorziening in kwalitatieve toestellen en – waar nodig 
– door aanpassingen door te voeren in de ventilatie-installaties.
2.In de grote kantoorgebouwen  in beheer bij Het Facilitair Bedrijf zijn momenteel  1.393  
zonegebonden sensoren voor CO2-detectie aanwezig. Het agentschap beschikt sinds 
2018 ook over een mobiele CO2-meter die op vraag van haar klanten  kan worden 
ingezet. Ook de gebouwcoördinatoren beschikken  over een draagbaar toestel voor 
eerste klachtenanalyse.
Wij gaan ervan uit dat uitbaters van culturele infrastructuur - door de gevoerde  
sensibilisering – hun gebouwen voorzien  hebben van de nodige toestellen.  Concrete  
cijfers sectorbreed zijn niet voorhanden. 
3-4.Het Facilitair Bedrijf  verleent geen subsidies voor investeringen in ventilatie-
infrastructuur in de grote  kantoorgebouwen in beheer, noch ontvangt het agentschap  
subsidies voor dergelijke investeringen.
Organisaties met bovenlokale culturele infrastructuur kunnen bij het departement 
Cultuur, Jeugd en Media aanvragen indienen om subsidies te ontvangen voor 
duurzame investeringen.  Dit kan ook ventilatie-infrastructuur omvatten. 
Tussen mei en september werden geen nieuwe  subsidies in dat kader toegekend.  De 
beslissing over de sectorale investeringssubsidies  valt jaarlijks  uiterlijk op 1 oktober 
van het lopende  jaar waarin de aanvragen per 1 april werden ingediend. 
5.Het Facilitair Bedrijf  heeft zelf geen ondersteuningstrajecten opgestart,  maar neemt 
deel aan twee werkgroepen  van het Wetenschappelijk  en Technisch Centrum voor het 
Bouwbedrijf (WTCB)  rond ventilatie  en covid-19. 
In het kader van ondersteuning kan nog worden opgemerkt dat zowel  Het Facilitair 
Bedrijf als medewerkers van Sport  Vlaanderen,  het departement  Onderwijs en het 
departement Cultuur, Jeugd en Media deelnamen aan de Interfederale  Werkgroep 
Ventilatie die onder meer de generieke  adviezen rond luchtkwaliteit, het juiste gebruik 
van de CO2-meter en het implementatieplan  ventilatie mee opstelden. Ook hier werd 
vanuit Vlaanderen  opgemerkt dat het belang van ventilatie ten opzichte  van vaccinatie 
beter zou worden berekend en wetenschappelijk  ingeschat omdat ventilatie niet los 
kan worden gezien van andere maatregelen en het gewicht van elke maatregel  
belangrijk is.
Minister Ben Weyts:
1-2.Minister Weyts heeft extra middelen vrijgemaakt  voor veiligheidsmaterialen in 
scholen voor coronamaatregelen.  Deze middelen  werden toegekend  aan de 
scholengroepen van het GO!. Met deze middelen  konden scholen  onder andere CO2-
meters aankopen. 
3.Er werden tussen 1 mei 2021 en 31 augustus 2021 drie subsidieaanvragen voor 
ventilatie ingediend bij Agentschap voor Infrastructuur in het Onderwijs (AGION). Het 
gaat in totaal om een netto kostprijs van 201.382,36 euro.
Er werden  bij de begrotingsaanpassing 2021 extra middelen aan GO! ter beschikking 
gesteld voor schoolinfrastructuur in het algemeen. Hiermee kunnen  onder andere 
ventilatiewerken uitgevoerd worden. Wanneer dit om een beperkte  investering gaat, 
neemt een scholengroep die kosten ten laste van de toegekende middelen voor kleine 
infrastructuurwerken. Bij de grote renovatie- en nieuwbouwprojecten is ventilatie  een 
onderdeel van het bouwproject.
4.Het GO! hanteert bij alle nieuwbouwprojecten  en grondige  renovaties een 
‘Kwaliteitshandboek technieken GO!’ dat op regelmatige basis wordt bijgewerkt op 
basis van nieuwe  inzichten  en evoluties. Hierbij worden zowel  ventilatiesysteem C als 
D weerhouden.  Voor de keuze  tussen beide is een beslissingsboom uitgewerkt. Dit 
‘kwaliteitshandboek technieken GO!’ staat eveneens ter beschikking  van de 
scholengroepen voor het realiseren van kleine infrastructuurwerken.
5.Scholen werden via verschillende kanalen  geïnformeerd en gesensibiliseerd  over het 
belang van voldoende ventilatie. Goede ventilatie was en is immers van belang  bij 
schoolgebouwen. Veel initiatieven  waren  al lopende  voor de coronacrisis uitbrak.
Sedert het voorjaar van 2020 is extra hard gewerkt om scholen te informeren en 
juiste richtlijnen aan te bieden. Er is een werkgroep opgericht met verschillende 
partners en experten die de diverse adviezen en richtlijnen voor scholen op elkaar  
afstemt en bekijkt in het licht van de meest recente wetenschappelijke inzichten over 
de rol van ventilatie tijdens een pandemie.  
De draaiboeken voor de verschillende pandemiescenario’s die in juni 2020 bezorgd zijn 
aan de scholen besteedden al veel aandacht aan het belang  van ventilatie  en 
verluchting. De richtlijnen die scholen daarin krijgen over ventilatie en verluchting 
worden regelmatig geactualiseerd met heel concrete suggesties  en maatregelen. 
In een webinar, gericht op de preventieadviseurs van de scholen, reiken  experten 
meer informatie aan over binnenluchtkwaliteit  en ventilatie. 
AGION geeft op zijn website en via nieuwsbrieven informatie  over de 
subsidiemogelijkheden voor structurele werken aan ventilatie  en geeft verder 
algemene informatie rond binnenluchtkwaliteit , met onder andere aparte pagina’s  rond 
ventilatie en COVID-19 en ventilatiesystemen. 
De richtlijnen betreffende ventileren-verluchten  (inclusief mogelijke ingrepen op de 
verwarmingsinstallatie) en CO2-meters werden gecommuniceerd naar alle niveaus van 
het GO!.
De Onderwijsinspectie neemt tijdens schoolbezoeken ook ventilatie en verluchting 
onder de loep. Elk gebouw is immers anders:  niet alleen de leeftijd,  maar bijvoorbeeld 
ook de locatie van een school (langs een drukke steenweg, of in een rustige straat)  
heeft een impact  op de ventilatie en verluchting. 
Op de website van het agentschap Zorg en Gezondheid is een pagina toegevoegd  over 
verse lucht in je klas tijdens corona met o.a. tips voor de aankoop  en het gebruik van 
een CO2-meter en tips voor directies  en preventieadviseurs.  
Het departement Omgeving heeft een checklist “ventileren en verluchten op 
schoolniveau” ontwikkeld.  Deze tool laat scholen toe om de actuele  situatie van 
ventileren en verluchten in kaart te brengen.
Binnen het GO! worden de adviezen  van de Hoge Gezondheidsraad (HGR), de 
Wereldgezondheidsorganisatie (WHO) en de Federation of European Heating, 
Ventilation and Air Conditioning Associations (REHVA)  opgevolgd. Op basis van deze 
adviezen worden de lopende bouwprojecten bijgesteld waar nodig. Verder zijn er, naar 
aanleiding van deze aanbevelingen,  aanpassingen doorgevoerd in het 
kwaliteitshandboek technieken GO!. Aansluitend  op elke update wordt steeds een 
interne opleiding  georganiseerd.  
Voor vragen  rond ventilatie kunnen de scholen en scholengroepen steeds een beroep 
doen op de expertise  van de centrale diensten  van het GO!.
Er werd binnen  het GO! een controlelijst  uitgewerkt voor de binnenluchtkwaliteit. Op 
deze manier  kan elke school een risicoanalyse opmaken en acties ondernemen om het 
binnenklimaat te optimaliseren. Er werd ook geadviseerd om minimaal 2 CO2-meters  
per school te voorzien.
Minister Wouter Beke:
1.Het Vlaams Infrastructuurfonds  voor Persoonsgebonden Aangelegenheden (VIPA)  
heeft geen specifieke financiering  voor ventilatiesystemen op zich – ook niet voor CO2-
meters. De financiering is altijd gericht op globale bouwwerken. De 
ventilatievoorzieningen kunnen dus in kader van een bouwproject  wel gefinancierd  
worden maar er is geen mogelijkheid om nu enkel  voor ventilatievoorzieningen 
subsidie aan te vragen. We kunnen  dus ook geen overzicht  geven van investeringen 
tussen mei en september 2021.
2.In Vlaanderen werd een gezamenlijke aankoop voor CO2-meters georganiseerd door 
de Medisch Milieukundigen van het Lokaal Gezondheidsoverleg (https://www.vlaamse-
logos.be/content/groepsaankoop-co%E2%82%82-meters). Er werden binnen  dit 
initiatief door 54 woonzorgcentra in totaal 268 CO2-meters  aangekocht  (zonder steun 
van de Vlaamse overheid). Over totaalcijfers beschik ik echter niet.
3-4.Er werden  in de periode tussen mei en september 2021 geen subsidies  aangevraagd  
voor investeringen in ventilatie-infrastructuur. Er is hiervoor momenteel ook geen 
subsidiekader beschikbaar.
Om een goede praktijk  voor ventilatie  en binnenluchtkwaliteit  te bewerkstelligen 
worden, zoals aangekondigd tijdens de hoorzitting van 23/04/2021 (naar  aanleiding 
van het voorstel  van resolutie over het versterken van de investeringen  in ventilatie 
in het kader van het relanceplan Vlaamse Veerkracht van 26 november  2020), 
initiatieven opgezet om een ‘kwaliteitskader voor ventilatie in zorgvoorzieningen’ uit 
te werken. Hierbij willen we een sectorspecifieke vertaling van de aanbevelingen 
voor de praktische  implementatie en bewaking  van ventilatie  en binnenluchtkwaliteit 
in het kader van COVID-19  in samenwerking met de sectoren uitwerken.
5.Specifiek voor de zorgsector werd een aparte  webpagina gemaakt voor de 
woonzorgcentra https://www.zorg-en-gezondheid.be/binnenmilieu-in-wzc en de 
thuiszorg https://www.zorg-en-gezondheid.be/ventileren-en-verluchten-tegen-covid-
19-in-de-thuiszorg. Alle informatie werd opgenomen  in de officiële richtlijnen. 
Inhoudelijk:
Webpagina  woonzorgcentra: Hierop zijn zeer praktische tips terug te vinden  voor 
directies en preventieadviseurs, sensibilisatiematerialen, richtlijnen voor de 
aankoop en het gebruik van een CO2-meter,  maar ook hoe men zich kan laten 
ondersteunen door de medisch milieukundigen (MMK) van de Logo’s.
Webpagina  thuiszorg: naast  de algemene documentatie is er extra info 
opgenomen voor beheerders voor centra voor dagopvang  en lokale 
dienstencentra.
Er werden  tijdens de COVID-pandemie Mobiele Teams (MT) opgericht welke  in 
zorgvoorzieningen op het terrein  ondersteuning bieden, zoals:
Voorzien van opleidingen rond het gebruik  van beschermingsmaterialen en het 
toepassen van de juiste hygiënetechnieken en infectieziektepreventie. 
Bij een uitbraak kunnen deze teams ingezet worden om ondersteuning en advies 
te bieden. 
In het opleidingsaanbod is eveneens een luik rond ventilatie opgenomen. Wat de 
Mobiele Teams in de praktijk kunnen aanbrengen over ventileren en verluchten in de 
opleiding gericht naar zorgpersoneel  en onderhoudspersoneel  is louter een zeer 
beperkte basistoelichting. Specifiek moet de zorgvoorziening zelf uitgebreider aan de 
slag met de info die, stapsgewijs, beschikbaar  is op de website van het Agentschap 
Zorg en Gezondheid (AZG).
Deze mobiele  teams hebben 1.092 opleidingen gegeven waar ventilatie aan bod is 
gekomen.
Als antwoord op de nood aan ondersteuning op vlak van ventilatie i.f.v. COVID-19  bij 
de woonzorgcentra werd er door AZG en VIPA i.s.m. de MMK een 
ondersteuningstraject voor woonzorgcentra opgestart. Dat bestaat  uit:
advies en informatieve materialen;
ter beschikking stellen van CO2-meters  en ondersteuning  bij het gebruik ervan;
ook kunnen er meetboxen worden ontleend van het departement  Omgeving; het 
departement Omgeving maakt op basis van de meetresultaten een rapport  met 
aanbevelingen;
het opstellen  van een aanpak rond ventileren  en verluchten;
bouwtechnische ondersteuning.
Er werden  ondertussen 53 trajecten  gestart door de MMK’s  naar de woonzorgcentra 
toe. 
In opdracht van het Agentschap Zorg en Gezondheid wordt  ook een analyseplan voor 
woonzorgcentra opgemaakt.  Door deze opdracht  zal er beter zicht worden verkregen 
op het huidige beleid  in woonzorgcentra en voorstellen tot bijsturing geformuleerd  
kunnen worden voor woonzorgcentra.
