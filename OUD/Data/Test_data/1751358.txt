title: Kleinschalige initiatieven voor zorg en ondersteuning van personen met een handicap - Webenquête VAPH
thema: Welzijn en Gezin
pdf link: https://docs.vlaamsparlement.be/pfile?id=1751358
thema link: https://www.vlaamsparlement.be/parlementaire-documenten/schriftelijke-vragen/1548492
SCHRIFTELIJKE VRAAG
nr. 842
van TINE VAN DER VLOET
datum: 27 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Kleinschalige initiatieven  voor zorg en ondersteuning van personen met een handicap  -  
Webenquête VAPH
In de beleidsnota Welzijn, Volksgezondheid, Gezin en Armoedebestrijding 2019-2024 staat 
dat er wordt ingezet op het onderzoeken en stimuleren van vernieuwende kleinschalige 
initiatieven in de zorg en ondersteuning  voor personen met een handicap.
Naar aanleiding daarvan lanceerde het VAPH (Vlaams Agentschap voor Personen met een 
Handicap) op 26 mei 2021 een webenquête voor kleinschalige initiatieven.  Deelnemen  kon 
tot en met 15 juni 2021.
Het VAPH beoogde  kleinschalige initiatieven te bevragen die collectieve  woon- en/of  
dagondersteuning organiseren of concrete  stappen daartoe ondernemen,  met het oog op 
inclusie voor personen met handicap en inspelend op mogelijkheden tot zorgvernieuwing  
door persoonsvolgende financiering.
1.Hoeveel respondenten namen deel aan deze webenquête? Is dit voldoende om hier 
conclusies uit te kunnen trekken?
2.Welke kleinschalige  initiatieven  namen  deel aan deze webenquête? Graag een 
opsplitsing per provincie.
3.Wat zijn de resultaten van deze webenquête met betrekking tot kleinschalige 
initiatieven?
4.Welke gevolgen zal de minister geven  aan de resultaten?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 842 van 27 augustus 2021
van TINE VAN DER VLOET
Er namen in de periode 26 mei t.e.m. 15 juni in totaal 111 initiatieven deel aan de 
webenquête kleinschalige  initiatieven  van het VAPH waaronder 68% van de geregistreerde 
ouderinitiatieven. Globaal gezien was dit de respons die het VAPH  voor ogen had, rekening 
houdende met het maximaal  aantal mogelijke  deelnemers. 
De opmerking om rekening te houden met de grootte van de groep bij het trekken van 
conclusies, zullen  we ter harte  nemen  bij de verdere verwerking van de resultaten  van de 
webenquête. De webenquête moet evenwel gezien  worden als een eerste verkennend  luik 
binnen het project kleinschalige initiatieven. Even belangrijk  is om vanuit verdere 
dieptegesprekken met de mensen  uit de praktijk, te onderzoeken op welke  mogelijke 
manieren de doelstellingen van het project kunnen nagestreefd worden.
Deze doelstellingen, gebaseerd op de beleidsnota  van de minister, zijn de volgende:
●Stimuleren  van vernieuwende, op inclusie  gerichte initiatieven  die kwaliteitsvolle, 
kleinschalige collectieve woon-en/of dagondersteuning aanbieden. 
●Mogelijkheden inzake collectieve  ondersteuning binnen  de cash-besteding  bij niet 
vergunde zorgaanbieder versoepelen daar waar mogelijk en wenselijk.
●Infrastructurele ondersteuning  voor kleinschalige  initiatieven door niet vergunde 
zorgaanbieder faciliteren op gelijkwaardige basis als die aan vergunde 
zorgaanbieders
●Aanbevelingen formuleren  inzake het aanpassen van het organisatorisch en 
juridisch kader  voor kleinschalige initiatieven  daar waar mogelijk en wenselijk.
●Verkennen van de nood aan ondersteuning  bij nieuwe kleinschalige initiatiefnemers,  
en van de mogelijkheden  om hieraan tegemoet te komen door een faciliterende 
organisatie te erkennen en subsidiëren. 
●Onderzoeken hoe we kwaliteitsvolle zorg bij kleinschalige initiatieven, ook buiten 
het vergunde zorgaanbod, kunnen  waarborgen.
 
Op dit moment verwerkt het VAPH  de resultaten  van de webenquête.   
Het project kleinschalige  initiatieven van het VAPH heeft als doel om beleidsaanbevelingen  
en mogelijke  voorstellen aan te leveren  om de reeds opgesomde doelstellingen te 
realiseren. Deze voorstellen zullen  dan de gebruikelijke  weg van advisering en politieke 
besluitvorming volgen.
