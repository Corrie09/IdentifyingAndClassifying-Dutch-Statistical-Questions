title: Renovatie, bouw en energetischer maken sociaal huurpatrimonium - Gevolgen duurdere grondstofprijzen
thema: Wonen
pdf link: https://docs.vlaamsparlement.be/pfile?id=1755534
thema link: https://www.vlaamsparlement.be/parlementaire-documenten/schriftelijke-vragen/1549197
SCHRIFTELIJKE VRAAG
nr. 689
van SARAH SMEYERS
datum: 8 september 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Renovatie, bouw  en energetischer maken sociaal huurpatrimonium  -  Gevolgen  duurdere 
grondstofprijzen
De prijzen van de belangrijkste renovatiematerialen,  nl. hout, staal en isolatie, zijn 
omwille van diverse factoren (corona, een tekort aan grondstoffen,  pannes en 
bevoorradingsproblemen bij producenten, een grotere vraag,…) soms wel dubbel zo hoog 
als vorige zomer.  Voor sommige mensen is dat een bijkomende drempel. Niet zelden  
stellen zij een aantal renovaties al dan niet noodgedwongen uit. Dit jaar moet men alvast  
niet meer op een normalisering van de markt rekenen. Die wordt  pas in het tweede 
kwartaal van 2022 verwacht.
Dat de minister van Wonen  veel belang hecht aan renovaties blijkt alleen al uit zijn 
beleidsnota. Met verschillende maatregelen  wil hij de renovatie en het verduurzamen  van 
zowel het privaat huurpatrimonium (operationele  doelstelling  1.5), het sociaal  
huurpatrimonium (operationele  doelstelling 1.7) als het private  woningbestand  
(operationele doelstelling  1.8) verder stimuleren. 
In zijn beleids- en begrotingstoelichting (BBT) bij de begrotingsopmaak 2021 bevestigt 
de minister dit verder. Zo maakt de Vlaamse Regering met het relanceplan ‘Vlaamse 
Veerkracht’, een ambitieus plan dat de nodige impulsen moet geven om zowel  
economisch als maatschappelijk te herstellen en op termijn sterker uit de coronacrisis te 
komen, niet minder dan 250 miljoen euro extra vrij voor de bouw  en renovatie  van het 
sociale huurpatrimonium. Ook de infrastructuursubsidies die de Vlaamse  Maatschappij 
voor Sociaal  Wonen (VMSW)  verstrekt aan initiatiefnemers van deze projecten worden 
verhoogd met 1,7 miljoen euro. Daarnaast wordt 30 miljoen extra budget vrijgemaakt 
voor energetische renovaties van sociale huurwoningen.
1.In hoeverre  brengen de gestegen  grondstofprijzen de verwezenlijking van de 
vooropgestelde doelstellingen in het gedrang?
2.Welke repercussies zal de algemene prijsstijging - in sommige gevallen zelfs een 
verdubbeling - van de grondstoffen met zich meebrengen?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 689 van 8 september 2021
van SARAH SMEYERS
Voor elk project waarbij de VMSW een gesubsidieerde  financiering verstrekt, geldt een 
maximumkostprijs. Deze wordt berekend  aan de hand van een simulatietabel  die het 
leningenplafond voor de bouw en renovatie van sociale huurwoningen  berekent. Op deze 
tabel wordt tweemaal per jaar een indexering toegepast op basis van de ABEX wat ervoor  
moet zorgen  dat prijsschommelingen weerspiegeld worden in de berekening van het 
maximaal leningsplafond  voor de bouw of renovatie van sociale huurwoningen.
Daarnaast werkt de VMSW  aan een update van deze simulatietabel. Deze update  houdt 
rekening met de huidige  conjunctuur en momenteel gekende recente prijsschommelingen  
van bepaalde materialen. Dus hoewel de prijzen stijgen, stijgen na deze aanpassing ook 
de leningenplafonds,  waardoor renovaties niet zullen uitgesteld  moeten worden en de 
vooropgestelde doelstellingen kunnen behouden worden.
