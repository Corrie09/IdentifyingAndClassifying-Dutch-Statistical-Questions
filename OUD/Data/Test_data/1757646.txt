title: Onroerende voorheffing - Aanslagen en bezwaarschriften (3)
thema: Financiën
pdf link: https://docs.vlaamsparlement.be/pfile?id=1757646
thema link: https://www.vlaamsparlement.be/parlementaire-documenten/schriftelijke-vragen/1549279
SCHRIFTELIJKE VRAAG
nr. 693
van TOM ONGENA
datum: 8 september 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Onroerende voorheffing  -   Aanslagen en bezwaarschriften (3)
De onroerende voorheffing wordt  jaarlijks geheven op het geïndexeerde kadastraal  
inkomen van gronden,  gebouwen en sommige  soorten van bedrijfsuitrusting (materieel en 
outillage).
In antwoord op mijn schriftelijke vraag  nr. 541 van 19 mei 2021 gaf de minister uitgebreide 
cijfers m.b.t.  de onroerende  voorheffing in de periode 2015-2020.
1.In zijn antwoord  gaf de minister onder andere een overzicht van de bezwaarschriften 
die inzake onroerende voorheffing  jaarlijks worden  ingediend, opgedeeld per reden  
van bezwaar. De cijfers voor 2020 betroffen  partiële  cijfers  en ook voor voorgaande 
jaren waren  nog telkens  bezwaarschriften  in behandeling. 
Kan de minister voor de beschouwde periode 2015-2020 voor elk van de respectieve 
bezwaarredenen een geactualiseerd jaarlijks overzicht geven van:
a)het totaalaantal ingediende bezwaarschriften onroerende voorheffing;
b)het resultaat van deze bezwaarschriften  (ingewilligd, deels ingewilligd, afgewezen, 
enz…)?
2.In zijn antwoord verwijst de minister naar de mogelijkheid van ambtshalve ontheffing.
a)Hoeveel keer werd dergelijke ambtshalve  ontheffing toegepast  wegens “geen 
eigenaar op 01/01 van het betreffende  jaar”. Graag een jaarlijks overzicht  voor 
de periode 2015-2020, hetzij  per kalenderjaar, hetzij per aanslagjaar.
b)Betreft het ontheffing op basis van vaststellingen van VLABEL (Vlaamse 
Belastingdienst) of op basis van belastingplichtigen die VLABEL wijzen op de 
materiële vergissing  bij de initiële inkohiering?
c)Zitten deze cijfers reeds vervat in de cijfers m.b.t. het aantal bezwaarschriften?
3.In zijn antwoord verwijst de minister tevens naar controles  op de eigendomsaktes die 
door VLABEL  worden uitgevoerd,  en die soms aanleiding geven tot rechtzetting  van 
foutieve gegevens.
a)Hoeveel van dergelijke rechtzettingen werden  inmiddels  door VLABEL 
doorgegeven aan de AAPD (Algemene Administratie van de 
Patrimoniumdocumentatie)? Graag een jaarlijks overzicht.
b)Op basis van welke elementen voert VLABEL deze controles  uit? Worden alle 
dossiers gecontroleerd of verloopt dit bijvoorbeeld steekproefgewijs?
c)Worden derhalve alle materiële vergissingen inzake “geen eigenaar” uiteindelijk 
door VLABEL gedetecteerd of is dit enkel  het geval voor de gecontroleerde 
dossiers?
d)Bestaat derhalve  de kans dat burgers en bedrijven  in sommige gevallen  
onroerende voorheffing  betalen,  zich niet bewust  van het feit dat zij eigenlijk niet 
belastingplichtig zijn m.b.t. het onroerend goed, en dat dit uiteindelijk niet leidt 
tot rechtzetting  van deze materiële fout?
4.Kan de minister (indien  van toepassing) een geactualiseerd jaarlijks overzicht geven 
vanaf 2015 t.e.m. 2020 van:
a)de effectief gerealiseerde inkomsten onroerende voorheffing;
b)de inningsratio;
c)het bedrag  aan niet geïnde onroerende voorheffing. Hoeveel daarvan is wellicht 
niet meer inbaar?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 693 van 8 september 2021
van TOM ONGENA
1.In de bijlage  vindt u in werkblad 1 per aanslagjaar (2015-2020) een geactualiseerd 
overzicht van het aantal ingediende bezwaarschriften per subtype bezwaar  en het 
resultaat van de beslissing. Per aanslagjaar zijn de verschillende subtypes van bezwaren 
gerangschikt van de meest voorkomende naar de minst voorkomende.
2.Hieronder is per aanslagjaar een overzicht  opgenomen van het aantal gevallen waarin 
op basis van een melding van de belastingplichtige  een ambtshalve ontheffing werd 
toegepast vanwege  ‘geen eigenaar’. Het betreft de situatie waarin de belastingplichtige 
vaststelt dat er mogelijks een vergissing  is gebeurd bij de inkohiering en hij een bezwaar  
indient buiten de voorziene bezwaartermijn. De Vlaamse  Belastingdienst verleent dan 
alsnog ambtshalve  ontheffing  wanneer zij naar aanleiding  van het onderzoek van het 
bezwaar vaststelt dat de inkohiering daadwerkelijk  op naam van de verkeerde  
belastingplichtige is gebeurd. 
Deze aantallen  zitten  reeds vervat in de cijfers m.b.t. het aantal ingediende 
bezwaarschriften.
Aanslagjaar Aantal ambtshalve 
ontheffingen 'geen eigenaar'
2015 736
2016 575
2017 352
2018 338
2019 228
2020 105
3.De Vlaamse Belastingdienst  baseert  zich voor de inkohiering op gegevens  die worden 
aangeleverd door de Algemene  Administratie van de Patrimoniumdocumentatie (AAPD).  
Aangezien dit een authentieke gegevensbron  is kan er van uitgegaan worden dat deze 
correct zijn. Eigendomsrechten zijn echter  dynamische  gegevens. Daarom ook voert de 
Vlaamse Belastingdienst zelf nog een aantal controles  uit op deze gegevens. Zoals reeds 
aangegeven in het antwoord  op uw schriftelijke vraag nr. 541 van 19 mei 2021 wordt 
hiervoor een beroep gedaan op de notariële aktes waarbij zakelijke  rechten op 
onroerende goederen  in het Vlaamse Gewest worden overgedragen  of afgestaan. Ook 
wordt een aantal standaardcontroles uitgevoerd. Als bijvoorbeeld  de som van de 
eigendomsrechten van een onroerend goed geen 100% is, wordt dit verder onderzocht 
vooraleer de belasting wordt ingekohierd.  Het is echter onmogelijk om elk gegeven  in 
de authentieke bron aan een bijkomende controle te onderwerpen.
Over het totaal aantal gecontroleerde onroerende goederen en rechtzettingen  bij de 
AAPD zijn geen cijfers  beschikbaar. Uit de cijfers in vraag 1 blijkt wel dat het aantal  
bezwaren wegens ‘geen  eigenaar’  sterk is gedaald.
4.In de bijlage  vindt u in werkblad 2 per aanslagjaar (2015-2020) een geactualiseerd 
overzicht van de netto ingekohierde onroerende  voorheffing, de ontvangsten,  het 
oninbaar bedrag  en de inningsratio.
BIJLAGE
Overzicht per aanslagjaar van het aantal bezwaarschriften per subtype bezwaar en het 
resultaat ervan
Overzicht per aanslagjaar  netto ingekohierde  bedragen, ontvangsten,  oninbaar bedrag en 
de inningsratio
