title: Inspecties dierenwelzijn - Pamflet 'Genoeg is genoeg' Algemeen Boerensyndicaat (ABS)
thema: Dierenwelzijn
pdf link: https://docs.vlaamsparlement.be/pfile?id=1738788
thema link: https://www.vlaamsparlement.be/parlementaire-documenten/schriftelijke-vragen/1538836
SCHRIFTELIJKE VRAAG
nr. 854
van EMMILY  TALPE
datum: 25 juni 2021
aan BEN WEYTS
VICEMINISTER-PRESIDENT VAN DE VLAAMSE  REGERING, VLAAMS MINISTER VAN ONDERWIJS , SPORT, 
DIERENWELZIJN EN VLAAMSE RAND
Inspecties dierenwelzijn  -  Pamflet  'Genoeg is genoeg' Algemeen  Boerensyndicaat  (ABS)
Een delegatie van het Algemeen  Boerensyndicaat en zijn vrouwen-  en jongerenafdelingen 
VABS en JABS hebben tijdens een ontmoeting met minister Zuhal Demir  een pamflet 
overhandigd met als sprekende titel ‘Genoeg is genoeg’. De boeren voelen het huidige 
beleid aan als zeer negatief en pleiten voor een menselijker en meer werkbaar beleid. In 
het pamflet komt ook het thema  Dierenwelzijn aan bod.
Meer bepaald blijkt de landbouworganisatie vanuit het veld veel reacties te ontvangen 
over het inzetten van inspecteurs voor dierenwelzijn  bij aanleveren van dieren in het 
slachthuis. “Het onbegrip en de soms absurde opmerkingen die praktijkmensen krijgen 
bij aanleveren van dieren is onvoorstelbaar.  De controleurs vertonen te vaak een gebrek 
aan elementaire kennis rond het gedrag  van dieren,  wat leidt tot het onnodig 
euthanaseren van perfect  gezonde  dieren (= onnodig voedselverlies)”, wordt  beweerd  in 
het pamflet.  In het belang van zowel  dierenwelzijn, landbouw als de ethiek, vraagt  het 
ABS een duidelijke richtlijn met daarin duidelijke afspraken die niet eenzijdig zijn 
opgesteld maar in overleg tussen alle actoren in de keten.
Ook de controles op bedrijfsniveau doen vragen rijzen.  De dierenhouders ervaren een 
gebrek aan praktijkervaring bij de inspecteurs en kijken  met ongeloof hoe sommige 
inspecteurs hun beoordeling doen zonder inspraak te dulden.  Ook direct  boetes  
uitschrijven maakt de sectoren kwaad.  Er wordt gevraagd om in eerste instantie 
preventief te werken en eerst met waarschuwing  te werken  met de kans om zich in orde 
te maken vooraleer beboet te worden.
1.Heeft  de minister kennisgenomen van het luik Dierenwelzijn in het pamflet ‘Genoeg 
is genoeg’ van ABS en hoe beoordeelt hij de grieven en bevindingen die hieromtrent 
worden geformuleerd?
2.Klopt het dat de inspecteurs voor dierenwelzijn die vanuit Vlaanderen  worden  ingezet 
weinig praktijkervaring hebben?
3.Wat is de leeftijdspiramide van de inspecteurs voor dierenwelzijn die vanuit 
Vlaanderen worden  ingezet
a)bij de slachthuizen;
b)in bedrijven van dierenhouders?
4.Welke vormingen krijgen deze mensen om te verzekeren dat ze elementaire kennis 
hebben rond het gedrag van dieren vooraleer ze keuringsopdrachten mogen 
vervullen?
5.Worden er bezwaren ingediend tegen  beslissingen van inspecteurs  in de 
slachthuizen?
Zo ja, hoe gebeurde dat sinds hun aantreden  en in hoeveel gevallen bleken die 
klachten terecht?
6.Is er geen ruimte voor inspraak voor de dierenhouder wanneer een inspecteur een 
beoordeling doet in een individueel bedrijf?
7.Hoe vaak hebben de Vlaamse  inspecteurs in bedrijven al besloten tot het 
euthanaseren van dieren in bedrijven?
8.a) Waarom wordt er niet meer ingezet op het geven van waarschuwingen in de 
plaats van meteen over te gaan tot het uitschrijven van boetes?
b)Zal de minister in de toekomst  meer inzetten op het preventief werken in de 
plaats van meteen te sanctioneren?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 854 van 25 juni 2021
van EMMILY  TALPE
1.Ja.
2.Alle inspecteurs zijn dierenartsen afgestudeerd aan de faculteit  diergeneeskunde  in 
Gent en zodoende  hebben ze allen een solide opleiding  gekregen. Het is juist dat ze 
niet allen ervaring  opgedaan  hebben op landbouwbedrijven. Dat is evenwel  geen 
beletsel voor een oordeelkundige controle. Alle inspecteurs hebben intussen ook al 
minimaal 5 jaar op de teller,  zodat zij intussen zeker de nodige expertise  hebben 
opgebouwd.
3.a) Het toezicht in de Vlaamse slachthuizen berust bij de DMO’s, dat zijn een zestigtal 
praktijkdierenartsen die op zelfstandige basis werken. Bij de recrutering was de 
leeftijd geen criterium, die is dan ook niet in de databank opgenomen.
b) het gros van de controles in de veehouderijen  gebeuren  door inspecteurs van het 
FAVV, een federale instelling.
De inspecteurs van de dienst Dierenwelzijn variëren in leeftijd tussen 33 en 59 jaar.
4.Naast de basis vermeld in antwoord op vraag 2 volgen de inspecteurs ad hoc 
opleidingen in functie  van de verschillende  diergroepen die gecontroleerd moeten 
worden. De externe dierenartsen  die worden ingezet in de slachthuizen kregen vooraf 
een specifieke  opleiding, volledig gericht op hun functie.
5.Bij elk pv dat opgesteld wordt,  wordt  de overtreder uitgenodigd om een 
inlichtingenformulier in te vullen. In vele gevallen gebeurt dit. Dat aantal wordt  echter 
niet bijgehouden  in de database. Het gaat dus over een mogelijkheid tot verweer, 
niet over een klacht tegen deze of gene beslissing.
6.Bij controle  van een bedrijf doet de inspecteur vaststellingen,  veelal  in het bijzijn  van 
de veehouder zelf. Deze vaststellingen  zijn feiten  tot het tegendeel bewezen  zou 
worden. Ook hier geldt dat de overtreder recht heeft op tegenspraak wanneer pv 
wordt opgesteld.
7.Dieren worden enkel op last van de dienst Dierenwelzijn geëuthanaseerd als het 
lijden groot is en euthanasie de enige humane  oplossing is, of eventueel als er vanuit 
sanitair oogpunt  geen andere mogelijkheid  is. In 2020 werden op een totaal van 4109 
inbeslaggenomen dieren slechts 19 dieren geëuthanaseerd. In slechts 3 gevallen ging 
het om een landbouwdier.
8.De controles in landbouwbedrijven gebeuren in de eerste  plaats door het FAVV. Zij 
zullen de veehouder al raadgevingen geven, en de dienst Dierenwelzijn verwittigen 
in geval van problemen.  De controles van de dienst  Dierenwelzijn in 
landbouwbedrijven zijn gebaseerd op de meldingen van het FAVV, en dus 
geconcentreerd op die bedrijven waar al problemen werden vastgesteld. Er is dan 
ook een voorselectie  van bedrijven, en dan hoeft het ook niet te verbazen dat het 
vaker gaat om bedrijven waar de problemen  dermate groot zijn dat het 
onverantwoord zou zijn om eerst te beginnen met een waarschuwing. Het is trouwens 
niet zo dat altijd onmiddellijk een pv wordt  opgesteld: in 2020 waren 15% van de 
uitgeschreven documenten in de landbouwsector waarschuwingen. Overtreders 
moeten de gevolgen  van hun daden dragen, ik kan niet tolereren dat dieren de dupe 
worden van een zwak beleid.
