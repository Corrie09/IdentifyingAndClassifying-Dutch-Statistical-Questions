title: Egelpopulatie - Beschermingsmaatregelen
thema: Natuur en Milieu
pdf link: https://docs.vlaamsparlement.be/pfile?id=1747891
thema link: https://www.vlaamsparlement.be/parlementaire-documenten/schriftelijke-vragen/1548314
SCHRIFTELIJKE VRAAG
nr. 1304
van LUDWIG  VANDENHOVE
datum: 23 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Egelpopulatie  -  Beschermingsmaatregelen
De situatie van de egelpopulatie ziet er al een hele tijd niet goed uit, hoofdzakelijk  door 
toegenomen letsels en ziektes. Ook deze zomer doet er zich een nieuwe mysterieuze  ziekte 
voor, die lelijk huishoudt bij de egels. De ziekte leidt tot bijkomende sterfte bij de 
egelpopulatie, terwijl die al jaren achteruitgaat.
Met mijn vraag om uitleg nr. 2264 (2019-2020) heb ik gevraagd  naar de mogelijke 
oorzaken ervan en de maatregelen die de minister kan nemen om de egelpopulatie op te 
krikken. De minister antwoordde toen dat zij de aan de gang zijnde onderzoeken afwachtte 
om te bekijken  of er eventueel bepaalde initiatieven genomen  kunnen worden om de 
populatie te redden.
1.Zijn de onderzoeken, waarvan  sprake  in het antwoord op mijn vraag om uitleg nr. 
2264, inmiddels afgerond?  Zo ja, wat waren de conclusies? Welke  
beleidsaanbevelingen werden er geformuleerd?
2.Plant de minister, op basis van deze onderzoeken, nieuwe  of bijkomende initiatieven 
om de egelpopulatie op te krikken  en de aanwezige  ziektes onder de egels te 
bestrijden?
3.Plant de minister, meer in het algemeen,  sensibiliseringscampagnes naar de bevolking 
om extra aandacht te besteden aan de egelpopulatie?  Zo ja, graag in de mate van het 
mogelijke meer informatie over de inhoud en de timing  ervan.
4.Egels worden vaak gedood door robotmaaiers. 
Plant de minister acties om eigenaars daarover te sensibiliseren? Zo ja, graag meer 
toelichting omtrent de inhoud en de timing ervan.
5.Acht de minister het aangewezen om robotmaaiers tussen bepaalde  uren,  in bepaalde 
periodes of op bepaalde locaties te verbieden?  Waarom  wel/niet?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1304 van 23 augustus 2021 
van LUDWIG  VANDENHOVE 
1.De gegevens van de opvangcentra voor in het wild levende dieren van de periode 
2016-2020 tonen  aan dat er sinds 2019 een duidelijke toename is in het aantal 
opgevangen zieke en verzwakte egels en eveneens  in de aantallen gestorven en 
geëuthanaseerde egels.  In 2021 verrichte ANB met de Wildlife Health onderzoeksgroep 
van de Universiteit Gent een eerste verkennend  onderzoek naar deze verhoogde  
egelsterfte. Dit onderzoek toonde verschillende  ziekteverwekkers aan bij de 
opgevangen egels waaronder de toxine-producerende  Corynebacterium  ulcerans . 
Daarbij werd slechts  in een beperkt  aantal geïsoleerde  stammen  verworven  resistentie 
tegen antibiotica  aangetroffen (*). Daarnaast toonde het onderzoek aan dat er 
indicaties zijn dat er regionale  verschillen zijn in voorkomen  van Corynebacterium  
ulcerans infecties bij egels in Vlaanderen. Op basis van de onderzoeksresultaten 
werden behandelingsadviezen geformuleerd ten behoeve van de opvangcentra voor 
wilde dieren waar de zieke egels worden binnengebracht.
De geïsoleerde  bacteriën  behoorden tot verschillende bacteriestammen, wat er op 
duidt dat de kiem endemisch aanwezig is. Dit betekent met andere  woorden dat het 
niet om een ‘nieuwe’  of ongekende ziektemaker gaat, en dat onderliggende factoren 
belangrijk zijn in het ontwikkelen van de ziekte. Naar alle waarschijnlijkheid zijn de 
infecties met Corynebacterium ulcerans  dus secundair aan een of meerdere 
onderliggende oorzaken waardoor de egelpopulaties  onder  druk staan. Dit kan een 
samengaan zijn van een complex  van verschillende oorzaken/factoren zoals 
infectiedruk van verschillende  ziekteverwekkers en omgevingsfactoren zoals 
biodiversiteitsverlies met impact  op het egeldieet, extreem droge lentemaanden met 
gevolgen voor voeding  en conditie,  extreem natte zomermaanden  met eveneens 
gevolgen voor voeding en conditie, en verminderde immuniteit door pesticiden en door 
zware metalenvervuiling.  
De belangrijkste beleidsaanbeveling  van dit verkennend  onderzoek is de nood aan 
verder onderzoek om meer inzicht te verwerven  in de betrokken  oorzaken en 
stressfactoren die een invloed hebben  op ziekte en sterfte bij egels. Dit is een vereiste  
om de juiste beleidsmaatregelen te kunnen nemen ter bescherming van de 
egelpopulaties in Vlaanderen.
 
(*) 4 van de 60 isolaten resistent aan enrofloxacine, alle isolaten gevoelig  voor amoxicilline, amoxicillene 
clavulaanzuur, clindamycine, doxycycline, erythromycine,  penicilline, spiramycine,  tetracylcine en tilmicosin
 
2.Ja. Mijn diensten van ANB bereiden momenteel  de opstart van een tweede 
onderzoeksproject voor om meer inzicht te verwerven in de betrokken oorzaken van 
de ziekte en sterfte bij egels. Hierbij wordt  nagegaan  wat de impact is van het 
voedselaanbod voor de egels op de infecties met Corynebacterium ulcerans. Daarnaast 
zal de impact van omgevingscontaminanten op het voorkomen van infecties  met 
Corynebacterium ulcerans worden onderzocht.
Binnen de vakgroep Pathologie, Bacteriologie en Pluimveeziekten van de UGent wordt 
actueel met eigen middelen onderzoek  gedaan naar de rol van teken, 
voedselbeschikbaarheid, pesticiden en andere stressfactoren die een invloed kunnen 
hebben op de egels en/of  de ontwikkeling  van de ziekte. Dit onderzoek is dus lopende.   
 
3.Ik wacht eerst de resultaten  van het onderzoek (beschreven in het antwoord op vraag 
2) af om te bekijken of sensibilisering aangewezen is en welke boodschap  het meest 
aangewezen is om de egelpopulatie te helpen.
 
4.Er zijn op dit moment geen aanwijzingen dat in Vlaanderen robotmaaiers  een 
belangrijke doodsoorzaak zijn bij egels.  De huidige kennis vanuit het verkennende 
onderzoek (beschreven  in het antwoord op vraag 1) en vanuit de bevindingen van de 
opvangcentra voor in het wild levende  dieren in Vlaanderen geven  eerder aan dat 
robotmaaiers niet de oorzaak zijn van de verhoogde  ziekte en sterfte bij egels sinds 
2019. 
Over de mogelijke impact van robot-gazonmaaiers is zeer recent, in april 2021,  een 
buitenlands onderzoek gepubliceerd,  via een samenwerking  van 
onderzoeksinstellingen van Denemarken  en het Verenigd Koninkrijk. Daarbij werden  
18 verschillende modellen van robot-gazonmaaiers met verschillende technische  
kenmerken getest, representatief voor de types van machines die op de Europese  
markt beschikbaar zijn. Dit testen  gebeurde  met dode egels (gestorven  in 
opvangcentra) van verschillende gewichtsklassen en leeftijden. Daarbij bleek  dat alle 
robotmodellen effectief  fysiek contact  moesten maken met de egel – er tegenaan  
botsen dus en daarbij mogelijk kwetsuren veroorzakend – vooraleer  van richting  te 
veranderen. In geval van kleine egels werd over de dieren  heen gereden. Het goede 
nieuws is echter dat modellen met beweegbare messen in tegenstelling  tot de modellen  
met gefixeerde messen de egels nauwelijks  of niet kwetsten,  en dat daarnaast 
bepaalde technische aanpassingen hiertoe  zeker nuttig of nodig kunnen zijn om de 
robot-gazonmaaiers verder te optimaliseren  (bv. extra detectiesysteem). Hierbij  is dus 
overleg en afstemming  nodig met de producenten die dergelijke machines  op de markt  
brengen. Dit is inmiddels ook effectief  opgestart  naar aanleiding  van de bevindingen 
van dit onderzoek. Het afspreken of opleggen van de gewenste of noodzakelijke 
kwaliteitsnormen in België behoort tot de federale bevoegdheden.  Binnen de FOD 
Volksgezondheid, Veiligheid van de Voedselketen  en Leefmilieu  is daarover actueel een 
dossier lopende. 
In afwachting van verdere regelgeving hieromtrent kan worden  aanbevolen om robot-
gazonmaaiers enkel overdag op te zetten zodat nacht actieve dieren  zoals egels minder 
risico lopen om te worden aangereden.
 
5.Zie antwoord op vraag  4.
