title: Afgedankte polyester pleziervaartuigen - Recyclage (2)
thema: Mobiliteit en Verkeer
Natuur en Milieu
pdf link: https://docs.vlaamsparlement.be/pfile?id=1747609
thema link: https://www.vlaamsparlement.be/parlementaire-documenten/schriftelijke-vragen/1547853
SCHRIFTELIJKE VRAAG
nr. 1261
van CARMEN RYHEUL
datum: 26 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Afgedankte polyester  pleziervaartuigen  -  Recyclage (2)
Uit het gecoördineerd antwoord  van minister Demir op mijn schriftelijke vraag  nr. 165 
van 3 november 2020 blijkt dat het illegaal achterlaten van afgedankte  polyester 
pleziervaartuigen langs de Vlaamse waterwegen en in de Vlaamse  jachthavens,  met alle 
daaruit voortvloeiende veiligheids-  en milieurisico’s, nog steeds een groot  probleem  blijft 
voor de Vlaamse Regering.  In die optiek werd in 2020 door de Vlaamse overheid  in de 
jachthaven van Nieuwpoort (VYN)  een kleinschalig onderzoeksproject  uitgevoerd met de 
steun van Vlaanderen Circulair en de Openbare Vlaamse Afvalstoffenmaatschappij 
(OVAM), waarbij de onderzoekers in hun eindrapport  de volgende vijf aanbevelingen  
formuleerden:
1.de bevraging naar het aantal achtergelaten en afgedankte boten wordt  best herhaald  
en uitgebreid naar een ruimer gebied  dan de kust, waarbij de scope van de 
bevraging niet alleen  beperkt  mag blijven tot de polyester zeil- en motorjachten 
maar dient uitgebreid naar kleinere vaartuigen  met een met polyester versterkte 
romp, zoals kajaks en catamarans;
2.het huidige juridische kader, inzake het eigenaarschap van een achtergelaten of 
afgedankte boot, wordt best aangepast opdat de beheerder van een jachthaven of 
een stallingsbedrijf  minder risico heeft op claims; boten die in schuld staan  of 
weesboten moeten gemakkelijker vrij te krijgen zijn, hetzij  voor recyclage, hetzij  
opnieuw voor de verkoop;
3.om het businessplan van een grootschalig polyester  pleziervaartuigen-
recyclingproject te doen slagen,  moeten de recyclagekosten  volledig gedekt kunnen  
worden; mogelijk kunnen deze kosten  gedragen worden via de betaling van een 
jaarlijkse bijdrage door de gebruiker  van een jachthaven of waterweg;
4.verder onderzoek naar de recyclage en afzetmarkten van het polyestermateriaal is 
absoluut nodig (inzonderheid omdat  materiaalrecyclage  op dit moment nog duur is 
daar de verwerkers zich in het buitenland bevinden en de kwaliteitseisen van het 
inputmateriaal het verwijderen  van resten van hout, metaal en verfdeeltjes 
vereisen);
5.de tweedehandsmarkt voor onderdelen is beperkt; daar zit echter nog groeimarge 
via het inzetten op een grotere  bekendheid binnen  de pleziervaartsector.
In het gecoördineerd antwoord op mijn vraag werd beklemtoond  dat de hogervermelde  
aanbevelingen uit het eindrapport absoluut verder onderzocht zouden worden in 
samenwerking met de betrokken stakeholders.
Kan de minister dan ook verduidelijken in welke mate, binnen het kader van haar 
bevoegdheden, intussen  tot op heden werd tegemoetgekomen  aan elk van deze vijf 
aanbevelingen? Graag een opsplitsing  per aanbeveling en per minister.
Deze vraag werd gesteld  aan de ministers  Zuhal Demir (1261), Lydia Peeters (1509).
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME 
GECOÖRDINEERD ANTWOORD
op vraag nr. 1261 van 26 juli 2021
van CARMEN RYHEUIL
Hieronder geven  we een stand van zaken per aanbeveling:
1.Deze bevraging van het aantal achtergelaten en afgedankte vaartuigen  heb ik vorig 
jaar zeer concreet  gemaakt in de vernieuwde  afvalbeheersplannen van de jachthavens.  
Zij hebben in hun afvalbeheersplan het engagement opgenomen om een inventaris op 
te stellen van achtergelaten en afgedankte vaartuigen in de volgende  3 jaar én een 
plan van aanpak  uit te werken om de achtergelaten boten te recycleren  met inbegrip 
van de financiering ervan. Op die manier worden de beperkte cijfers aangevuld en zoekt 
de sector zelf naar oplossingen. De jachthavens zijn daarmee aan de slag gegaan. De 
eerste gegevens worden later dit jaar verwacht, maar zijn dus nu nog niet beschikbaar. 
Minister Peeters verwijst hiervoor  naar het antwoord  op vraag om uitleg nr. 711 van 
de heer Maarten De Veuster, gesteld op 18 december 2019. De Vlaamse Waterweg nv 
(DVW) houdt  zelf een lijst bij van achtergelaten  of verkeerd aangemeerde vaartuigen. 
Deze lijst wordt door de medewerkers op het terrein up to date gehouden.
2.Deze aanbeveling is, gezien de kleinschaligheid  van het onderzoeksproject, specifiek  
toegespitst op de beheerder  van een jachthaven of stallingsbedrijf. De jachthavens  
kunnen deze problematiek  voorkomen door via hun reglementen de eigenaars te wijzen 
op hun jaarlijkse betalingsverplichtingen inzake lidgelden  en stallingskosten  en hun 
verantwoordelijkheid inzake onderhoud en eventuele definitieve  afvoer. Op basis van 
een juridisch advies,  heeft de jachthaven  van Nieuwpoort haar reglement in die zin 
laten aanpassen. Ze spreken de eigenaars  van oudere schepen  proactief aan en dit 
werpt zijn vruchten af.  Het is een bewustwording van de volledige sector die ingang 
moet vinden.
3.Het aspect van de financiering van de inzameling en recyclage is onderdeel van het 
plan dat de jachthavens zullen opstellen. De grootste verantwoordelijkheid ligt 
uiteraard bij de laatste eigenaar  van een vaartuig.  De proactieve  aanpak  van de laatste  
eigenaars van oude schepen  door de jachthaven van Nieuwpoort lukt steeds beter. 
Minister Peeters verwijst  hiervoor  eveneens naar het antwoord op vraag om uitleg nr. 
711 van de heer Maarten De Veuster.
4.Onderzoek naar recyclagemogelijkheden  voor vezelversterkte polyesters en 
afzetkanalen voor de teruggewonnen  materialen blijft verder doorgaan. De 
onderzoeksprojecten die momenteel  lopen  spitsen  zich wel specifiek toe op de 
ontmanteling en recyclage van afgedankte windmolenwieken. Hoewel  dit een volledig 
andere sector betreft is de problematiek toch sterk gelijkend. Ook bij windmolenwieken 
hebben we te maken met vezelversterkte  polyesters die moeilijk volledig houtvrij 
kunnen worden gemaakt. Het Interregproject Decomtool, met de Haven van Oostende 
als Vlaamse partner, doet onderzoek naar mogelijke oplossingen om het ontmantelen  
van windmolenparken op zee vlot te laten verlopen. Hierbij wordt naast oplossingen 
voor de logistieke uitdagingen ook gezocht naar oplossingen voor de recyclage van de 
aan land gebrachte  windmolenwieken. Daarnaast  wordt vanuit  de Haven van Oostende 
ook het platform  DecomWind opgericht om samen met Belgische  bedrijven, 
kenniscentra en overheden  (OVAM  neemt ook deel aan dit platform),  vertrekkende van 
de bevindingen uit Decomtool, te komen  tot concrete oplossingen voor de ontmanteling  
van de Belgische windmolenparken op zee.
Door de schaalgrootte  van de windmolenproblematiek is er hier vermoedelijk meer 
potentieel om tot een recyclageoplossing voor vezelversterkte polyesters te komen  die 
niet alleen technisch maar ook economisch haalbaar is.
5.Het inzetten  van onderdelen in de tweedehandsmarkt is een spel van vraag  en aanbod.  
De jachthaven  geeft die markt  meer bekendheid  via haar communicatie  naar de sector 
en de leden. De jachthaven heeft na het project een eigen website opgestart  om de 
verkoop van onderdelen sneller en gemakkelijker te organiseren  en daardoor verloopt 
de verkoop beter. Intussen blijkt dat de afstemming tussen de vraag en het aanbod 
niet optimaal  is. Het huidige aanbod  van onderdelen  is in sommige gevallen  te 
verouderd of niet geschikt voor het jongere  deel van de vloot pleziervaartuigen. Tevens 
is het opzetten  van een tweedehandsmarkt gekoppeld aan het eigenaarschap van het 
achtergelaten of afgedankte vaartuig. Aangezien DVW tot op heden geen 
eigenaarschap kan verwerven,  is het opzetten van een 2de hands markt dan ook niet 
mogelijk.
