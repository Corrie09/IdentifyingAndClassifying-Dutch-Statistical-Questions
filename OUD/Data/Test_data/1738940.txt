title: Broeikasgassen - HFK-23-vervuiling
thema: Natuur en Milieu
pdf link: https://docs.vlaamsparlement.be/pfile?id=1738940
thema link: https://www.vlaamsparlement.be/parlementaire-documenten/schriftelijke-vragen/1535520
SCHRIFTELIJKE VRAAG
nr. 1181
van MIEKE  SCHAUVLIEGE
datum: 21 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Broeikasgassen  -  HFK-23-vervuiling
In Apache werd een artikel gepubliceerd waaruit blijkt dat er jarenlang een equivalent 
van 1,78 megaton CO2 of ongeveer 4% van de totale uitstoot van broeikasgassen in heel 
Vlaanderen werd ondergerapporteerd  in de broeikasgasinventarisatie aan de Europese  
Commissie. Het gaat concreet over de periode 1990 tot 2018.  Het zou gaan over grote 
hoeveelheden HFK-23, een extreem zwaar broeikasgas, meer bepaald zogenaamde  F-
gassen, die uitgestoten  werden door één bedrijf: 3M in Zwijndrecht.
1.Een bijstelling  van 4% van de totale broeikasuitstoot in Vlaanderen is significant. 
Daarmee is het aandeel  broeikasgasemissies  uit F-gassen in de totale uitstoot van 
Vlaanderen meer dan verdubbeld.
Valt zo’n bijstelling binnen de foutenmarge van de gerapporteerde 
broeikasgasemissies?
2.Klopt het dat deze bijstelling volledig terug te brengen is tot de uitstoot van één 
bedrijf? En zo ja, welke stappen  zijn er ondernomen ten opzichte van dat bedrijf?
3.Hoe werd deze niet opgemerkte gigantische extra uitstoot van broeikasgassen 
ontdekt?
4.Betreft het een fout in de gerapporteerde  data? Of gaat het om een niet eerder 
gedetecteerd lek van F-gassen?
5.De data in de broeikasgasinventaris werden aangepast voor de periode 1990-2018. 
Waarom werd dit zo laat pas ontdekt?
6.Werden er eerder al dergelijke grote aanpassingen aan de inventaris  uitgevoerd? Zo 
ja, was de oorzaak  toen een niet ontdekt lek of een fout in de gerapporteerde  data?
7.Welke impact op de emissiereductiedoelstelling voor de periode 2020-2030 heeft 
deze ontdekking (zowel in termen van het totale  berekende  emissiebudget voor deze 
verbintenisperiode als in de haalbaarheid van de doelstelling  zelf)? Heeft deze 
bijstelling implicaties  voor de berekening van het startpunt  van de 2030-doelstelling 
en dus op de totale inspanningsverplichting  van België voor de periode 2021-2030?
8.Wat is het plan van aanpak van de minister  met betrekking tot het Vlaams  
Klimaatbeleidsplan 2021-2030  om de doelstelling met betrekking tot de reductie  van 
F-gassen bij productieprocessen tijdig te halen,  overeenkomstig de doelstelling 
opgenomen in het Vlaams Klimaatbeleidsplan?  Is die doelstelling  nog haalbaar met 
de nieuwe  informatie?
1ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1181 van 21 juni 2021
van MIEKE  SCHAUVLIEGE
1.Zoals  toegelicht in het derde voortgangsrapport over het Vlaams  Mitigatieplan 2013-
2020 dat op 9 oktober 2020 meegedeeld werd aan de Vlaamse regering, is er 
inderdaad voor een hele tijdsreeks een significante bijstelling gebeurd  van de 
emissiecijfers van de F-gassen in de Vlaamse broeikasgasinventaris. Deze verhoging 
varieerde tussen de 0,5 en 1,5 Mton CO2eq per jaar, en dus niet “jarenlang 1,78 Mton 
CO2eq”, zoals in de vraagstelling  wordt  vermeld. 
Het gaat hierbij  vooral om een bijkomende  rapportering van emissies van het gas HFK-
23, waarvan vroeger werd vermoed  dat het een emissie  betrof  van andere 
gefluoreerde broeikasgassen die niet onder de internationale  
rapporteringsverplichtingen vielen.  
Deze aangepaste  emissiecijfers werden reeds  op 15 maart  2020 aan de Europese 
Commissie en op 15 april 2020 aan het UNFCCC-secretariaat officieel gerapporteerd.
Deze aanpassing zorgde voor een stijging  van het aandeel van de F-gasemissies in de 
totale broeikasgasinventaris van 2 tot 4% over deze periode i.p.v. voordien  een 
aandeel van 1 tot 3%.
De internationale aanbevelingen inzake  ‘good practice’ bij het opstellen van nationale  
broeikasgasinventarissen, stellen dat inschattingen van emissies continu moeten 
verbeteren, en moeten worden bijgesteld wanneer blijkt dat deze daardoor accurater  
gebeuren. Nieuwe  inzichten  kunnen  leiden tot nieuwe  inschattingen  van emissies die 
nadien ook officieel moeten worden gerapporteerd. Eén van de overwegingen bij een 
herberekening is dat de consistentie in de tijdsreeks steeds behouden blijft en dat over 
de motivatie van de herrekening  gedetailleerd wordt  gerapporteerd. 
Broeikasgasinventarissen inclusief  eventuele herrekeningen worden jaarlijks 
onderworpen aan meerdere reviews op het Europese (European Environment Agency) 
en internationale niveau  (UNFCCC) waarbij een team van experten de gerapporteerde 
emissies van alle gassen  en alle sectoren intensief doorlicht en waar nodig, 
aanpassingen aan de emissiecijfers  vraagt.  De Belgische broeikasgasinventaris  waarin 
deze herberekening van de uitstoot  van F-gassen was vervat en werd toegelicht, werd 
door deze experten officieel  goedgekeurd. 
2.Deze herberekening  van de emissies is inderdaad volledig toe te schrijven aan de 
uitstoot van één bedrijf, namelijk  3M in Zwijndrecht. In 2015 rapporteerde  3M aan de 
Vlaamse overheid via het Integraal Milieu  Jaarverslag (IMJV) een veel hogere uitstoot 
van F-gassen (+HFK’s) voor het jaar 2014 in vergelijking  met de rapportage  van de 
voorgaande jaren.
Omwille van een aantal  onduidelijkheden, onvoldoende garanties ivm de correctheid 
van de nieuwe  berekeningswijze  van de uitstoot, de belangrijke  impact hiervan,  en het 
feit dat er inzake de overstap naar de nieuwe methodologie problemen  waren om ze 
op korte termijn ook door te trekken naar het verleden (en derhalve een consistente 
tijdreeks te garanderen) werd in overleg  met VMM, 3M en departement Omgeving  
beslist om: 
1) niet onmiddellijk  over te stappen  naar de nieuwe monitoringsmethodologie -en 
dus nog geen opname van deze cijfers in de officiële rapporteringen van de 
2broeikasgasemissies- maar hieromtrent vooreerst verder  overleg te plegen om de 
nieuwe berekeningswijze van de F-gasuitstoot  te valideren, en 
2) tegelijkertijd te focussen op de mogelijkheden  om de F-gasuitstoot te beperken. 
Dit  was de aanleiding voor een regelmatig en intensief overleg tussen het departement 
Omgeving (intussen VEKA), VMM en het bedrijf 3M. 
Mede als gevolg van dit overleg is de monitoring en rapportering  van de F-gasuitstoot 
van 3M verder verfijnd, geobjectiveerd en werd een consistente  tijdreeks opgesteld. 
Daarnaast werden ook bijkomende maatregelen genomen om de uitstoot van dit 
bedrijf te beperken: zo werd in het Vlaams Energie-  en Klimaatplan 2021-2030 
opgenomen dat het bedrijf extra inspanningen moet leveren om de jaarlijkse uitstoot  
aan F-gassen (volgens de nieuwe berekeningsmethode) zo snel mogelijk terug te 
dringen tot 0,15 Mton CO2-eq.,  en werd deze doelstelling  ook vertaald en 
geconcretiseerd in de bijzondere voorwaarden van de omgevingsvergunning. Aan de 
hand van een halfjaarlijks  overleg wordt de implementatie van deze en bijkomende 
maatregelen momenteel nauwgezet opgevolgd. Verscheidende  reducerende 
maatregelen zijn reeds in uitvoering.
 
3.Zoals  hierboven aangegeven, rapporteerde  3M in 2015 via het IMJV veel hogere 
emissie-uitstoot van F-gassen (HFK’s) voor het jaar 2014 in vergelijking  met de 
rapportage van de voorgaande jaren. De rapportering van de verhoogde F-gasuitstoot  
was het gevolg  van nieuwe  inzichten bij het bedrijf naar aanleiding van 
laboratoriumsimulaties van bepaalde specifieke productieprocessen die het bedrijf in 
de VS in 2014 was opgestart om in het kader van haar duurzaamheidsdoelstellingen 
de uitstoot van dit bedrijf  beter in te schatten en wereldwijd terug te dringen. 
Deze simulaties  toonden aan dat de HFK-emissies vermoedelijk sterk onderschat 
werden en de emissie van andere gefluoreerde producten -die niet onder de 
internationale rapporteringsverplichtingen  vielen- waren overschat.
Onder meer op vraag van de Vlaamse overheid is door het bedrijf sindsdien een proces 
opgestart om de methodiek voor de emissie-inschattingen voor de vestiging  in 
Zwijndrecht veel beter  te onderbouwen,  te documenteren en waar mogelijk te 
herberekenen. Omdat het om een uniek en complex proces in Europa gaat, heeft dit 
heel wat tijd gevraagd  en heel wat studiewerk vereist:
Voor elk deel van de verschillende  productiefasen werden de best mogelijke 
inschattingen van de emissies  beoogd. 
Eind 2015 gebeurden  er bijvoorbeeld lokale metingen op de plaats  van de 
meest relevante productieprocessen. Deze metingen bevestigden de eerdere 
indicaties. 
In 2017 werden extra debietsmetingen op enkele productieprocessen 
geïnstalleerd om de inschatting van de emissies nog beter te onderbouwen. 
Om de bestaande methodiek die werd gebruikt om de emissies van de 
naverbrander te bepalen, nog verder  te verfijnen, werd in 2021 ook een 
continue meting op de uitlaat geïnstalleerd,  die de periodieke staalnames zal 
vervangen. Deze continue meting werd a.d.h.v. een bijzondere voorwaarde aan 
het bedrijf opgelegd via een besluit  van de Deputatie van 17 september  2020. 
Via een besluit van de deputatie van 3 januari  2019 werd in de 
omgevingsvergunning van 3M als bijzondere  voorwaarde opgelegd dat – naar  
analogie met bedrijven  die onder het systeem van emissiehandel vallen - een 
monitoringplan voor de F-gassen  moest worden  opgesteld. In 2019 werd dit 
monitoringplan door een onafhankelijke  instelling  (het Verificatiebureau 
Benchmarking Vlaanderen (VBBV)) geverifieerd,  en door de 
beleidsverantwoordelijken binnen het Departement Omgeving (intussen  VEKA)  
3goedgekeurd. In dat monitoringplan wordt de nieuwe berekeningsmethode  
uitvoerig beschreven en gedocumenteerd.
Op basis van de methodologie vervat in dat monitoringplan werden de emissies 
voor de periode 2005-2018  nadien herberekend, en vervolgens  ook eveneens 
geverifieerd door het VBBV. Deze bijgestuurde  emissie-inschattingen werden  
als accurater beschouwd in vergelijking met deze die in het verleden  
gerapporteerd werden. 
4.Cfr. supra. Het gaat om een optimalisatie  van de methodiek voor de inschatting van 
de emissies van het bedrijf op basis van nieuwe inzichten bij het bedrijf ten gevolge  
van labo-experimenten en bijkomende metingen. 
5.De data werden aangepast voor de periode  2005-2018. Een herberekening van de 
uitstoot vóór 2005 werd niet uitgevoerd omdat  in het verleden andere 
productieprocessen onder  andere omstandigheden verliepen en hieromtrent 
onvoldoende cijfermateriaal beschikbaar  was om tot betrouwbaardere emissiecijfers 
te komen. 
6.Herberekeningen van emissies  gebeuren op regelmatige basis.  Dit kan verschillende 
oorzaken hebben: accuratere inschattingen door gebruik te maken van de resultaten  
van monitoring,  optimalisaties  van de gebruikte  modellen, het beschikbaar komen van 
nauwkeuriger inputdata,  … 
Internationale richtlijnen  die berekeningsmethodieken aanbevelen, worden  eveneens 
constant onderworpen aan verder onderzoek. Betere inzichten  in emissie-
inschattingen van de sectoren zorgen  ook voor aanpassingen aan deze richtlijnen.
Wat België (en Vlaanderen) betreft, worden de herberekeningen steeds uitvoerig 
toegelicht in het Nationaal Inventaris Rapport,  en wat Vlaanderen betreft  worden  deze 
ook transparant vermeld in de jaarlijkse voortgangsrapporten die aan de Vlaamse 
regering worden  medegedeeld. In het meest recente voortgangsrapport van 16 juli 
2021 werd bijvoorbeeld verwezen naar een belangrijke aanpassing die werd 
doorgevoerd aan de emissies van CH4 in de landbouwsector voor de volledige 
tijdsreeks. De gewichtstoename-factor  werd geoptimaliseerd  bij het rundvee 
(melkvee, zoogkoeien, runderen  ouder dan 2 jaar).  Dit resulteerde  in een daling  van 
de emissies en dit zowel van de spijsverteringsemissies als van deze van mestopslag.  
Het gaat over totale dalingen van emissies in de landbouwsector over de volledige 
tijdsreeks van -330 tot -430 kton CO2-eq. Ook de andere gewesten voeren indien nodig 
herberekeningen uit die eveneens een aanzienlijke impact  kunnen hebben.  
Zoals  eerder gemeld als antwoord op vraag  1: internationale aanbevelingen inzake 
‘good practice’ bij het opstellen van nationale broeikasgasinventarissen, stellen dat 
inschattingen van emissies continu  moeten verbeteren, en moeten worden bijgesteld 
wanneer blijkt dat deze daardoor accurater zijn. Nieuwe inzichten kunnen leiden tot 
nieuwe inschattingen van emissies die nadien ook officieel moeten worden  
gerapporteerd. 
7.De Europese Commissie heeft de jaarlijkse niet-ETS  emissieruimten voor de lidstaten  
voor de periode 2021-2030  vastgesteld in het Uitvoeringsbesluit (EU) 2020/2126 van 
16 december 2020. Zoals  vermeld in dit uitvoeringsbesluit heeft de Europese 
Commissie voor de desbetreffende  berekeningen gebruik  gemaakt van de meest  
nauwkeurige beschikbare broeikasgasemissiegegevens zoals door de lidstaten  
gerapporteerd in 2020 en vastgelegd na een uitgebreide beoordeling.
4De bijstelling van de emissies van F-gassen was reeds opgenomen in de Belgische 
broeikasgasinventaris zoals gerapporteerd  en beoordeeld in 2020. Daardoor is ze dus 
ook inderdaad in rekening gebracht bij de vaststelling van de Belgische  niet-ETS 
emissieruimte voor de periode 2021-2030, en is er bijgevolg eigenlijk geen impact op 
het traject. In wat volgt, wordt daarom gesproken van een theoretische impact. 
De theoretische impact van de bijstelling van de F-gas emissies op de basisjaren voor 
de trajectberekening  en daarmee  ook op zowel het begin- als eindpunt van het traject 
voor de periode 2021-2030, wordt  hieronder bepaald als het verschil ten opzichte van 
een situatie  waarbij  rekening zou worden  gehouden met de F-gas emissies zoals 
opgenomen in de inventarisrapportering van 2019. 
De bijstelling van de F-gas emissies in de inventarisrapportering van 2020 heeft geleid 
tot hogere emissies  in de basisjaren ten opzichte van de inventarisrapportering in 
2019, namelijk +0,6 Mton CO2-eq in 2005, +0,9 Mton CO2-eq in 2016, +1,2 Mton CO2-
eq in 2017 en +1,4 Mton CO2-eq in 2018. Aangezien de emissies voor het jaar 2018 
nog niet opgenomen waren in de inventarisrapportering in 2019,  werd de impact voor 
2018 theoretisch  ingeschat. Daarnaast  wordt  ook nog opgemerkt dat voor de 
impactberekening gebruik werd gemaakt van CO2-equivalenten  en van de waarden 
voor het aardopwarmingsvermogen die zijn vastgesteld in het 5e evaluatieverslag van 
de Intergouvernementele  Werkgroep inzake klimaatverandering (de zogenaamde AR5 
GWP-waarden). Voor de trajectbepaling  in de periode 2021-2030  maakt de Europese 
Commissie immers ook gebruik  van deze GWP-waarden.  In de inventarisrapportering 
van 2019 en 2020 werd daarentegen,  zoals verplicht, nog gebruik gemaakt van de 
zogenaamde AR4 GWP-waarden.
Aan de hand van deze bijgestelde basisjaaremissies kan ook de theoretische impact 
op het traject voor de periode  2021-2030 worden ingeschat. Het betreft  een verhoogde  
emissieruimte voor de volledige periode 2021-2030 met +6,9 Mton CO2-eq ten 
opzichte van de situatie op basis van de inventarisrapportering in 2019. 
Wat de haalbaarheid van de doelstelling betreft wordt verwezen naar het antwoord op 
vraag 8.
8.De grootste emissie van F-gassen bij het bedrijf, de zgn. HFK-23-uitstoot, is afkomstig  
van een welbepaalde  stap in het productieproces  waarvan procesgassen in het 
verleden nog niet waren aangesloten op de bestaande naverbrander van het bedrijf. 
In de bijzondere  voorwaarden van de omgevingsvergunning werd via een besluit van 
de deputatie van 17 september 2020 aan 3M opgelegd  om deze gassen  af te leiden 
naar de naverbrander. 
De intakking van deze procesgassen op de naverbrander werd ondertussen 
gerealiseerd hetgeen  onmiddellijk voor een significante daling van de uitstoot zorgt.
In 2021 zal ook een deel van de procesgassen worden afgeleid naar een nieuwe  
naverbrander die een hogere  verbrandingsefficiëntie kent. Ook dit is via de bijzondere 
voorwaarden van de omgevingsvergunning opgelegd via een besluit van de deputatie 
van 17 september 2020.
In het Vlaams  Energie- en Klimaatplan 2021-2030 is opgenomen dat het bedrijf extra 
inspanningen moet leveren om de jaarlijkse uitstoot aan F-gassen (volgens  de nieuwe 
berekeningsmethode) zo snel mogelijk terug te dringen tot 0,15 Mton CO2-eq. Deze 
doelstelling werd ook vertaald en geconcretiseerd  in de bijzondere voorwaarden van 
de omgevingsvergunning.
5Daarnaast is er ook in de bijzondere voorwaarden  van de omgevingsvergunning 
opgenomen dat het bedrijf  aan de Vlaamse Overheid  jaarlijks rapporteert over 
mogelijke bijkomende maatregelen om de uitstoot nog verder te reduceren,  en dit met 
het oog op het bereiken van de 0,15 Mton CO2eq streefdoelstelling.  Aan de hand van 
een halfjaarlijks  overleg wordt een stand van zaken  over de lopende en geplande 
maatregelen besproken.
 
