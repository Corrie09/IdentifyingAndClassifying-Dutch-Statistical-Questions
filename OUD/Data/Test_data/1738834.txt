title: Actieplan ter bestrijding van seksueel geweld - Stimuleren van lokale besturen ter bestrijding van seksueel geweld (actiepunt 10)
thema: Lokale overheden en Binnenlands bestuur
Welzijn en Gezin
pdf link: https://docs.vlaamsparlement.be/pfile?id=1738834
thema link: https://www.vlaamsparlement.be/parlementaire-documenten/schriftelijke-vragen/1539695
SCHRIFTELIJKE VRAAG
nr. 353
van MAAIKE  DE VREESE
datum: 30 juni 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Actieplan ter bestrijding  van seksueel  geweld  -  Stimuleren van lokale  besturen ter 
bestrijding van seksueel geweld (actiepunt  10)
Eind oktober  2020 lanceerde minister van Justitie en Handhaving Zuhal Demir,  samen met 
de hele Vlaamse Regering, het actieplan ter bestrijding van seksueel geweld. Dat plan heeft 
een prioritaire focus op de meest kwetsbaren, namelijk jongeren  en kinderen,  en zet volop 
in op een ketenaanpak: van sensibilisering tot strafuitvoering  en opvolging. Hiervoor  
werden drie strategische doelstellingen  geformuleerd met bijhorende  operationele 
doelstellingen en concrete acties.
Minister Demir sloeg met de ministers van Onderwijs, Cultuur, Sport, Media, Jeugd, 
Welzijn, Volksgezondheid, Gezin, Binnenlands Bestuur, Integratie  en Inburgering en 
Gelijke Kansen de handen in elkaar om dat plan te realiseren. De minister van Justitie en 
Handhaving neemt een actieve, coördinerende  rol op in de uitvoering van het plan om te 
allen tijde die afstemming te garanderen, het overzicht te bewaren en overlapping  in de 
uitvoering van het plan te vermijden. Alles staat of valt met de uitvoering van de 
verschillende actiepunten. Het is daarom van enorm belang dat de bevoegde  ministers in 
hun domein met die actiepunten zo snel mogelijk aan de slag gaan.
Actiepunt 10 luidt: “Lokale besturen worden gestimuleerd  om in te zetten  op sensibilisering 
rond seksueel geweld. Via de nieuwsbrief lokaal gelijkekansenbeleid worden  lokale  
besturen aangemoedigd om de website  seksueel geweld op de lokale  website  te vermelden 
en worden goede  praktijkvoorbeelden zoals lokale campagnes ter bestrijding van seksueel 
geweld gedeeld.  Ook via het lerend netwerk van de centrumsteden worden  goede 
praktijkvoorbeelden gedeeld. Dit gebeurt in samenspraak  met het aanwezige  hulp- en 
dienstverleningsaanbod zodat zij de deze acties kunnen ondersteunen, kunnen nagaan of 
zij op de juiste manier worden vermeld en zich eventueel kunnen organiseren op een 
mogelijk verhoogde instroom.”
1.Wanneer en hoeveel keer werden de lokale besturen via de nieuwsbrief lokaal 
gelijkekansenbeleid aangemoedigd om de website seksueel geweld op de lokale 
website te vermelden sinds de lancering van het actieplan? Wanneer  zal deze oproep  
nogmaals gebeuren  in 2021?  Hoeveel lokale  besturen hebben hier gevolg aan 
gegeven?
2.Kan de minister een overzicht geven van de goede praktijkvoorbeelden (cfr. lokale 
campagnes)? Hoeveel  en op welke manier (o.a. via nieuwsbrief en lerend netwerk)  
werden deze doorgestuurd naar de andere lokale besturen?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 353 van 30 juni 2021
van MAAIKE  DE VREESE
1.De website www.seksueelgeweld.be werd opgenomen in de nieuwsbrief van Gelijke 
Kansen van 3 maart 2021,  waarbij lokale besturen aangemoedigd werden  deze op hun 
lokale website  te vermelden. Ik heb geen zicht op hoeveel lokale besturen hier gevolg  
aan hebben gegeven.
2.Zowel in het lerend netwerk als in de nieuwsbrief werden  al verschillende keren  goede 
praktijken rond seksueel  geweld gedeeld. Zo kwam de ‘Nee is nee’-campagne van 
Mechelen aan bod in de nieuwsbrief van 4 maart 2020,  en werd er in de nieuwsbrief van 
3 maart 2021 informatie over het programma “Safer  Cities” van Plan International 
meegegeven. Indien er zich nieuwe initiatieven  of informatie over dit thema zouden 
aandienen, wordt  dit opnieuw opgenomen in de nieuwsbrief.
In het eerste lerend netwerk van 19 oktober  2019 lichtte de stad Mechelen uitgebreid 
haar beleid in de strijd tegen seksueel geweld toe. In 2017 lanceerde de stad een 
stadsbreed actieplan  voor gendergelijkheid  en tegen seksueel geweld en intimidatie.
Het lerend  netwerk van 7 mei 2021 handelde volledig over (seksueel)  
grensoverschrijdend gedrag in de openbare ruimte.  Hieruit mag blijken  dat verschillende 
partners met dit thema bezig zijn, soms beperkt tot seksuele intimidatie, soms met 
focus op LGBTQI+, maar soms ook heel breed en intersectioneel met aandacht voor 
handicap, etniciteit, leeftijd…. Dat vertaalt  zich op lokaal niveau onder andere in de 
samenwerking met politie, parket, Unia en Instituut voor de Gelijkheid van Vrouwen en 
Mannen; het zogenaamd vierhoeksoverleg,  dat aanbevolen wordt in de COL13  en op 
maat van de stad een eigen invulling  krijgt.  Het vertaalt zich ook in een geïntegreerde  
en stadsbrede aanpak in samenwerking met verschillende beleidsdomeinen en partners. 
Zo kregen we voorbeelden van Gent,  Mechelen en Antwerpen waar het thema  
straatintimidatie inclusief wordt  aangepakt, al dan niet als onderdeel van een ruimer  
beleidskader ter bestrijding van discriminatie.
Los van de thematische uitwisselingen tijdens een overleg is er een permanente 
uitwisseling van goede praktijken met blijvende  aandacht voor seksueel geweld.
