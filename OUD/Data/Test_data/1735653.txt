title: Saneringsproject Belisia-site Bilzen - Stand van zaken
thema: Natuur en Milieu
pdf link: https://docs.vlaamsparlement.be/pfile?id=1735653
thema link: https://www.vlaamsparlement.be/parlementaire-documenten/schriftelijke-vragen/1535337
SCHRIFTELIJKE VRAAG
nr. 1167
van JOHAN DANEN
datum: 18 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Saneringsproject Belisia-site Bilzen  -  Stand van zaken
Het bodemsaneringsproject ‘Bodemsaneringsproject VMF NV, Zeepstraat 14 te 3740 
Bilzen’ werd op 15 september 2015 conform verklaard.
Ondertussen werden  er saneringsstappen gezet.
1.Welke saneringspiste werd hier gevolgd?
2.Het grondwater zou periodiek gemonitord worden. 
Kan de minister daarvan de meetgegevens bezorgen.
3. Aan de omwonenden werden  maatregelen opgelegd  in verband met het gebruik  van 
groenten uit de moestuin en putwater.
a)Welke maatrgelen waren dat?
b)Zijn die nu nog van kracht?
4. Kan de minister een overzicht bezorgen  van de communicatie die over dit project 
gedaan werd aan de omwonenden, de sanerende partij  en het lokale bestuur?
5. Wat is de stand van zaken van dit saneringsproject?
6. Wat zijn de nu nog te volgen  stappen?
7. Wat is desgevallend  de einddatum?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME 
ANTWOORD
op vraag nr. 1167 van 18 juni 2021
van JOHAN DANEN
1.De verontreiniging met VOCl in het vaste deel van de aarde werd ontgraven.  In totaal 
is er 2191,3  ton verontreinigde grond  afgevoerd naar een grondreinigingscentrum. Er 
werd ook 3000 liter nutrolase gedoseerd op de bodem van de put. Nutrolase is een 
koolstofbron die wordt  toegevoegd om de natuurlijke  afbraak van de verontreiniging te 
stimuleren. Op de bodem  van de put zijn ook drie drains geïnstalleerd om, indien 
noodzakelijk, in een latere fase een bijkomende dosering  van een koolstofbron uit te 
voeren. De grondwaterkwaliteit wordt  verder  opgevolgd via een monitoring.
2.Hierbij een korte samenvatting van het tussentijds rapport van 2017,  met als bijlage 
een kaart met daarop de ligging van de peilbuizen  en de bijhorende meetwaarden:  
De laatste  meetresultaten dateren van de periode  2016-2017. Een volgend tussentijds  
rapport wordt later dit jaar ingediend bij de OVAM. 
In het bodemsaneringsproject is na verwijdering  van de VOCL kern een monitoring 
van 5 jaar van het grondwater voorzien.  
Bij de monitoringsrondes van maart  2016 en september 2016 werd een stijging van 
de concentraties in de centraal  gelegen  peilbuizen vastgesteld.  In de stroomopwaarts  
gelegen peilbuizen wordt  eerder een daling  vastgesteld.
Bij de monitoringsronde van juli 2017 werd geen bijkomende verspreiding  vastgesteld. 
De grondwatercontour, zoals bepaald in het beschrijvend bodemonderzoek,  zal in de 
komende jaren verder worden gemonitord.  
3.Het gebruiksadvies  is nu nog steeds:  ‘Het gebruik van grondwater  voor drinkwater,  
drinkwater vee, huishoudelijk gebruik, besproeien gewassen,... dient te worden 
vermeden.’
4.Dit is een loutere opsomming van de communicatie vanuit  de OVAM, zoals bepaald 
volgens het Bodemdecreet en het VLAREBO. Daarnaast heeft de OVAM ook nog een 
infovergadering bijgewoond en een nieuwsbrief opgemaakt.  Wij hebben geen overzicht 
van de communicatie die door het lokale bestuur gedaan werd. 
A)aan de saneringsplichtige VMF:
-29 juni 2015: Kennisgeving dat bodemsaneringsproject volledig en ontvankelijk 
is
-15 september 2015: Conformverklaring  van het bodemsaneringsproject
-21 februari 2018: OVAM  is akkoord  met het tussentijds rapport van de sanering
B)aan de omwonenden:
-18 juni 2015: Bodemattest met conclusies van het beschrijvend 
bodemonderzoek
-29 juni 2015: Kennisgeving dat bodemsaneringsproject volledig en ontvankelijk 
is
-14 juli 2015: Infovergadering
-Eind aug 2015: Nieuwsbrief met nodige info werd bedeeld
-15 september 2015: Conformverklaring  van het bodemsaneringsproject
C)aan het lokaal bestuur:
-29 juni 2015: Kennisgeving dat bodemsaneringsproject volledig en ontvankelijk 
is
-15 september 2015: Conformverklaring  van het bodemsaneringsproject
 
5.De actieve  fase van de sanering is uitgevoerd van eind april 2017 tot half juni 2017.  
Op dit ogenblik is de grondwatermonitoring lopende. Op basis hiervan moet de 
deskundige nagaan  of de pluim van de grondwaterverontreiniging  stabiel blijft. 
6.Als uit de grondwatermonitoring zou blijken dat er geen stabiele situatie aanwezig  is, 
wordt overgegaan tot de uitvoering  van een back-upmaatregel. In het 
bodemaneringsproject werd hiervoor de injectie  van een koolstofbron voorgesteld om 
de natuurlijke afbraak te stimuleren. De deskundige moet op basis van de resultaten  
nagaan of deze back-upmaatregel uitgevoerd en eventueel  bijgestuurd moet worden.
7.De einddatum  van de oorspronkelijk uit te voeren werken (zoals beschreven in het 
bodemsaneringsproject van 15 juni 2015) is voorzien  voor 2027.  Afhankelijk van de 
eventuele uitvoering  en bijsturing van de back-upmaatregel kan deze einddatum 
wijzigen.
BIJLAGE
Kaarten peilbuizen en meetwaarden
