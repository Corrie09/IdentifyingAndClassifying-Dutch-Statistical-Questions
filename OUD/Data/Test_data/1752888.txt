title: Moslimexecutieve - Financiering
thema: Integratie en Inburgering
pdf link: https://docs.vlaamsparlement.be/pfile?id=1752888
thema link: https://www.vlaamsparlement.be/parlementaire-documenten/schriftelijke-vragen/1549093
SCHRIFTELIJKE VRAAG
nr. 393
van SAM VAN ROOY
datum: 6 september 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Moslimexecutieve  -  Financiering
De Moslimexecutieve (EMB) wordt aanzien als een belangrijke partner voor de overheden 
in dit land. De Vlaamse Regering  ziet het EMB reeds langer in toenemende mate als een 
belangrijke partner  in haar beleid  ten aanzien van de islam en in de zogenaamde  strijd 
tegen de radicalisering.  Zo beschikte de instantie in het verleden en tot op heden al over 
een hele reeks  door de Vlaamse Regering toegewezen  bevoegdheden en 
verantwoordelijkheden. Hiertoe behoort onder andere het bepalen van het leerplan voor 
de honderden  islamleerkrachten in het land, alsook het afleveren  van hun erkenning  en de 
voordracht. Ook zet de Moslimexecutieve de erkenningsprocedure in gang voor moskeeën  
en staat ze in voor de imamopleidingen.
Opmerkelijk, aangezien  de kritiek op de instantie alsmaar toeneemt. Federaal  minister van 
Justitie Vincent Van Quickenborne gaf eind 2020 nog aan dat er sprake was van 
Marokkaanse spionage,  die tot in de hoogste  rangen van het EMB te vinden  was. Hiervoor  
baseerde hij zich op rapporten van Staatsveiligheid en andere veiligheidsdiensten. Ook 
hekelde hij de algemene werking van de instantie en gaf hij aan dat “alle organen van de 
Moslimexecutieve vernieuwd moeten worden met mensen die het goed menen met ons 
land”.
Ondertussen gaat de samenwerking met het EMB gewoon  door. Naast vele bevoegdheden 
kreeg het EMB in het verleden  ook al aardig wat belastinggeld. Zo ontvingen ze tijdens de 
vorige regeerperiode een projectsubsidie van minstens 60.000 euro voor de oprichting van 
een infolijn over de islam,  die vandaag  nog in werking is. De infolijn  paste toen in de 
deradicaliseringsplannen van de Vlaamse overheid. Interessant hierbij  is dat de voorganger 
van de minister nochtans op 2 februari 2016 zei dat “Vlaanderen geen euro geeft aan de 
organisatie en werking  van de Moslimexecutieve”.
1.Is er sinds de eerste projectsubsidie van 60.000 euro voor de oprichting  van de infolijn 
rond de islam nog meer geld naar de Moslimexecutieve gegaan? Zo ja, wanneer was 
dat, en waarvoor diende dat geld?
2.Plant de minister in de toekomst nog meer financiering  voor het EMB? Zo ja, waarvoor 
zal die financiering dienen?
3.Hoeveel oproepen/mails  kreeg de infolijn reeds te verwerken sinds de oprichting? 
Graag een opdeling  in het soort vragen en, indien de informatie  er is, of de vraagsteller 
al dan niet islamitisch was.
4.Heeft  de infolijn effectief gevallen  van deradicalisering  kunnen tegengaan?  Zo ja, 
hoeveel? Hoe wordt dat gemeten?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 393 van 6 september 2021
van SAM VAN ROOY
1.De subsidieperiode liep van 1 januari  2016 tot 28 februari 2017. Er werden geen 
verdere subsidies aan de Moslimexecutieve toegekend. 
2.Er zijn geen verdere plannen  voor subsidiëring van de Moslimexecutieve.
3.Tijdens de periode  van subsidiëring zijn er 342 contactnames geweest  bij de Infolijn  
Islam. 
Deze vragen betroffen: 
Personen die vragen naar een signaal vanuit de moslimgemeenschap of net hun 
steun willen betuigen aan de moslimgemeenschap (vooral  in de periode  na de 
aanslagen) (14%). 
Studenten die info zoeken in het kader van een opdracht (9,14%).  
Personen die interesse hebben in of (praktische) vragen hebben over de infolijn 
of de islam in België  (28,86%). 
Personen met specifieke vragen rond radicalisering (9,14%). 
Personen met vragen over theologische  kwesties (38,86%). 
4.Een direct verband tussen dit project en het al dan niet radicaliseren van individuen is 
niet meetbaar.
