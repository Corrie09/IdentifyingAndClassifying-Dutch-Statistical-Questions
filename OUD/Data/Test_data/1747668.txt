title: Minderjarige terugkeerders uit Syrië of Irak - Toeleiding naar het onderwijs
thema: Onderwijs en Vorming
pdf link: https://docs.vlaamsparlement.be/pfile?id=1747668
thema link: https://www.vlaamsparlement.be/parlementaire-documenten/schriftelijke-vragen/1547156
SCHRIFTELIJKE VRAAG
nr. 903
van ELISABETH MEULEMAN
datum: 15 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Minderjarige terugkeerders  uit Syrië of Irak  -  Toeleiding naar het onderwijs
Sinds februari 2020 is er een procedure voor toeleiding  naar onderwijs  van de 
minderjarige terugkeerders uit Syrië of Irak (en bij uitbreiding uit oorlogsgebied).  Er is 
een draaiboek opgesteld dat de taken tussen  alle betrokken partners bepaalt en 
uitschrijft. De centra voor leerlingenbegeleiding  (CLB’s)  spelen hier een belangrijke rol in. 
Voor de CLB’s is er ook een specifiek draaiboek  uitgewerkt.  Binnen  de EU was toen 
weinig ervaring  in het werken  met kinderen, teruggekeerd uit Syrië en Irak, zodat er wel 
degelijk nood was aan een procedure/draaiboek voor de betrokken instanties.
We lezen in het draaiboek voor CLB’s: “De veerkracht van kinderen  is enorm. Uit 
onderzoek blijkt dat de klachten  bij de meeste kinderen uit oorlogsgebieden  verminderen 
of verdwijnen  zonder professionele hulp. Deze kinderen vragen specifieke aandacht die 
niet op trauma’s  gefocust dient te zijn, wel op het versterken  van onderlinge sociale 
steun. Zodra de kinderen naar school gaan, komt de focus dan ook te liggen  op 
resocialisatie en het uitbouwen van een sociaal netwerk, dit zo snel mogelijk na 
terugkeer. Deze kinderen hebben in de eerste plaats nood aan een ‘normale’ structuur en 
een veilige  omgeving waarbij ze met leeftijdsgenoten  kunnen interageren. Dit omvat o.a. 
de mogelijkheid om naar school te gaan,  deel te nemen aan vrijetijdsactiviteiten,  
...Ouders, grootouders, familieleden,  vrienden,  leerkrachten,  ... vormen een belangrijk  
deel van de sociale cirkel en zijn als zodanig erg steunend. Net deze sociale omgeving  
van de kinderen oefent een grote invloed op het succes van re-integratie en 
rehabilitatie.”
De rol van de school is dus cruciaal en het hoeft geen betoog  dat dit extra inspanningen 
van de betrokken scholen  en CLB’s  vraagt.
1.Hoe wordt de procedure, meer bepaald van toepassing op het domein onderwijs, bij 
de betrokken scholen en CLB’s ervaren?
2.Hoe wordt de procedure ervaren bij de betrokken minderjarigen,  ouders, 
pleeggezinnen …? Bestaat er een evaluatie  van? Heeft de minister daar zicht op?
3.Zijn er bijsturingen die in het verschiet liggen?
4.Hoeveel minderjarigen zijn sinds het begin van de procedure betrokken (geweest) in 
een toeleidingstraject naar het onderwijs?
5.Van hoeveel  trajecten kan worden gezegd  dat ze goed/problematisch verlopen?
6.Gaat het enkel om minderjarigen uit Irak en Syrië of zijn er nog andere 
(oorlogs)gebieden waaruit zij afkomstig zijn?
7.Welke categorieën ten aanzien van de minderjarigen  kan de minister geven (met 
respect voor privacy en dergelijke)?  Graag vermelding van leeftijd, duur van verblijf, 
al dan niet definitief opgenomen in het Vlaamse onderwijssysteem,  teruggestuurd, 
na welke termijn, scholingsgraad, trauma  …
8.Hoe vaak is een deradicaliseringstraject nodig?
9.Is er vraag naar extra ondersteuning vanuit de CLB’s of vanuit de scholen?  Welke 
vragen zijn er? Zal de minister hieraan tegemoet  komen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 903 van 151 juli 2021
van ELISABETH MEULEMAN
1-3+5. Er bereiken mij momenteel geen signalen dat de procedure bijsturing vereist, noch 
vanuit de scholen en Centra voor Leerlingenbegeleiding  noch vanuit  de betrokken 
minderjarigen, ouders, pleeggezinnen  …. . Eigen aan de casuïstiek is dat er binnen  
de overkoepelende procedures op maat gewerkt wordt.   
4+6-7. Tot op heden keerden er een 15-tal kinderen terug uit IS-gebied  waarvoor de 
procedure, zoals uitgeschreven  in het draaiboek, werd toegepast. De administratie 
beschikt niet over de gedetailleerde achtergrondgegevens van de kinderen.  
Het gaat om kinderen  die terugkeren uit IS-gebied en niet om kinderen uit andere 
(oorlogs)gebieden.
8. Tot op heden werden er geen deradicaliseringsprojecten  ingeschakeld of werden er 
geen ongerustheden inzake extreem gedachtengoed  gemeld.  
9. Ik ontving geen vragen naar extra ondersteuning vanuit  scholen  of CLB’s. De 
referentiepersonen radicalisering/polarisering van de onderwijskoepels, het GO! en de 
CLB-netten bieden scholen en CLB’s ondersteuning aan. Scholen en CLB’s kunnen  ook 
beroep doen op het gratis  aanbod  van Connect en het Netwerk  Islamexperten.
