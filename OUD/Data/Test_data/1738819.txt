title: Motorcrossterreinen - Geschikte locaties
thema: Onderwijs en Vorming
Ruimtelijke ordening
pdf link: https://docs.vlaamsparlement.be/pfile?id=1738819
thema link: https://www.vlaamsparlement.be/parlementaire-documenten/schriftelijke-vragen/1538963
SCHRIFTELIJKE VRAAG
nr. 861
van STEVEN  COENEGRACHTS
datum: 29 juni 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Motorcrossterreinen  -  Geschikte locaties
Op 16 maart 2021 werd door drie collega’s in de Commissie voor Leefmilieu, Natuur,  
Ruimtelijke Ordening  en Energie een vraag  om uitleg gesteld over de toekomst van 
motorcrossterreinen in Vlaanderen. De vraagstelling  gebeurde voornamelijk op basis van 
een uitspraak van de Raad van State in het kader van de correcte geluidsnormering bij de 
beoordeling van de aanvraag.  Minister Demir  gaf aan reeds  een overleg met minister Weyts 
hierover gehad te hebben. Wat de toepassing van de algemene geluidsnormen van VLAREM  
(Vlaams reglement  betreffende de milieuvergunning) betekent  voor het HondaPark in 
Olmen, moest nog verder worden  onderzocht. 
In 2017 (22 december) werd een conceptnota over dit thema  op de agenda van de Vlaamse 
Regering geplaatst en goedgekeurd. “Zoektocht naar motorcrossterreinen” was de naam 
van die conceptnota.  Daarin werd beslist dat de Vlaamse Regering haar werkwijze  inzake 
de zoektocht naar nieuwe terreinen  voor (geluidsproducerende) motorcross bijstelde. Er 
wordt sindsdien ingezet  op een vraaggerichte benadering waarin de terreinvoorstellen  die 
worden gepresenteerd elk op hun merites zullen worden beoordeeld.  De conceptnota van 
22 december 2017 stelde  dat innovatieve evoluties zoals elektrocross  het meeste  
perspectief bieden. Daarom is Sport Vlaanderen in samenwerking met de Vlaamse  
Motorrijdersbond (VMBB) aan het onderzoeken  wat de modaliteiten zijn voor de 
ontwikkeling van een elektrocrosscircuit in Vlaanderen.
Op provinciaal niveau bewoog er ook wat: het provinciebestuur van Antwerpen heeft in 
2018 een screening afgerond van zijn grondgebied. Daaruit  kwamen  vier potentiële locaties  
voor motorcross naar voren. Deze vier terreinen werden samen met de motorcrosssector 
nader onderzocht, maar geen enkel van deze terreinen was geschikt om ontwikkeld te 
worden.
1.De eigen, actieve zoektocht naar motorcrossterreinen werd stopgezet. 
Wat is de stand van zaken  momenteel?
2.Sport Vlaanderen  heeft een Cel Omgeving die de nodige expertise in huis heeft om 
terreinvoorstellen te onderzoeken. 
Bestaat deze cel nog, en hoe vaak wordt ze om advies gevraagd?
3.Wat waren de redenen  dat de vier potentiële  locaties voor motorcross in Antwerpen 
niet ontwikkeld konden worden?  Zijn andere provinciebesturen  ook bezig  met de 
problematiek? Werd  hier al vooruitgang  geboekt?
4.Wat is de stand van zaken van het onderzoek naar de ontwikkeling  van een 
elektrocrosscircuit?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 861 van 29 juni 2021
van STEVEN  COENEGRACHTS
1.Met de conceptnota  “Zoektocht naar motorcrossterreinen” van 22 december 2017 
besliste de Vlaamse Regering inderdaad om haar zoektocht  naar nieuwe terrein anders  
aan te pakken. De eigen, actieve  zoektocht werd stopgezet en er wordt sindsdien 
ingezet op een vraaggerichte benadering  waarbij  de terreinvoorstellen  die worden 
gepresenteerd elk op hun merites zullen  worden beoordeeld.  De Cel Omgeving  van 
Sport Vlaanderen heeft de nodige  expertise  om de terreinvoorstellen te onderzoeken. 
Tot op heden  werden  er echter geen nieuwe, potentiële terreinen aangereikt vanuit de 
motorcrosssector.
2.Die “Cel Omgeving”  van Sport  Vlaanderen  maakt structureel deel uit van de afdeling  
Sportinfrastructuur. De cel heeft een breed  takenpakket waaronder ook 
adviesverlening bij RUP’s,  ondersteunen van de sportclubs, federaties en anderen 
inzake ruimtelijke ordening  en leefmilieu. Gemiddeld behandelt de cel per jaar zo’n 
100 adviesvragen  over Ruimtelijke Uitvoeringsplannen  en Milieueffectenrapportages.  
En per jaar krijgt ze zo’n 35 à 40 aanvragen tot advies vanuit  de sportsector 
(sportclubs, sportfederaties,  gemeentelijke  sportdiensten).  De cel omgeving geeft 
hierbij advies over RUP’s, de zoektocht naar geschikte  ruimte, advies over 
vergunningen en vragen over de relevante wetgeving.
3.De 4 potentiële locaties kwamen voort uit een screening door het provinciebestuur van 
Antwerpen van haar grondgebied. Deze 4 terreinen  werden  samen met de 
motocrosssector nader onderzocht, maar geen enkel van deze terreinen was geschikt  
om ontwikkeld te worden,  om verschillende  redenen:  het ontbreken van een lokaal 
draagvlak, het terrein lag in Herbevestigd Agrarisch Gebied  met een zeer grote 
landbouwwaarde of de nabijheid van windmolens.  Hierdoor kon geen van de 4 
terreinen worden  ontwikkeld tot een motorcrossterrein. Bij de andere provincies zijn 
er geen onderzoeken lopende.
4.Het ontwikkelen van electrocrosscircuits in Vlaanderen is zeer belangrijk voor de 
toekomst van de motorsport in Vlaanderen. Dit zal de toekomst  van motorcross in 
Vlaanderen op langere termijn  mee verzekeren. Een concrete locatie is er op dit 
moment nog niet. Sport Vlaanderen onderzoekt  samen met Motorsport  Vlaanderen de 
mogelijkheden voor de ontwikkeling van een elektrocrosscircuit  in Vlaanderen.  Sport 
Vlaanderen kijkt hiervoor ook naar haar eigen  centra om een project rond een 
electrocrosscircuit te ontwikkelen. Concreet gaat het hier over het centrum in Genk. 
Voor het centrum in Genk zal, in samenspraak met de stad Genk, een Masterplan  
opgemaakt worden  voor de volledige site, waarbij ook de randvoorwaarden voor een 
electrocrosscircuit zullen  worden onderzocht.  Dit project  kan een voorbeeldrol  hebben 
en de sector inspireren.  De motorcrosssector zelf heeft hier ook een belangrijke rol. 
De motorcrossfederatie onderneemt stappen, o.a. met het “MX for kids” project, 
waarmee ze het e-motorcrossen  in de sport introduceren. 
