title: Melsterbeek Herk-de-Stad - PFOS-waarden
thema: Natuur en Milieu
pdf link: https://docs.vlaamsparlement.be/pfile?id=1747110
thema link: https://www.vlaamsparlement.be/parlementaire-documenten/schriftelijke-vragen/1547175
SCHRIFTELIJKE VRAAG
nr. 1234
van KAROLIEN GROSEMANS
datum: 16 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Melsterbeek Herk-de-Stad   -  PFOS-waarden 
Op vraag  van de Vlaamse Milieumaatschappij onderzocht de universiteit van Antwerpen 
tussen 2015 en 2018 of er zich chemische stoffen  in de Vlaamse waterlopen bevonden en 
welke. Uit dat onderzoek blijkt dat de hoogste concentratie aan PFOS 
(perfluoroctaansulfonaat) in zoetwatervis  in Vlaanderen wordt aangetroffen in de 
Melsterbeek ter hoogte van Herk-de-Stad.  Deze beek, waarvan het water  ook gebruikt 
wordt door landbouwers  voor bevloeiing,  ontspringt in Gingelom  en stroomt verder  langs  
Sint-Truiden, Nieuwerkerken  en Geetbets  naar de monding in de Gete nabij Donk in Herk-
de-Stad. PFOS is een chemische stof die behoort tot de brede  familie van de PFAS (poly- 
en perfluoralkylstoffen).  Omdat de stoffen zo stabiel en onverwoestbaar  zijn, worden ze 
niet afgebroken in de natuur.  Vandaar  ook hun naam  ‘forever chemicals’  of eeuwige 
chemicaliën.
1.Op welke manier werd het stadsbestuur van Herk-de-Stad over deze PFOS-
concentraties in de Melsterbeek  ingelicht?
2.Heeft  de minister zicht op de mogelijke  bronnen van deze verontreiniging in de 
Melsterbeek?
3.Is het stadsbestuur van Herk-de-Stad  ingegaan  op de vraag naar de inventarisatie van 
risicoterreinen?
4.Hoe wil de minister de concentraties aan PFAS/PFOS in het oppervlaktewater  van onder 
andere de Melsterbeek  terugdringen?  In welke  mate acht zij lokale initiatieven nodig?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1234 van 16 juli 2021
van KAROLIEN GROSEMANS
 
1.De resultaten van het meetnet bioaccumulatie  werden van 2015 t.e.m.  2018 jaarlijks 
gepubliceerd in een rapport. Deze rapporten werden verspreid via de VMM website en 
digitale nieuwsbrief.  Bij deze communicatie  werd steeds de nadruk gelegd dat bepaalde 
stoffen bijna overal in Vlaanderen de milieukwaliteitsnorm (MKN) overschrijden. Naast 
PFOS gaat het ook om kwik en gebromeerde vlamvertragers  (PBDE). Bovenvermelde 
problematiek beperkt zich dus niet tot de gemeente Herk-de-Stad, maar is dus 
algemeen voor Vlaanderen.
2.Op basis van de metingen overschrijdt de concentratie PFOS in visweefsel bijna overal 
in Vlaanderen de milieukwaliteitsnorm (MKN). Het gaat om zeer wijdverspreide 
(diffuse) verontreiniging  en niet enkel  om verontreiniging via puntbronnen. Daarbij 
laten de uitgevoerde metingen het niet toe om puntvervuilingen  te lokaliseren, maar 
geven zij eerder een beeld van de aanwezigheid van deze stoffen in de regio waar de 
vissen, die uiteraard zich uiteraard  verplaatsen doorheen waterlopen,  verbleven.  
Dergelijke normoverschrijdingen  in visweefsel werden  ook op veel plaatsen elders in 
Vlaanderen gemeten, en de Melsterbeek is dus geen alleenstaand geval.  De metingen  
van PFOS  waarover sprake in een persbericht over de Melsterbeek gaan effectief  over 
de aanwezigheid  van deze stof in biota (vissen). Daarvan werden  inderdaad 
concentraties boven  de norm gemeten bij vangsten  in de Melsterbeek in 2016. De bron 
van deze verontreiniging  is onbekend: deze kan namelijk afkomstig  zijn van 
stroomopwaarts gelegen gebieden, maar ook van elders  in de streek. 
3.Herk-de-stad heeft tijdig de nodige informatie over brandweerlocaties en incidenten 
enerzijds en mogelijke PFAS risicosites anderzijds bezorgd.
4.Het terugdringen van gevaarlijke stoffen  zoals PFAS gebeurt  op Europees niveau. Voor 
het gebruik van verschillende stoffen geldt reeds  een verbod (o.a. voor PFOS). Door 
het persistente  karakter blijven sommige stoffen lange tijd in het milieu aanwezig.  Voor 
locaties met zeer hoge concentraties bieden lokale initiatieven zoals bodemsanering 
mogelijk een oplossing, al is dit een end-of-pipe maatregel. 
Voor stoffen zonder verbod zet VMM in op het terugdringen van emissies door de 
industrie. In het kader van de vergunningverlening van puntlozingen worden  
lozingsnormen opgelegd in de vergunningen op basis van Beste  Beschikbare 
Technieken en de impact op oppervlaktewater.  Daarnaast zijn in het actieplan  PFAS 
acties geformuleerd om de concentraties van PFOS/  PFAS in het milieu  terug te dringen. 
Het actieplan is terug te vinden op: https://omgeving.vlaanderen.be/pfas-actieplan
