title: Voetgangersoversteekplaats Wondelgem - Beveiliging
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1747670
thema link: https://www.vlaamsparlement.be/parlementaire-documenten/schriftelijke-vragen/1548400
SCHRIFTELIJKE VRAAG
nr. 1543
van STIJN DE ROO
datum: 25 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Voetgangersoversteekplaats Wondelgem  -  Beveiliging
Het voetpad aan de oversteekplaats van de trambedding op de Roodborstjesstraat in 
Wondelgem (komende van de Willy Maststraat  richting de Westergemstraat) is niet 
voorzien van signalisatie. Dat zorgt voor een gevaarlijke  situatie voor de vele voetgangers 
die hier dagelijks passeren.
Onderstaande foto’s verduidelijken de situatie (bijlage).
-Als men oversteekt op de plaats  van de ster in de richting  van de foto, kan men 
onmogelijk de lichten aan de andere kant van de straat zien.
-En op die plaats ziet men de tram ook niet aankomen door het gebouw (blijkbaar een 
tractieonderstation) dat het zicht belemmert en door het feit dat de tram een bocht 
maakt.
Deze oversteekplaats zou voor de voetgangers veel veiliger gemaakt kunnen worden door 
het plaatsen van een extra licht of een slagboom.
1.Zal deze onveilige oversteekplaats voor voetgangers  voorzien worden van een extra 
licht of slagboom?  Zo ja, op welke termijn kan dat gebeuren? Welk budget  kan 
daarvoor uitgetrokken worden?
2.Acht de minister het aangewezen hierover overleg te plegen met stad Gent? Zo ja, 
wanneer kan dit overleg met de bevoegde schepen ingepland  worden?
BIJLAGE

LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1543 van 25 augustus 2021
van STIJN DE ROO
1.Vandaag is de signalisatie wettelijk en conform de vergunning van de Federale 
Overheidsdienst Mobiliteit.  Een aanpassing aan de installatie is op dit moment  niet 
voorzien, maar is wel mogelijk.
Mijn administratie heeft mij geïnformeerd  dat er diverse maatregelen kunnen 
genomen worden : 
Passieve maatregelen:
-Een bijkomend  signalisatiebord A43 (‘driehoek met treintje’)  plaatsen
-Een thermoplastmelding tussen de sporen (rode dikke streep met vermelding  
‘TRAM’)
-Een vast pinkend oranje  sein links van de weg plaatsen
Deze oplossingen wijken  af van de verplichte  signalisatie voor een overweg  en lossen  
het probleem  van zichtbaarheid van een aankomende  tram niet op. Ze wijzen de 
andere weggebruikers  wel op mogelijk gevaar.  
Actieve maatregelen en aanpassing aan de sturing, software  en hardware:
-Bijplaatsen  van een herhalingslicht ‘Sint-Andrieskruis’  links van de weg
-Plaatsen van een herhalingslicht op een boogpaal (maar dit zal weinig  tot geen 
verbetering betekenen voor voetgangers aan de overzijde  van de weg)
2.Ik heb opdracht gegeven aan mijn administratie om in gesprek te gaan met de stad 
om een oplossing uit te werken.
