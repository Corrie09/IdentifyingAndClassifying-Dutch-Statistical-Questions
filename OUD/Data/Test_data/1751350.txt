title: Refertelijst Vlaams Agentschap voor Personen met een Handicap (VAPH) - Autismehulphond
thema: Welzijn en Gezin
pdf link: https://docs.vlaamsparlement.be/pfile?id=1751350
thema link: https://www.vlaamsparlement.be/parlementaire-documenten/schriftelijke-vragen/1546779
SCHRIFTELIJKE VRAAG
nr. 801
van TINE VAN DER VLOET
datum: 15 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Refertelijst Vlaams  Agentschap voor Personen met een Handicap  (VAPH)  -  
Autismehulphond
Hulphonden zijn professioneel opgeleide honden die mensen  met een beperking helpen  
voor meer vrijheid en een zelfstandiger leven.  Er zijn verschillende soorten hulphonden,  
onder andere een blindengeleidehond, een hoorhond en een autismehond. 
Autismehonden zijn getraind  om kinderen  van 3 tot en met 7 jaar met autisme te 
begeleiden. Kinderen met een autismespectrumstoornis (ASS) lopen vaak weg en/of  zijn 
angstig in nieuwe situaties,  waardoor  sommige gezinnen nauwelijks buiten komen. Een 
autismehond kan hen daarbij helpen. Zo kunnen kinderen buiten vastgemaakt worden  aan 
de autismehond, waardoor ze niet meer weg kunnen. Ook heeft de aanwezigheid van een 
autismehond vaak een positieve invloed op het gedrag  van kinderen  met ASS. Op die 
manier krijgt het gezin opnieuw bewegingsvrijheid.
Ik pleit al vanaf 2018 voor de opname van een autismehulphond op de refertelijst van het 
VAPH (Vlaams Agentschap voor Personen met een Handicap), maar dat is tot op vandaag  
nog steeds niet het geval. Uit het antwoord van toenmalig minister Vandeurzen op 
schriftelijke vraag nr. 645 van 25 juli 2018 bleek dat er geen autismehonden werden 
toegevoegd aan de refertelijst  van het VAPH, omdat er slechts een beperkte vraag naar is. 
Maar de minister deelde ook mee dat de regelgeving een tegemoetkoming daarvoor  niet 
uitsluit. Er zou gekeken worden hoeveel aanvragen in de toekomst worden ingediend bij 
de BBC (Bijzondere Bijstandscommissie) en in hoeveel gevallen ze voldoen aan de criteria  
voor een hulpmiddel. Aan de hand van deze aanvragen en de aantallen kon er dan bekeken 
worden of een eventuele aanpassing en opname aan de refertelijst mogelijk was.
Tijdens de commissievergadering van 1 juli 2021 vroeg ik hoe ver men stond met de 
uitbreiding van de refertelijst  met een autismehond. De minister deelde toen mee dat hij 
dit zou navragen.
1.In Nederland levert een autismehond goede resultaten op. 
Werd al nagegaan  of de refertelijst in de toekomst kan worden uitgebreid met een 
autismehond?
2.Zijn er via de BBC aanvragen ingediend rond autismehonden? Zo ja, om hoeveel 
dossiers gaat het? En wat is daarrond beslist? 
3.Heeft  de de minister al onderzoek  gevoerd naar de effectiviteit van een autismehond? 
Zo ja, wat heeft dat onderzoek opgeleverd? Zo niet, zal dat onderzoek  nog 
plaatsvinden?
4.Hoe bekend is een autismehond in Vlaanderen?  Werd  daar reeds informatie over 
verstrekt door het VAPH of andere organisaties?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 801 van 15 juli 2021
van TINE VAN DER VLOET
1.Gelet op het beperkt aantal vragen voor autismehonden ten aanzien  van het VAPH  op 
dit ogenblik werd er tot nu toe niet voor gekozen om hiervoor een specifieke 
vergoeding in de refertelijst  te voorzien. 
2.Op vandaag zijn geen concrete  aanvragen voor een tussenkomst voor een 
autismehond ingediend via de BBC.
3.De effectiviteit van een nieuw hulpmiddel wordt normaliter  onderzocht aan de hand 
van een aantal concrete dossiers die worden voorgelegd aan de BBC. Een dergelijk 
onderzoek is ook voor een autismehond  mogelijk.
4.Op vandaag is er weinig ervaring met autismehonden in Vlaanderen.  Dit wordt  
opgenomen met de Cel Machtiging  Assistentiehonden.
