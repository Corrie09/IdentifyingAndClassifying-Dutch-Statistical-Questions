title: Relanceplan Vlaamse Veerkracht - Project 'Digitalisering van collecties'
thema: Cultuur
pdf link: https://docs.vlaamsparlement.be/pfile?id=1741677
thema link: https://www.vlaamsparlement.be/parlementaire-documenten/schriftelijke-vragen/1539664
SCHRIFTELIJKE VRAAG
nr. 400
van KARIN BROUWERS
datum: 30 juni 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Relanceplan Vlaamse Veerkracht  -  Project 'Digitalisering van collecties'  
In het regeerakkoord  werd afgesproken dat de digitalisering  van de cultuursector  een 
aandachtspunt blijft en in zijn beleidsnota verduidelijkte  de minister dat hij digitale 
innovatie wou stimuleren via samenwerking, kruisbestuiving en professionalisering . 
In het relanceplan ‘Vlaamse veerkracht’ van de Vlaamse Regering is digitalisering een van 
de strategische  beleidslijnen en in het kader daarvan werden er in de culturele sector  
meerdere  projecten opgezet. Zo bijvoorbeeld ‘VV130 - Digitalisering van collecties’  dat 
beoogt om “via coördinatie en schaalvoordelen een belangrijke stap vooruit te zetten  
inzake de digitalisering, metadatering en duurzame beschikbaarheidsstelling  van culturele 
collecties en wil komen tot een situatie  waarbij er een duidelijke  stand van zaken  is, en 
een stappenplan  voor verdere  evoluties.  Na afloop van dit project zullen  de grootste 
achterstanden weggewerkt zijn en is het gecreëerde materiaal open - conform de OSLO 
uitwisselingsstandaard voor cultureel  erfgoed - toegankelijk zodat dit verder  
maatschappelijk gevaloriseerd  kan worden.”
1.Wat is de stand  van zaken van dat project?
2.Welke culturele deelsectoren en organisaties  zijn betrokken bij de uitwerking van het 
project?
3.Welke culturele deelsectoren werden  niet betrokken  en waarom?
4.Wat is de samenhang van dat project met de reguliere werking van meemoo?  
5.Wat is de samenhang met het project ‘VV131  - integratietraject  erfgoeddatabanken’?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 400 van 30 juni 2021
van KARIN BROUWERS
1.Het relance-project  ‘Digitalisering  van collecties’ werd op 21 mei 2021 goedgekeurd  
door de Vlaamse  Regering. Op basis van deze beslissing bestaat het project uit 4 
delen:
a)versterken reglement inhaalbeweging digitale collectiedata;
b)gecoördineerde actie door meemoo;
c)business case – een digitale basisinfrastructuur voor de duurzame omgang met 
digitale collecties;
d)Culture Fast Forward – editie 2022
De eerste acties worden momenteel opgestart.  Zo werd het reglement aansluitend  
op de beslissing meteen  gelanceerd en organiseerden het departement  en meemoo  
samen een webinar  op 24 juni 2021. Meemoo  zal overigens opnieuw  een 
begeleidende rol opnemen voor alle organisaties die een aanvraag op het reglement 
wensen in te dienen.  Daartoe staat eind augustus een pitch-moment op de planning, 
waar potentiële  aanvragers  kort hun projectidee kunnen komen pitchen bij 
medewerkers van meemoo, die advies geven.
Ook de gecoördineerde actie maakt een begin.  Elk van de vier lijnen waarrond actie 
ondernomen zal worden (kranten, glasplaten, topstukken  en metadata) wordt 
opgestart.
Begin september  wordt ook het traject rond de business  case, uitgevoerd door 
Digitaal Vlaanderen,  opgestart. 
De editie van Culture Fast Forward is voorzien voor december  2022.  De 
voorbereidingen hiervoor  zullen  later dit jaar van start gaan.
2.In hoofdzaak  richten de drie eerste delen  van het project zich op de cultureel-
erfgoedsector. De tweede editie van Culture Fast Forward die voor 2022 op het 
programma staat,  zal net als de eerste editie  de brede cultuursector trachten te 
bereiken.
3.Zoals ik bij vraag 2 aangaf, mikt het project  ‘digitaliseren van collecties’  in hoofdzaak 
op de cultureel-erfgoedsector. Gezien de doelstelling  van dit project, die u ook al in 
de inleiding van uw vraag  aangeeft, is de focus op de cultureel-erfgoedsector  voor dit 
project evident. 
4.In dit project  werden enkele bijkomende  (tijdelijke)  opdrachten aan meemoo 
toegekend. In hoofdzaak gaat het om het coördineren  van de grote 
digitaliseringsactie, die bovenop  de inspanningen komt die meemoo in de reguliere 
werking al doet. Daarnaast neemt meemoo voor de nieuwe oproep van het 
reglement inhaalbeweging  digitale collectiedata opnieuw  een begeleidende  rol op 
voor aanvragers. Deze begeleiding komt bovenop de al aangeboden begeleiding  voor 
de oproep van 2020. Die begeleiding loopt door waardoor een extra budget  voor de 
nieuwe begeleiding nodig  was. Deze beide opdrachten  (en de toegekende middelen) 
zullen verankerd  worden in een addendum bij de lopende beheersovereenkomst  met 
meemoo.
5.Uiteraard  zijn beide projecten sterk inhoudelijk verbonden.  Beide zullen een grote 
impact hebben op de digitalisering  van de cultureel-erfgoedsector, en continue 
afstemming tussen de vorderingen op beide vlakken is dan ook nodig.  Voor de 
uitvoering van VV131 wordt het budget  ook ter beschikking gesteld  van meemoo, die 
echter het integratietraject  erfgoeddatabanken samen met de organisaties FARO 
(steunpunt voor cultureel erfgoed) en VKC (Vlaamse Kunstcollectie) zal uitvoeren op 
basis van het goedgekeurde  projectplan. Deze opdracht  zal verankerd worden in het 
addendum bij de lopende beheersovereenkomst  met meemoo (waarvan  ook al 
sprake in mijn antwoord op de vierde vraag).
