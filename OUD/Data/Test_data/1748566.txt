title: Vlaamse overheid - Functieclassificatie
thema: Vlaamse administratie
pdf link: https://docs.vlaamsparlement.be/pfile?id=1748566
thema link: https://www.vlaamsparlement.be/parlementaire-documenten/schriftelijke-vragen/1547684
SCHRIFTELIJKE VRAAG
nr. 377
van JOS D'HAESE
datum: 20 juli 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Vlaamse overheid  -  Functieclassificatie
Begin 2019 werd beslist om bij de verloning  van de ambtenaren  verder in te zetten  op het 
systeem van de functieclassificatie. Het was de bedoeling af te stappen van het 
anciënniteitsprincipe en te verlonen naar de taakomschrijving en het werk dat wordt 
uitgevoerd.
Er werd jarenlang  volop geïnvesteerd in de functieclassificatie. Nu vernemen we dat er 
overwogen wordt om over te gaan naar een ander systeem waarbij het salarisbereik wordt 
uitgesponnen over 45 jaar.
1.Wat is het totale  bedrag dat tot hiertoe  werd geïnvesteerd voor de invoering van de 
functieclassificatie?
2.In welke entiteiten werd het systeem  ondertussen ingevoerd?
3.In welke entiteiten waren de voorbereidingen al bezig?
4.Wat is de reden om de functieclassificatie niet verder uit te rollen over de volledige 
Vlaamse overheid?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 377 van 20 juli 2021
van JOS D'HAESE
1.Sinds de opstart van het project functieclassificatie in 2006 bedraagt  de kost 271.776 
euro exclusief BTW.
2-3.De bepalingen  in het Vlaams Personeelsstatuut (VPS) die leiden tot een loopbaan- en 
beloningsbeleid dat gebaseerd  is op functieclassificatie  zijn momenteel geschorst. Deze 
toepassing is bijgevolg  niet ingevoerd  bij de diensten  van de Vlaamse overheid.  
Het project functieclassificatie is echter ruimer dan deze toepassing. Entiteiten  hebben 
binnen dit project kwalitatieve functiebeschrijvingen opgesteld. Deze geactualiseerde 
functiebeschrijvingen vormen vandaag  de hoeksteen van het prestatiemanagement, 
competentiemanagement, personeelsplanning  en het opleidingsbeleid.
Het project  had daarenboven een aantal instrumenten  tot resultaat,  zoals: de 
functiematrix van de Vlaamse  overheid,  een organisatie-eigen  wegingsmethodiek, een 
actueel competentieboek  en de 15 functiefamilies.  Deze instrumenten behoren tot de 
fundamenten van het HR-beleid bij de Vlaamse overheid.  Bovendien worden 
beloningsbeslissingen zoals de tijdelijke  functieverzwaring op basis van 
functieclassificatie geobjectiveerd.
4.Functieclassificatie speelt een belangrijke rol bij verschillende HR-domeinen en is zo wel 
degelijk uitgerold  binnen de Vlaamse overheid.  
