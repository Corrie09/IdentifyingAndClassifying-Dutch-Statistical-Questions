title: Algemene Afvaardiging van de Vlaamse Regering (AAVR) - Nieuwe diplomatieke post in Kopenhagen (2)
thema: Buitenlands beleid
pdf link: https://docs.vlaamsparlement.be/pfile?id=1750832
thema link: https://www.vlaamsparlement.be/parlementaire-documenten/schriftelijke-vragen/1548222
SCHRIFTELIJKE VRAAG
nr. 423
van EMMILY  TALPE
datum: 20 augustus  2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Algemene Afvaardiging van de Vlaamse Regering  (AAVR)  -  Nieuwe diplomatieke post in 
Kopenhagen (2)
De vertegenwoordigers  van de Vlaamse Regering zijn het eerste aanspreekpunt voor 
contacten met de Vlaamse overheid in het buitenland.
Vlaamse diplomaten zijn de ogen en oren van de Vlaamse  Regering in het buitenland: ze 
overleggen en onderhandelen met partners, detecteren kansen voor samenwerking  met 
Vlaanderen, rapporteren over belangrijke  ontwikkelingen in het ambtsgebied en staan in 
voor de protocollaire vertegenwoordiging en het woordvoerderschap  van de Vlaamse 
Regering.
In 2020 kondigde Vlaanderen aan dat het een nieuwe diplomatieke post wil openen in 
Kopenhagen. Dat sluit aan bij de ambities van de minister-president om, onder meer op 
economisch en maatschappelijk  vlak, aansluiting  te zoeken bij de Scandinavische landen.
In antwoord op mijn schriftelijke vraag  nr. 162 van 19 januari 2021 gaf de minister-
president aan dat sinds 18 januari  2021 de nieuwe  Diplomatieke Vertegenwoordiger van 
Vlaanderen voor de Noorse landen  van start was gegaan. De Covidpandemie bemoeilijkte 
de voorbereidingen van de post zoals de zoektocht naar een kantoorlocatie.  De officiële 
opening van de post, gecombineerd met een zending van de minister-president, werd 
voorlopig verschoven naar juni 2021. 
1.Kan de minister-president een update geven over de afronding  van de huur van het 
pand in Kopenhagen en omtrent de diplomatieke accreditatie?
2.Hoe evalueert de minister-president de werking  van de nieuwe  post de voorbije 
maanden? Welke taken werden opgenomen?  In welke mate bemoeilijkte de 
coronacrisis de werking van de Diplomatieke Vertegenwoordiger?
3.Zoals aangegeven in zijn antwoord op mijn schriftelijke vraag nr. 162 plant de 
minister-president aanwezig te zijn op de officiële opening van de post en wil hij dit 
combineren met een zending naar in eerste instantie  Denemarken  en Zweden. 
a)Kan de minister-president  een update geven  omtrent de timing? Werd de geplande 
opening van juni geannuleerd  en opnieuw  ingepland?
b)Kan de minister-president al meer toelichting geven omtrent de geplande  
activiteiten/bezoeken tijdens  zijn zending?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 423 van 20 augustus 2021
van EMMILY  TALPE
1.Tijdens de maand  september  vond de verhuizing plaats van de Diplomatieke 
Vertegenwoordiging van de voorlopige naar de nieuwe, definitieve  locatie. Het 
huurcontract van dit pand ging in op 1 september jongstleden. Het pand werd 
diplomatiek geaccrediteerd door de Deense autoriteiten en werd dan ook formeel 
ingeschreven op de Diplomatieke Lijst van het Deense ministerie  van Buitenlandse 
Zaken.
2.Bij het begin heeft de coronapandemie  het vinden  van een geschikte kantoorruimte  
bemoeilijkt en voor vertraging gezorgd voor de officiële opening van de post. 
Intussen zijn ook in Denemarken de coronamaatregelen versoepeld  en hebben de 
Diplomatiek Vertegenwoordiger en de office manager  zich verder kunnen  richten op 
de kerntaken van een Diplomatieke Vertegenwoordiging, waaronder het uitbouwen 
van een netwerk en het leggen van de nodige contacten.  Ze zijn ook druk in de weer 
geweest met het organiseren van de succesvolle  openingszending, met mijn 
aankomende zending naar Zweden en het aankomende studiebezoek van minister 
Beke aangaande eerstelijns- en ouderenzorg.
3.Op 16 september jongstleden bracht  ik een bezoek  aan Kopenhagen. Op het 
programma stonden  politieke, economische  en culturele contacten,  waaronder:
Cultureel: een bezoek aan het Statens Museum for Kunst , het Danish Design 
Centre en aan de Deense  opera. 
Economisch:  een lunch met vertegenwoordigers van de grootste Deense 
bedrijven werkzaam  in het veld van technologie  rond (hernieuwbare) energie 
en gezondheidszorg.
Politiek: een onderhoud  met de Deense minister van Buitenlandse Zaken, 
Jeppe Kofod. 
In aanwezigheid  van minister Kofod opende  ik de nieuwe Diplomatieke 
Vertegenwoordiging van Vlaanderen in Kopenhagen. Het ambtsgebied van deze post 
omvat niet enkel Denemarken, maar ook Finland, Noorwegen en Zweden. Zoals 
hierboven reeds vermeld, staat een bezoek aan Zweden later dit jaar op de planning.
