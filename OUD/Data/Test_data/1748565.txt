title: Atakwamoskee Kortrijk - Erkenningsaanvraag (2)
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1748565
thema link: https://www.vlaamsparlement.be/parlementaire-documenten/schriftelijke-vragen/1547672
SCHRIFTELIJKE VRAAG
nr. 376
van CARMEN RYHEUL
datum: 20 juli 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Atakwamoskee Kortrijk  -   Erkenningsaanvraag (2)
Ik verwijs naar de eerdere vragen die ik al tot de minister richtte over een eventuele 
erkenningsaanvraag door de Kortrijkse Atakwamoskee (schriftelijke vragen nr. 292 van 
22 juni 2020 en nr. 227 van 12 maart 2021).  Ik wees de minister er toen op dat de 
betreffende islamitische geloofsgemeenschap forse bedragen (+/- 5 miljoen euro) 
besteedt aan de aankoop  en verbouwing  van een groot pand,  waarbij het vermoeden  
bestaat dat deze middelen geheel of grotendeels afkomstig zijn van het buitenland.
Uit de eerdere  antwoorden van de minister bleek dat Atakwa  in april 2017 formeel een 
erkenningsaanvraag heeft ingediend bij haar representatief  orgaan  (de 
Moslimexecutieve) maar dat deze aanvraag  om onduidelijke redenen door de Executieve 
niet werd bezorgd aan de administratie.  Officieel zou dit te maken hebben met de 
beleidsbeslissing om tijdens  de vorige  regeerperiode in afwachting van de resultaten van 
de studie-Torfs en eventuele aanpassingen aan de erkenningsregelgeving geen nieuwe 
lokale geloofsgemeenschappen  te erkennen. Dit klinkt echter niet geloofwaardig omdat in 
dezelfde periode  de Moslimexecutieve wél de erkenningsaanvragen doorzond van zowat 
50 andere  moskeeën. 
Opvallend is ook dat de minister in zijn antwoord op mijn schriftelijke vraag  van 22 juni 
2020 had aangegeven  dat “hierover tot op heden  geen overleg werd gepleegd  tussen mij 
als bevoegd  minister, de betrokken moskee Atakwa of het bestuur van de stad Kortrijk”. 
In zijn antwoord op mijn vraag van 12 maart 2021 geeft hij aan dat er na het vorige  
antwoord “geen wijzigingen hebben plaatsgevonden”, waaruit ik begrijp dat de minister 
wil zeggen dat er nog steeds  geen erkenningsaanvraag werd doorgezonden of 
gesprekken hadden  plaatsgevonden. Dit lijkt in tegenspraak met wat ik lees in een artikel 
van de krant  van West-Vlaanderen  van 9 juli waarin geschreven wordt: “Atakwa  stuurde 
het dossier ook rechtstreeks  naar het kabinet  van Bart Somers.”
In hetzelfde artikel is ook te lezen: “Burgemeester Vandenberghe benadrukte dat Atakwa 
en het stadsbestuur blijven  streven naar de erkenning in functie van de controle en de 
transparantie.” Het stadsbestuur weigerde  wel te antwoorden op de vraag of de 
erkenning een voorwaarde is voor de opening van de moskee.  In de loop van de 
gemeenteraadsverkiezingen van 2018 hadden de Kortrijkse meerderheidspartijen  de 
erkenning van Atakwa gekoppeld aan de toekenning van een omgevingsvergunning  voor 
de nieuwe  moskee. Die vergunning werd inmiddels desalniettemin  wel afgeleverd.
1.Werd  de erkenningsaanvraag van Atakwa inmiddels al wel door de Moslimexecutieve 
ingediend bij de administratie? Zo ja, wanneer  gebeurde dat?
2.Waren er inmiddels  nog contacten tussen de administratie  of de minister enerzijds en 
Atakwa of het representatieve orgaan anderzijds over de erkenningsaanvraag? Zo ja, 
wanneer, tussen  wie en wat was het onderwerp? Wat werd er meegedeeld  en 
afgesproken?
3.Waren er inmiddels  nog contacten tussen de administratie  of de minister enerzijds en 
het Kortrijkse stadsbestuur anderzijds over de erkenningsaanvraag? Zo ja, wanneer, 
tussen wie en wat was het onderwerp? Wat werd er meegedeeld en afgesproken?
4.Heeft  de minister of de administratie  aan de Moslimexecutieve de vraag gesteld 
waarom zoveel  erkenningsdossiers van islamitische geloofsgemeenschappen werden 
doorgezonden aan de administratie met het oog op erkenning, maar het dossier van 
Atakwa niet? Zo ja, wat was het antwoord? Zo niet, waarom niet?
5.Heeft  het kabinet van de minister inderdaad een erkenningsdossier van Atakwa 
ontvangen, zoals door deze islamitische geloofsgemeenschap blijkbaar wordt  
beweerd? Zo ja, wanneer, wat bewoog  Atakwa om dat te doen (in afwijking van de 
normale procedure  die in de indiening door het representatieve orgaan  bij de 
administratie voorziet) en hoe luidde het antwoord van de minister?
6.Hoe beoordeelt de minister de koppeling die door het Kortrijkse  stadsbestuur wordt  
gelegd tussen het toekennen van een omgevingsvergunning enerzijds en de 
erkenning anderzijds? Is een dergelijke voorwaarde voor het eventueel toekennen  
van een vergunning  mogelijk of zelfs gewenst? Overweegt  de Vlaamse Regering 
wettelijke initiatieven die de toekenning  van een omgevingsvergunning  aan lokale 
geloofsgemeenschappen / moskeeën afhankelijk  zullen  maken van een erkenning? 
7.Over welke andere (nieuwe) informatie beschikt de minister desgevallend  nog inzake 
het erkenningsdossier van Atakwa?
8.Welke initiatieven neemt de minister nog in dit dossier?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 376 van 20 juli 2021
van CARMEN RYHEUL
1.De representatieve  organen van de erediensten werden het afgelopen jaar meermaals 
geïnformeerd dat er in 2021 een nieuw erkenningskader zal komen  waarbinnen de 
nieuwe en de reeds voor 1 juli 2019 bij de representatieve organen  ingediende 
erkenningsaanvragen moeten bezorgd  worden aan de Vlaamse Regering. Zodra  het 
ontwerp van erkenningsdecreet,  dat momenteel voor behandeling in het Vlaams  
Parlement ligt, definitief is goedgekeurd  en inwerking  is getreden kunnen  de 
representatieve organen de bij hun ingediende erkenningsaanvragen aan de Vlaamse  
Regering bezorgen.
 
2.Mijn kabinet  ontving in juni 2021 van de verantwoordelijke  van de moskee  Atakwa een 
e-mail waarin deze aangaf uit te kijken naar de definitieve  goedkeuring  van het nieuwe 
erkenningsdecreet. Bij deze e-mail werd ter informatie  de reeds  bij het representatief 
orgaan ingediende  erkenningsaanvraag van de moskee gevoegd.
3.Naar aanleiding van een vraag  op de gemeenteraad van Kortrijk  rond de moskee Atakwa 
informeerde het stadsbestuur  van Kortrijk bij mijn kabinet  naar de stand van zaken  van 
de door deze moskee  bij het representatief orgaan  ingediende erkenningsaanvraag.
4.Indachtig  het principe  van de scheiding tussen Kerk en Staat, en meer in het bijzonder  
artikel 21 van de Grondwet dat de organisatorische  autonomie van de erediensten  
garandeert en het samenwerkingsakkoord van 2 juli 2008 tot wijziging van het 
samenwerkingsakkoord van 27 mei 2004 tussen de Federale Overheid, de Duitstalige  
Gemeenschap, het Vlaamse Gewest, het Waalse  Gewest en het Brussels Hoofdstedelijk 
Gewest betreffende  de erkenning van de erediensten,  de wedden en pensioenen  van de 
bedienaars der erediensten,  de kerkfabrieken en de instellingen belast  met het beheer 
van de temporaliën  van de erkende erediensten, komt het niet aan de overheid toe om 
aan een representatief orgaan te vragen waarom een bij haar ingediende 
erkenningsaanvraag van een lokale geloofsgemeenschap  nog niet is bezorgd  aan de 
bevoegde administratie. 
5.Zie antwoorden 1 en 2.
6.De beoordeling  en de toekenning van een omgevingsvergunning voor 
vergunningsplichtige werken  aan gebouwen  is een bevoegdheid  die toebehoort aan de 
gemeentelijke overheid.  
7.Zie antwoorden 1 en 2. 
8.Er zullen geen nieuwe lokale geloofsgemeenschappen  erkend  worden  vóór de 
inwerkingtreding van het nieuw erkenningsdecreet dat momenteel voor behandeling  in 
het Vlaams Parlement ligt. Zodra dit nieuw decretaal erkenningskader van kracht  is, zal 
mijn administratie  alle representatieve organen van de erkende erediensten  informeren  
over de nieuwe toepasselijke regelgeving  en de wijze waarop de bij hun ingediende 
erkenningsdossiers geactualiseerd kunnen worden.
