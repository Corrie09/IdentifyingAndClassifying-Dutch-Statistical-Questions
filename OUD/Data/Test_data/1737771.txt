title: Poly- en perfluoralkylstoffen (PFAS) - Aanwezigheid in productieprocessen
thema: Economie
Natuur en Milieu
pdf link: https://docs.vlaamsparlement.be/pfile?id=1737771
thema link: https://www.vlaamsparlement.be/parlementaire-documenten/schriftelijke-vragen/1535537
SCHRIFTELIJKE VRAAG
nr. 1187
van MIEKE  SCHAUVLIEGE
datum: 21 juni 2021
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Poly- en perfluoralkylstoffen (PFAS)   -  Aanwezigheid in productieprocessen
PFAS worden in verschillende producten  en productieprocessen gebruikt. Een overzicht  
van ‘verdachte’ activiteiten met risico op verontreiniging in bodem,  grondwater  en 
waterbodem kan worden  gevonden in een recente studie in opdracht van de Openbare 
Vlaamse Afvalstoffenmaatschappij (OVAM) (publicatiedatum 26 mei 2018). 
Er is sprake van gebruik van PFAS onder  andere bij verchroming, bij de productie van 
inkten, vernissen, wassen, brandblusschuim, schoonmaakmiddelen,  coatings, 
smeermiddelen, water- en olie-afstotende middelen voor leer, papier en textiel.  
Daarnaast is er de productie van de betrokken  substanties. Dat betreft in het rapport 
twee sites: de intussen  welbekende fabriek  van 3M in Zwijndrecht en de Chemours-
fabriek in Mechelen.  De acht grootste producenten van PFAS zijn Arkema, Asahi, BASF,  
Clariant, Daikin, 3M/Dyneon, Du Pont en Solvay Solexis. Verschillende daarvan  hebben 
activiteiten in Vlaanderen. De ongerustheid in Mechelen en in feite in heel Vlaanderen is 
begrijpelijk. Als de productie van deze schadelijke stoffen en de vervuiling die er uit 
volgde via vergunde lozingen zo veel jaren ongemerkt kon plaats vinden, is de kans reëel 
dat er nieuwe bronnen van vervuiling  opduiken.
Nog groter is de onduidelijkheid over de verwerkende industrie. Met name bij de 
productie van teflon en in de galvanische industrie is de kans op het vrijkomen van PFAS 
in het milieu groot  volgens  het rapport  van de OVAM. Ook voor zeven andere industriële 
takken, waaronder de textiel- en foto-industrie, is het risico van contaminatie van 
grondwater en bodem reëel. 
Toch was de aandacht bij de bepaling van risicosites  voornamelijk gericht op 
oefenplaatsen van de brandweer.  Slechts zes locaties et met PFAS verwerkende industrie 
werden geselecteerd. Daarbij was geen productiesite en slechts één site met groot risico 
op vrijkomen, met name  door gebruik  van PFAS als nevelgasonderdrukker in galvanische 
industrie. Bij drie van de zes industriële locaties  werd opnieuw gefocust oefenplaatsen 
voor de brandweer van het betrokken bedrijf. Dat is toch eigenaardig.
1.Kan de minister bevestigen dat er slechts twee productiesites van PFAS aanwezig 
zijn of geweest  zijn in Vlaanderen? 
Zo ja, hoe en tegen wanneer  zal de minister de vervuiling rond deze sites in kaart 
brengen en bekendmaken?
Zo niet, wat zal ze doen om daar zekerheid over te krijgen?
2.Bestaat er een overzicht van PFAS verwerkende bedrijven  in Vlaanderen, in het 
bijzonder wat betreft bedrijven met een hoge risico-activiteit zoals de productie van 
teflon en de galvanische industrie?  
Zo ja, hoe en tegen wanneer  zal de minister de vervuiling rond deze sites in kaart 
brengen en bekendmaken?
Zo niet, wat zal ze doen om een volledig overzicht van risicolocaties te verkrijgen?
3.Waarom werd in 2018 de focus quasi uitsluitend op oefenplaatsen voor de brandweer  
gericht en slechts  zeer beperkt op risicovolle industriële activiteiten?
4.Hoe zal de minister  ervoor zorgen dat alle risicosites in Vlaanderen  in kaart gebracht 
worden en de vervuiling errond  zo snel mogelijk gemeten  zal worden?
5.Wanneer en op basis van welke criteria zal de minister de Vlamingen die in de buurt 
van die sites wonen inlichten van de vervuiling waaraan  ze blootgesteld worden?
6.De blootstelling van de werknemers in de PFAS-producerende en -verwerkende 
bedrijven riskeert  nog veel groter  te zijn dan die van de omwonenden. 
Welke initiatieven  zal de Vlaamse Regering nemen om de gezondheid van die 
werknemers te beschermen?
Deze vraag werd gesteld  aan de ministers  Hilde Crevits  (926), Zuhal  Demir (1187).
ZUHAL DEMIR
VLAAMS MINISTER VAN  JUSTITIE EN HANDHAVING, OMGEVING, ENERGIE EN TOERISME 
GECOÖRDINEERD ANTWOORD
op vraag nr. 1187 van 21 juni 2021
van MIEKE SCHAUVLIEGE
1.
De grootste en enige productiesite in Vlaanderen die momenteel nog in werking is, is de 
site 3M in Zwijndrecht. 
Op de site in Mechelen (vroeger  DuPont, daarna  gesplitst in resp. Axalta (2013)  en       
Chemours (2015)) zou er geen productie van PFAS zijn geweest, de productie gebeurde  
in het buitenland. 
Deze informatie werd verstrekt op een overleg van 15 juni 2021 in aanwezigheid van 
Chemours, OVAM en de Stad Mechelen. Er werden op de site in Mechelen vroeger wel 
PFAS gebruikt in het productieproces, maar sinds 2008 in een andere formulatie of sterk 
verminderde concentratie. Tegenwoordig wordt enkel nog een polymeer gebruikt dat wel 
een bijmenging PFOA kan bevatten. 
Uit het overleg  bleek dat er meetwaarden voor PFOS en andere PFAS beschikbaar  zijn 
van zowel  de terreinen van Chemours,  als die van het naburige Axalta. Enerzijds  liep er 
van 2019 tot 2020 een oriënterend en beschrijvend bodemonderzoek op de terreinen van 
Axalta. Hierbij werd er op de site geen ernstige  bodemverontreiniging met PFOS en 
andere PFAS vastgesteld. Er werden  enkel  een aantal vlekken met PFOS-componenten  
teruggevonden, afkomstig  van incidenten met blusschuim  op de site zelf. Voor het 
grondwater vormen deze vlekken geen bedreiging. Uit het rapport  blijkt wel dat één vlek 
van historische verontreiniging  nader onderzoek vraagt op het terrein van Chemours. Op 
de site van Chemours zelf werden waarden gemeten  van 26 microgram  PFOS  per 
kilogram droge stof (norm: 1949 microgram / kg droge  stof) en 41 microgram PFOA per 
kilogram droge stof (norm: 643 microgram / kg droge stof). Het productieproces in het 
bedrijf is een gesloten circuit,  wat de kans op verspreiding naar de buurt klein maakt.
Om toch eventuele (historische) impact op de nabijgelegen woonwijk  na te gaan, heeft 
Chemours in overleg  met OVAM  een verkennend bodemonderzoek uitgevoerd naar de 
aanwezigheid van PFAS. De bodemsaneringsdeskundige heeft stalen  genomen  van de 
toplaag (15cm) en van het grondwater  in de nabije (woon)omgeving van de fabriek. In 
de woonzone is er in de bodem nergens een overschrijding van de norm voor 
woongebied vastgesteld.  In het grondwater is er een verhoogde  concentratie  vastgesteld. 
Via een beschrijvend bodemonderzoek  wordt  het grondwater verder  onderzocht. 
Voor de site 3M loopt momenteel in opdracht van het bedrijf 3M een beschrijvend 
onderzoek waarbij  de erkend bodemdeskundige stalen heeft genomen  in een straal van 
1,5 tot 2,0 kilometer van de 3M-site.  Dit gebeurt in overleg  met het gemeentebestuur 
van Zwijndrecht en onder toezicht van de OVAM  (Openbare Vlaamse  
Afvalstoffenmaatschappij). Tijdens dit onderzoek zal de aanwezigheid van bepaalde  
perfluorchemicaliën (PFCs) in de bodem en het grondwater worden  gemeten,  wat 3M en 
OVAM zal helpen bepalen  of er bijkomende maatregelen nodig zijn.
De bodemdeskundige heeft stalen genomen van de ondiepe bodem  (bovenste 15 
centimeter) en van het grondwater via bestaande  putten. Er zijn ook een representatief 
aantal monsters  van seizoensfruit en -groenten, eieren  en melk geanalyseerd. De stalen  
zijn geanalyseerd door een erkend en onafhankelijk laboratorium. In de loop van 
augustus en september zullen er nog bijkomende stalen genomen  worden van gewassen 
die op dat moment oogstrijp zijn.
Eens dat alle meetresultaten voorhanden zijn wordt er een risico-evaluatie uitgevoerd om 
na te gaan of er al dan niet verdere maatregelen  noodzakelijk zijn.
2.Binnen de inventarisatie  van de risicolocaties kregen  de lokale  besturen een heel 
uitgebreide basislijst met sites mee waar een kans bestaat dat er vroeger of nu 
activiteiten worden  of werden uitgeoefend waarbij  mogelijk  PFOS  of PFAS werden of 
worden gebruikt. Op het provinciaal niveau  werd een soortgelijke  vraag uitgestuurd naar 
de gouverneurs.
De OVAM  heeft specifieke  lijsten opgesteld van terreinen in de verschillende gemeenten,  
waar mogelijke  activiteiten  worden  uitgeoefend waarbij PFOS of PFAS worden  of in het 
verleden werden  gebruikt. Deze informatie is gebaseerd op bij de Vlaamse  overheid 
beschikbare informatie, zoals de afgeleverde  milieuvergunningen of informatie in de 
gemeentelijke inventaris.  De OVAM  heeft aan de lokale  besturen gevraagd na te kijken 
of deze informatie  correct is.
Het is aan de lokale  overheden om de lijst te verbeteren en te vervolledigen:
bedrijven schrappen  waar geen specifieke  activiteit met PFOS of PFAS werd 
uitgeoefend
bedrijven toevoegen  waar dat wel het geval is. Zo ontstaat een up-to-date 
inventaris van alle sites waar mogelijk  PFOS of PFAS werd gebruikt.
Er wordt ook gevraagd om zo snel mogelijk informatie te bezorgen over 
de brandweeroefenterreinen waar structureel  fluorhoudend blusschuim werd gebruikt en 
feedback te geven met betrekking tot terreinen waar in het verleden  een ernstige  
industriële brand gewoed heeft en waar werd geblust met fluorhoudend blusschuim, 
zodat deze zo snel mogelijk kunnen onderzocht  worden. De gegevens worden verzameld 
via pfasinventarisatie@ovam.be  en worden vervolgens verwerkt en gescreend zodat bij 
prioritaire locaties verder onderzoek kan worden opgestart. 
Tegen 15 juli werd feedback gevraagd met betrekking tot de andere terreinen, zodat 
voor deze zo snel mogelijk kan worden uitgeklaard waar bodemonderzoeken  moeten 
gebeuren en deze ook kunnen ingepland worden.
Meer informatie over de inventarisatie risicogronden PFAS-gebruik door lokale besturen,  is 
terug te vinden op de centrale website  https://www.vlaanderen.be/pfas-vervuiling. Hier 
zijn eveneens een 2 webinars beschikbaar waarbij  de opdrachthouder, Agentschap Zorg 
en Gezondheid, Netwerk Brandweer, Departement  Omgeving en de OVAM  uitleg geven  bij 
de coördinatieaanpak  van de PFAS-problematiek, de risico-aanpak met de no-
regretmaatregelen, en de bovengenoemde inventarisatie.
Alle input van de lokale  besturen  vormt nu het werkinstrument  om stap voor stap 
mogelijke risicosites te onderzoeken. De OVAM is gestart met de screening van de 
locaties (op effectief gebruik van PFAS)  en op basis van verschillende criteria zal per 
locatie een prioriteit worden toegewezen. Zo zullen locaties  in de nabijheid  van een 
woonzone of drinkwaterwingebied voorrang krijgen. De woon- en drinkwatergebieden 
rond terreinen  waar de brandweer  in het verleden heeft geblust met fluorhoudend 
blusschuim, krijgen de hoogste prioriteit.
Vervolgens zal een verkennend  bodemonderzoek uitgevoerd worden op 40 à 50 
risicolocaties per maand.  Dit is momenteel  de maximumcapaciteit  voor bodemonderzoek 
en -analyse  in Vlaanderen. Het veldwerk  is momenteel opgestart of wordt ingepland  op 
een 80-tal locaties. De betrokken lokale besturen  worden op de hoogte gesteld bij de 
start van een onderzoek op hun grondgebied.  
De OVAM  en de opdrachthouder zullen elke maand naar de betrokken lokale besturen 
communiceren over de locaties waar de OVAM  verkennend bodemonderzoek plant. 
3. A. In de studie uitgevoerd  in 2018 werd de selectie en prioritering  van relevante  
risicolocaties voornamelijk  uitgevoerd  op basis van de aard van de risicoactiviteiten 
aangezien deze bepalend zijn voor de aanwezigheid van PFAS in bodem en grondwater. 
De studie was te beperkt in omvang om een heel uitgebreide  screening te doen.  Vanuit 
deze optiek werd de nadruk gelegd op de activiteiten met een redelijke  kans op 
aanwezigheid van PFAS, bijvoorbeeld producenten van PFAS, producenten  van 
brandblusschuim, brandweeroefenplaatsen en brandincidenten. Ook enkele terreinen waar 
textielindustrie, coating industrie en galvanische  industrie is gevestigd werden onderzocht. 
De hoogste concentraties werden teruggevonden op locaties waar brandweeroefeningen  
werden gehouden, of waar er zich brandincidenties hebben voorgedaan.
B. Zie ook vraag 2: Er loopt momenteel een grootschalige inventarisatie van 
risicogronden PFAS-gebruik in Vlaanderen. Op zaterdag 19 juni ontvingen de 
provinciegouverneurs en burgemeesters een brief waarin hen wordt  gevraagd  mee te 
helpen aan het opstellen van een actuele  lijst van locaties  waar mogelijk sprake is van 
bodemverontreiniging met PFAS.  Zo wordt onder meer gekeken  naar:
terreinen waar de brandweer in het verleden  grote blusactiviteiten met 
fluorhoudend blusschuim heeft gehouden (oefenterreinen, sites waar een zware 
industriële brand  heeft gewoed…)
sites van bedrijven  waar PFAS in het productieproces werd gebruikt . Ook al is de 
kans op verontreiniging bij bedrijfsterreinen waar de stoffen  alleen werden 
gebruikt veel kleiner, toch willen we ook hier duidelijkheid  verschaffen of een 
PFOS- of PFAS-verontreiniging aanwezig is.
Een gedetailleerd  onderzoek moet nagaan  of op die terreinen PFAS gebruikt werden  
en op en rond welke  terreinen vervolgens bodemonderzoeken nodig zijn. Op de 
terreinen met de grootste kans op PFOS-verontreiniging worden binnen  de maand  
de staalnames uitgevoerd, de analyse  volgt zo snel mogelijk daarna.
De laatste  stand van zaken kan u opvolgen via vlaanderen.be/pfas-vervuiling
4. De aanpak van de risico-inventarisatie en daaraan gekoppelde  bodemonderzoeken  wordt 
beschreven in het antwoord op vraag 2.
5. 
Er is een communicatieprotocol  in werking tussen de administraties voor het ontvangen en 
opvolgen van nieuwe meetverslagen van risicosites. Dit protocol  houdt  in dat AZG en 
OVAM op basis van de verslagen van erkend  bodemsaneringsdeskundigen een risico-
inschatting maken en waar nodig een voorstel van no-regret  maatregelen uitwerken. 
Dat voorstel wordt ter kennis gebracht van de betrokken ministers, andere 
administraties en de opdrachthouder  en gecommuniceerd met de gemeente.  De 
opdrachthouder voorziet een sjabloon voor communicatie van de burgemeester  naar 
de burgers en pers (brief en persbericht) en communiceert eventuele maatregelen via 
de pfas-website.  Het protocol voorziet dat deze communicatie zo snel mogelijk wordt  
gevoerd na het ontvangen van de volledige  verslagen van de erkend 
bodemsaneringsdeskundige. 
6. De preventie en bescherming van de werknemers op het werk behoort nog tot de 
federale bevoegdheid en wordt opgevolgd door de FOD WASO.
