title: Project 'Duurzaam versterken van studentenwelzijn tijdens en in de nasleep van de coronapandemie' - Evaluatie
thema: Onderwijs en Vorming
pdf link: https://docs.vlaamsparlement.be/pfile?id=1738821
thema link: https://www.vlaamsparlement.be/parlementaire-documenten/schriftelijke-vragen/1539007
SCHRIFTELIJKE VRAAG
nr. 863
van BRECHT WARNEZ
datum: 29 juni 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Project 'Duurzaam versterken  van studentenwelzijn tijdens en in de nasleep  van de 
coronapandemie'  -  Evaluatie
De studenten uit het hoger onderwijs hebben  een lastig anderhalf jaar achter de rug: ze 
konden niet naar de les en hadden  ook buiten de muren van de instellingen weinig kansen 
op een sociaal studentenleven. De coronacrisis heeft het mentaal  welzijn van studenten 
versneld op de kaart gezet.
Op initiatief van de minister keurde de Vlaamse  Regering op 4 december 2020 een 
addendum goed bij het convenant met het Steunpunt Inclusief Hoger Onderwijs (SIHO). 
Gedurende het kalenderjaar 2021 werd in bijkomende financiering  voorzien  voor het 
‘Duurzaam versterken  van studentenwelzijn tijdens en in de nasleep  van de 
coronapandemie’. Een eerste belangrijke pijler in dit project is de werking van zes 
verbindingsofficieren in de studentensteden.  De minister stelde meermaals (o.a. in de 
commissievergadering van 28 januari 2021 en 4 maart 2021) dat zij een laagdrempelig  
aanspreekpunt moeten  zijn voor de studenten.  De minister stelde daarbij:  “Over alle 
grenzen heen - van universiteiten,  hogescholen  en netten - kunnen studenten terecht  bij 
de verbindingsofficieren  met al hun vragen rond welzijn en welbevinden”.
Een tweede belangrijke actie is de ontwikkeling van een e-healthaanbod via een centraal  
platform voor studentenwelzijn.  SIHO kreeg de opdracht om een digitaal platform te 
ontwikkelen op maat van de studenten.  Via het interactieve  platform moeten studenten 
laagdrempelig en anoniem toegang krijgen tot een breed e-healthaanbod.
Ten derde heeft de minister aan het SIHO de opdracht gegeven om een lerend  netwerk op 
te zetten.
Nu het project  ruim een half jaar verder is, graag de volgende vragen.
1.Op welke manier kunnen studenten de zes verbindingsofficieren bereiken als zij vragen 
hebben rond welzijn en welbevinden? Wordt dit actief naar de studenten 
gecommuniceerd?
2.Hoeveel studenten hebben zich reeds aangemeld bij de zes verbindingsofficieren als 
laagdrempelig aanspreekpunt? Hoeveel studenten hebben zij doorverwezen  naar de 
gepaste hulp?  Graag een overzicht  per verbindingsofficier of studentenstad/regio.
3.Kan de minister  een stand  van zaken geven wat betreft  de ontwikkeling van het 
centraal platform  studentenwelzijn? Heeft de minister  inmiddels  zicht op de timing van 
het ontwikkelen van het centraal platform studentenwelzijn?
4.Kan de minister een stand van zaken geven wat betreft de ontwikkeling  van het lerend 
netwerk? Welke partners zijn daarbij betrokken? Welke projecten  zijn hier in 
ontwikkeling? Wanneer  worden die gelanceerd?
5.Heeft  de minister reeds zicht op het al dan niet verlengen van het project  met het 
SIHO? Zo niet, wanneer zal de minister hierover beslissen zodat de aandacht voor 
studentenwelzijn niet verdwijnt na de coronacrisis?
BEN WEYTS 
VICEMINISTER-PRESIDENT VAN DE VLAAMSE  REGERING EN VLAAMS  MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 863 van 29 juni 2021
van BRECHT WARNEZ
1-2.De verbindingsofficieren brengen de huidige structuren en werking in kaart en leggen  
verbindingen tussen diverse instanties die rond de thematiek  van mentaal  welzijn bij 
studenten werken.  Dit met het oog op verbetering en verfijning. Het is dus niet de taak 
van de verbindingsofficieren zelf om individuele studenten op te vangen  en al dan niet 
door te verwijzen.  Dat zou ook niet wenselijk zijn om dat voor Vlaanderen aan 6 personen 
over te laten. Daarvoor is een groot team nodig.
3.Het SIHO is intensief bezig met de ontwikkeling van het centraal platform 
studentenwelzijn. Op mijn vraag hebben zij eerst een nodenanalyse gedaan waarbij naast  
de noden van studenten en instellingen, ook goede  (internationale) praktijken in kaart 
werden gebracht. Als bruggenbouwer heeft SIHO ook diverse experten uit de associaties 
geconsulteerd en samengebracht in een werkgroep. Deze analyse liet toe om een 
duidelijke structuur  en inhouden te bepalen voor het platform. Naast informatie rond 
mentaal welbevinden,  gezond studeren, krachtverhalen,  en een duidelijke sociale kaart 
waar studenten in elke regio voor hulp terecht  kunnen, zal het platform ook een zelftest  
en evidence based e-health en e-treatment  programma’s aanbieden  rond autonomie, 
verbondenheid, competentie,  eetcompetenties, angst,  stress,  zelfverwonding en suïcidaal 
gedrag. De zelftest en het e-health aanbod, die zowel preventief als curatief van aard 
zijn, worden volledig mee opgevolgd en uitgewerkt  met een werkgroep van academische  
experten van verschillende universiteiten. Zo’n onderbouwde aanpak vraagt  tijd, maar in 
december kunnen we een degelijk evidence-based platform lanceren, dat volledig in het 
Nederlands en in het Engels aan de studenten zal worden  aangeboden, zodat we ook 
inspelen op de specifieke noden  van internationale studenten. Het stelt me gerust dat 
studenten ook bijzonder  nauw  betrokken  worden  in de ontwikkeling  van het platform. Ze 
hebben mee de structuur  bepaald, en staan nu ook mee aan het roer om getuigenissen 
aan te leveren.
4.In navolging  van projectdoelstelling drie, richtte het SIHO een Vlaanderenbreed  lerend 
netwerk op met het oogmerk op het bevorderen van deskundigheid  en expertisedeling  
op vlak van mentaal  welbevinden en inclusief  hoger onderwijs tussen 
hogeronderwijsonderstellingen. Naar analogie met de andere lerende netwerken die SIHO 
voor ons coördineert, focust dit lerend netwerk  zich op het samenbrengen van 
medewerkers van hogescholen en universiteiten  die zich in dagdagelijkse  praktijken  
inzetten voor het verbeteren van mentaal welbevinden in het hoger onderwijs.   In 
concreto brengt het dus de medewerkers van de studentenvoorzieningen,  medewerkers 
van studentenbegeleidingsdiensten  en beleidsmedewerkers van de instellingen samen. 
Ook medewerkers van Vlaamse Interuniversitaire  Raad (VLIR), de Vlaamse  
Hogescholenraad, studenten en experts uit de associaties, en/of relevante  actoren uit de 
praktijk, en studenten sluiten daarbij aan. De bijeenkomsten vertrekken vanuit de 
gesignaleerde noden  binnen de hoger onderwijspraktijk  zelf. Via interactieve  werkvormen 
worden instellingen en studentenvoorzieningen in het bijzonder uitgenodigd om hun 
goede praktijken en aanpak te delen, maar ook om uit te wisselen over specifieke  
uitdagingen en vragen. Experts sluiten ook steeds  aan om het thema inhoudelijk  te 
begeleiden. Deelnemers kunnen op voorhand ook specifieke vragen, uitdagingen  en/of 
suggesties indienen. Op die manier  is maatwerk mogelijk. De eerste bijeenkomst in mei 
focuste op het belang van veerkracht  en verbinding en preventieve acties met betrekking 
tot mentaal  welzijn van studenten.  De keynote werd voorzien door professor Bruffaerts  
(KU Leuven),  waarna  goede praktijkvoorbeelden rond peer support, verbinding en 
veerkracht werden uitgewisseld. Op vraag  van de aanwezige 72 deelnemers organiseerde 
het SIHO  eind juni nog een extra bijeenkomst rond dit thema. Ook deze activiteit kende 
een grote  opkomst  en stond volop  in het teken van expertisedeling.  Een derde lerend 
netwerkactiviteit in juni focuste op ehealth  en werd verzorgd door dr. Vandaele van de 
expertisecel Psychologie, Technologie en Samenleving van Thomas More en trok opnieuw 
85 deelnemers aan. Het lerend netwerk van september zal focussen  op suïcidaal gedrag  
en zelfverwonding.  SIHO werkt daartoe samen met professor Baetens (VUB) en professor 
Portzky (UGent) en het Vlaams Expertisecentrum  Suïcidepreventie (VLESP).  Specifiek 
zullen ook de Centra Geestelijke Gezondheidszorg (CGG  SP) betrokken worden  aangezien 
zij binnen het Actieplan  Suïcidepreventie specifiek ook instaan voor de vormingen naar 
onderwijs. De uitwisseling die SIHO met de hoger  onderwijsinstellingen,  experten en 
relevante stakeholders  faciliteert is voor hen dan ook zeer relevant.  Voor het lerend  
netwerk in oktober zal SIHO  in samenwerking met professor Vansteenkiste (UGent)  ook 
een vorming rond het belang van het creëren van een ‘behoefte-ondersteunend’ klimaat 
voorzien. Onderzoek leert immers dat een gevoel van onveiligheid en onzekerheid  vaak 
geworteld is in de frustratie van de drie psychologische basisbehoeftes (Autonomie, 
verBondenheid en Competentie). Het is belangrijk dat onderwijsprofessionals inzicht in 
het belang  van het ABC fundament  voor psychisch welzijn verwerven, maar dat we ook 
het ABC fundament voor studenten  versterken. 
5.Dit thema  ligt ons allen nauw  aan het hart. Zoals reeds  aangehaald  zal het toekomstige 
beleid rond mentaal  welzijn bij studenten,  dat we vanaf  1 januari volgend jaar willen 
uitrollen, vaste  vorm krijgen op basis van de resultaten en de beleidsaanbevelingen  uit 
de twee projecten  van de VVS en het SIHO. Ik ben bijzonder blij hoe het SIHO met 
strakke koers de drie doelstelling opvolgt en het werk grondig uitvoert en daarbij optimaal  
afstemt met het project van VVS, en ook met de Associaties, de Vlaamse 
Interuniversitaire Raad (VLIR), de Vlaamse Hogescholenraad en de hoger 
onderwijsinstellingen. In navolging van de richtlijnen van het addendum werden  in 
afstemming met de projectgroep  operationele  en meetbare doelen/actiepunten 
opgesteld, in een afgebakend  tijdskader. Deze zijn een vertaling van de behoeften die 
naar voren zijn gekomen uit het overleg met VVS, VLIR, de Vlaamse  Hogescholenraad  en 
de Vlaanderenbrede projectgroep die het SIHO voor dit Addendum heeft opgericht. De 
projectgroep bestaat  uit een vertegenwoordiging  van experten van de vijf associaties, de 
VVS, de beleidsmedewerkers  sociaal beleid van VLIR en de Vlaamse Hogescholenraad en 
een waarnemer van de Vlaamse overheid. Het SIHO zit op koers en zal begin  september 
een tussentijds  rapport aanleveren. Maar de praktijk leert intussen reeds  duidelijk dat 
het lerend  netwerk een duidelijke nood lenigt  en dat de ontwikkeling  van het centraal 
platform een goede zaak is. Studenten zullen niet alleen een duidelijk overzicht krijgen 
van waar ze overal  terecht  kunnen voor hulp, maar er is ook steeds meer toenemende 
evidentie voor de effectiviteit  van e-health en e-treatment voor de preventie en 
behandeling van psychische klachten  en stoornissen  in de hogeronderwijscontext. Ik ben 
bijzonder blij dat SIHO diverse academische  experten uit de diverse associaties  heeft 
samengebracht om dit te realiseren, en dat SIHO  en de werkgroep ook een duidelijk 
engagement tonen om het gebruik  en de effectiviteit goed op te volgen.  Nieuwe modules 
zullen eenvoudig kunnen worden aangevuld.  De grote zorg waarmee  het SIHO een 
duurzaam platform  ontwikkelt, maakt dat we sowieso  duurzaam  met hen verder  aan de 
slag willen in 2022 rond dit thema.  In september organiseer  ik ook met alle 
studentenvoorzieningen via VLIR en VLHORA  een denkdag  over o.a. het beleid  rond 
mentaal welzijn  na 1 januari  2022. Zoals eerder al meegedeeld wordt ook het onderzoek  
van VVS rond mentaal welzijn meegenomen om het verdere  beleid vorm te geven.
