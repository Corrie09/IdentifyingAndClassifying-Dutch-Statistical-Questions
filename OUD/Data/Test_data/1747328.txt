title: Bouwprojecten sociale huisvestingsmaatschappijen - Impact grondstoffenschaarste door corona
thema: Wonen
pdf link: https://docs.vlaamsparlement.be/pfile?id=1747328
thema link: https://www.vlaamsparlement.be/parlementaire-documenten/schriftelijke-vragen/1543428
SCHRIFTELIJKE VRAAG
nr. 649
van SARAH SMEYERS
datum: 8 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Bouwprojecten sociale huisvestingsmaatschappijen   -  Impact grondstoffenschaarste door 
corona
Wereldwijd heerst  er momenteel een enorme schaarste aan bouwmaterialen. Door de 
coronacrisis is er een nijpend tekort aan aan hout, aan isolatiematerialen, aan glas, aan 
dakpannen, aan metaal, aan koper en dergelijke meer. Niemand wist hoe lang die zou 
duren. Uit vrees om hun producten niet meer kwijt te raken, zijn de producenten  immers 
minder gaan produceren. Geluk  bij een ongeluk: we raken  echter sneller en vlotter uit de 
crisis en bijgevolg draait de bouwmarkt op volle toeren. Iedereen heeft dringend  materiaal 
nodig en dat creëert schaarste. 
De gevolgen  zijn navenant: lange  wachttijden  en stijgende prijzen. In de houtsector is de 
schaarste momenteel  bijvoorbeeld  al zo groot dat men binnen  de sector voor nieuwe 
contracten aanraadt om met dagprijzen te werken.  Dan zegt de vakman  dat hij 
bijvoorbeeld de houtprijs zal aanrekenen van de dag waarop hij zijn hout koopt. Of hij kan 
een herzienbare clausule afspreken.  De offerte opstellen op basis van de houtprijs van 
vandaag maar afspreken dat ze die pas echt afkloppen op de dag dat hij het hout effectief 
koopt.
Deze evolutie zal allicht  ook gevolgen hebben  voor de (ver)bouwprojecten van de sociale  
huisvestingsmaatschappijen.
1.Hoeveel (ver)bouwprojecten van sociale huisvestingsmaatschappijen  (SHM’s)  hebben 
vanaf januari 2021 een vertraging opgelopen  die men rechtstreeks aan de schaarste 
van bouwmaterialen kan wijten?
2.Heeft  men zicht op de grootte  van die vertraging?
3.In welke mate zien we dat de stijgende grondstofprijzen ook repercussies  hebben op 
de uiteindelijke prijs van de werken?
4.Op welke manier wordt dat door de SHM’s opgevangen?
5.Ging men in de sociale bouwsector effectief  over tot het werken met dagprijzen? Zo 
ja, bij hoeveel SHM’s?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 649 van 8 juli 2021
van SARAH SMEYERS
1-2.Bij een contractwijziging tijdens de uitvoering  van een opdracht  wordt  geregeld een 
termijnverlenging toegekend.  Voor bouw- en renovatieprojecten waarbij de SHM 
optreedt als aanbestedende  overheid is de reden voor de termijnverlenging niet 
gestructureerd beschikbaar.
3.In de regel volstaat de prijsherzieningsformule uit de opdrachtdocumenten om de 
prijsfluctuaties op te vangen.  De opdrachtnemer  die vindt dat het contractueel 
evenwicht in zijn nadeel is ontwricht door onvoorzienbare omstandigheden,  heeft de 
mogelijkheid om een verzoek tot herziening  in te dienen. Indien de opdrachtnemer 
een zeer belangrijk  nadeel wegens onvoorzienbare omstandigheden  kan bewijzen,  zal 
de SHM in gesprek moeten gaan met de opdrachtnemer  over een eventuele  
compensatie. Over dergelijke compensaties  wordt binnen  de VMSW echter geen 
gestructureerde informatie bijgehouden.
4.Prijsstijgingen kunnen binnen het subsidiabele plafond zijn, of erbuiten. Binnen het 
plafond leidt dit tot een hogere gesubsidieerde lening of een hogere subsidie. Buiten  
het plafond kan een SHM de prijsverhoging opvangen  met eigen middelen of een 
marktconforme lening bij VMSW.
5.De VMSW heeft er geen zicht op of SHM’s gekozen hebben om over te stappen op 
dagprijzen.
