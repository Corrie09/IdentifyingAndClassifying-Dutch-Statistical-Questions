title: PET-flessen - Recyclage naar voedingsextracten
thema: Natuur en Milieu
pdf link: https://docs.vlaamsparlement.be/pfile?id=1738999
thema link: https://www.vlaamsparlement.be/parlementaire-documenten/schriftelijke-vragen/1541836
SCHRIFTELIJKE VRAAG
nr. 941
van FREYA PERDAENS
datum: 2 juli 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
PET-flessen  -  Recyclage naar voedingsextracten
Leve de wetenschap! Onderzoekers van de universiteit van Edinburgh  zijn er immers  voor 
de eerste keer in geslaagd om plastic  te upcyclen naar iets eetbaars. In dit geval gaat het 
om vanilline, dat we uiteraard allemaal graag  eten in de vorm van een ijsje.
De basis voor deze ontdekking  is terug te voeren  naar Kyoto, waar in 2016 een bacterie  
werd ontdekt die petplastic opeet.  Amerikaanse en Britse  wetenschappers vonden een 
manier om dit proces te versnellen.  Het residu dat overblijft  na het hele proces is 
tereftalaatzuur.
Dat residu werd door de wetenschappers van de universiteit van Edinburgh gebruikt in hun 
werkzaamheden. Ze mixten het met een brouwsel van gemanipuleerde e-colibacterieën. 
Na een blootstelling van een dag aan 37 graden, werd het voor 80 procent vanilline. Het 
gaat dus over een kunstmatige variant ervan, maar chemisch gezien  is die identiek aan de 
natuurlijke variant.
Het is een echte doorbraak. Daar waar normaal vertrokken wordt van bepaalde suikers, 
werd hier voor de eerste keer vertrokken van een afvalproduct  dat ze hebben kunnen  
bewerken met micro-organismen. Onderzoekers laten weten dat dit een zeer duurzaam 
systeem is, want dat het proces bij lage temperaturen kan plaatsvinden, met een minimaal 
gebruik aan zuren. Het kan een eerste stap zijn in de zoektocht naar organismen die ook 
andere vormen van plastic  afbreken. Op die manier vinden we innovatieve manieren om 
de hoeveelheid aan plasticvervuiling nog terug te dringen.
Ik heb over dit baanbrekende onderzoek enkele vragen voor de minister.
1.Worden er in Vlaanderen ook stappen gezet om te onderzoeken of bepaalde plastics 
kunnen worden omgezet in voedingsmiddelen? Zo ja, welke  en in welke proefprojecten  
wordt dat onderzocht?
2.Lopen er nog proefprojecten  om plastics te herwerken tot nieuwe basisstoffen?  Zo ja, 
welke en in welke fase bevinden  deze proefprojecten  zich?
Deze vraag werd gesteld  aan de ministers  Hilde Crevits  (941), Zuhal  Demir (1208)
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
GECOÖRDINEERD ANTWOORD 
op vraag nr. 941 van 2 juli 2021
van FREYA PERDAENS
1.Dit is inderdaad een prachtig project dat tot de verbeelding  spreekt en waar ik als 
grote voorstander van een omschakeling naar een circulaire economie heel blij van 
word. Wel hebben  wij geen weet van gelijkaardige onderzoeksprojecten  hier. 
2.Er bestaan ook heel mooie opportuniteiten om van plastics andere basisstoffen te 
maken en van organisch afval voedsel. Ook de plastics  via hoogwaardige upcycling in 
de kringloop  houden is een goede en duurzame  oplossing. Er zijn ook diverse vormen 
van chemische en fysische recyclage voor kunststoffen waarbij  kunststoffen  herleid 
worden tot zuivere nieuwe basisstoffen voor de chemie.  Ook zijn er ontwikkelingen 
gaande in enzymatische technologie voor de recyclage  van kunststoffen. Dergelijke 
innovaties zullen zeker  belangrijk  worden in de toekomst als aanvullende technieken 
voor kunststofrecyclage.
De speerpuntcluster  Catalisti voor de chemie  en kunststoffensector heeft onder andere 
een programma ‘circulariteit  en grondstoffen-efficiëntie’ van waaruit projecten 
ontstonden voor het maximaal recycleren van plastics, zoals MATTER  (Mechanical and 
Thermochemical Recycling  of Mixed Plastic  Waste)  en waarin nog verder  wordt gewerkt 
op dit spoor, zoals binnen  het nog tot de zomer 2023 lopende WATCH (Plastic Waste 
To Chemicals). Binnen dit project wordt geprobeerd om uit het plastiekafval 
hoogwaardige chemicaliën  en de basis voor nieuwe plastics  te bekomen zonder aan 
kwaliteit van het materiaal in te boeten.  We zullen nog een hele tijd plastics  blijven  
gebruiken gezien hun interessante eigenschappen, maar zolang  ze niet in de oceaan  
of de rest van het milieu terechtkomen, hoeft dat geen probleem te zijn.
Daarnaast heeft Catalisti  ook een programma ‘biogebaseerde waardeketens’ waarin 
tal van projecten worden opgezet om reststromen op te waarderen tot interessante 
organische moleculen en grondstoffen die opnieuw kunnen  gebruikt worden.
De speerpuntcluster Flanders’ Food zet ook met diverse projecten  in op de valorisatie 
van biomassa-nevenstromen tot nieuwe ingrediënten voor ‘food of feed’ (voeding  of 
voeder), zoals ook vooropgesteld in onze recent gelanceerde eiwitstrategie.
Door de sterke positie  van Vlaamse kennisinstellingen en bedrijven in dit domein 
hebben zich een aantal pilootinstallaties op de kaart gezet die verdere  ontwikkelingen 
kunnen ondersteunen. Een voorbeeld  is de Bio Base Europe  Pilot Plant, maar ook 
instellingen als ILVO,  VITO en tal van hogescholen en universiteiten zijn hier 
werkzaam.
Omwille van het belang van bio-economie heeft de Vlaamse regering eind 2020 een 
impulsprogramma bio-economie goedgekeurd voor een extra investering van 10 
miljoen euro in de bio-economie. Hiermee  zal onder meer ingezet  worden  op extra 
projecten vanuit de speerpuntclusters,  en ook op de ondersteuning van kmo’s die in 
samenwerking met pilootinstallaties  nieuwe  biogebaseerde  toepassingen naar de 
markt willen brengen.
Daarbovenop investeren we binnen het relanceplan ook nog meer dan 30 miljoen  euro 
in infrastructuur om fermentatie en conversie van biomassa mogelijk te maken. Er zijn 
enorm veel uitdagingen, maar ook heel veel interessante toepassingen en vandaar het 
grote aantal investeringen  in de bio-economie.
We ondersteunen de werking  van plastic recyclage ook binnen de werkagenda’s in het 
kader van Vlaanderen Circulair. Binnen de werkagenda chemie/kunststoffen zetten de 
stakeholders zich ook in om trajecten op te zetten rond het circulair sluiten van de 
keten, waarbij mechanische, fysische  en chemische recyclage-ontwikkelingen op hun 
haalbaarheid onderzocht worden.
