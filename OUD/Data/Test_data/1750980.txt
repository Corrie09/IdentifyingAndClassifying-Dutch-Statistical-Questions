title: Sint-Annatunnel Antwerpen - Renovatie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1750980
thema link: https://www.vlaamsparlement.be/parlementaire-documenten/schriftelijke-vragen/1548956
SCHRIFTELIJKE VRAAG
nr. 1586
van ORRY VAN DE WAUWER
datum: 3 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Sint-Annatunnel Antwerpen  -   Renovatie
De Sint-Annatunnel onder de Schelde is de belangrijkste  Scheldekruising voor zachte 
weggebruikers in Antwerpen.  Het dossier  voor de renovatie  van de tunnel en de 
dienstgebouwen is lopende, maar kende in het verleden een moeizame start. Ook nu kent 
de infrastructuur van de Sint-Annatunnel  geregeld  mankementen waardoor fietsers en 
voetgangers moeizaam van Linker- naar Rechteroever  geraken. De liften zijn al enkele 
maanden buiten  gebruik en eind augustus lieten de roltrappen  het ook opnieuw afweten. 
De liften in de fietstunnel  kennen wegens corona  een beperkte  capaciteit waardoor dit geen 
kwalitatief noch kwantitatief alternatief is. De veerverbinding biedt hier gelukkig soelaas, 
maar met een overvaarfrequentie  van twee maal per uur is ook dit geen structurele 
oplossing.
1.Kan de minister een overzicht geven van het aantal defecten aan de liften in zowel de 
fiets- als voetgangerstunnel en de roltrappen in de voetgangerstunnel  voor 2021 tot 
en met augustus, opgesplitst per lift/roltrap? Hoe verhoudt dit cijfer zich tot 
voorgaande jaren?
2.Kan er meer informatie gegeven  worden over de verstoorde bediening van de Sint-
Annatunnel eind augustus 2021? Welke maatregelen zullen  worden genomen  om 
dergelijke defecten  in de toekomst te vermijden?
3.Wat is de stand van zaken in het renovatieproject van de Sint-Annatunnel?  Werd 
ondertussen een aannemer gevonden  die het renovatieproject op zich kan nemen? 
Welke verdere stappen worden  gepland en wat is de timing hierin?
4.Op welke manier  kan er verder gezorgd worden dat de fiets- en wandelverbinding  
tussen Linker- en Rechteroever zo goed mogelijk gewaarborgd  kan worden?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1586 van 3 september  2021
van ORRY VAN DE WAUWER
1.Het aantal defecten dat als technisch incident geregistreerd werd waarbij een 
tussenkomst van een aannemer  noodzakelijk was, zijn tot op 31 augustus  2021:
Voor Sint-Annavoetgangerstunnel:
-Lift op rechteroever: 5 tegenover 13 in 2020 en 38 in 2019
-Lift op linkeroever: 2 tegenover 33 in 2020 en 69 in 2019
-Roltrappen  op rechteroever:  12 tegenover 4 in 2020 en 0 in 2019
-Roltrappen  op linkeroever: 5 tegenover 7 in 2020 en 1 in 2019
Voor Kennedyvluchtkoker: 
-Lift op rechteroever: 18 tegenover 24 in 2020 en 14 in 2019
-Lift op linkeroever: 5 tegenover 17 in 2020 en 26 in 2019
De stijging van het aantal technische incidenten voor de roltrappen  van Sint-
annatunnel is te verklaren door de 24/7 indienststelling van deze roltrappen in deze 
periode.
Het aantal technische  incidenten voor de liften van Kennedyvluchtkoker is in totaliteit 
afgenomen.
De cijfers met betrekking tot de technische incidenten aan de liften van Sint-
Annavoetgangerstunnel kunnen niet gerefereerd worden naar deze van de 
voorgaande jaren gelet de langdurige  stilstand.
2.De verstoorde  werking  van de roltrappen in de Sint-Annatunnel eind augustus  2021 
werd veroorzaakt door het uitvoeren van dringende onderhoudswerken aan de 4 
roltrappen op linkeroever. Het Agentschap Wegen en Verkeer (AWV) had tijdens een 
reguliere inspectieronde van de roltrapinstallaties een versnelde veroudering 
vastgesteld van veiligheidskritische onderdelen van de roltrappen. Daarop  is het 
agentschap overgegaan tot preventieve vervanging van deze onderdelen om 
onvoorziene uitval van de roltrappen te vermijden. Aansluitend werden diepgaande  
inspecties aan de roltrapinstallaties  uitgevoerd  waarbij een reeks bijkomende niet-
zichtbare gebreken  werden vastgesteld die onmiddellijk werden  opgelost.
Het agentschap inspecteert de roltrapinstallaties dagelijks, maar gezien  de ouderdom  
van de aanwezige  installaties treden dergelijke defecten zeer snel op en zijn ze niet 
altijd voorspelbaar. Deze onvoorziene  defecten kunnen grotendeels verminderd 
worden door het aantal preventieve vervangingen op te drijven, maar dit zou 
betekenen dat naar vaste sluitingsdagen wordt overgestapt om het veilig werken 
voor de techniekers  te kunnen garanderen. Om in veilige omstandigheden  de werken 
te kunnen uitvoeren,  is nl. een volledige buitendienststelling  nodig van alle op een 
oever aanwezige roltrappen.  
3.AWV heeft de afgelopen maanden verkennende gesprekken gehouden  met een 
mogelijke ge√Ønteresseerde  kandidaat  uitvoerder voor de renovatiewerken van de 
liftinstallaties.
In een eerstvolgende  stap onderzoekt  het agentschap  momenteel via welke juridisch 
correcte weg deze kandidaat uitvoerder  een offerte kan indienen, rekening  houdend  
met het ontbreken van inschrijvers bij de vorige twee open aanbestedingsronden.
4.Het Agentschap Wegen en Verkeer  houdt  bij het opmaken  van de planning van het 
periodiek onderhoud  aan de roltrappen van Sint-Annavoetgangerstunnel en aan de 
liften van Kennedyvluchtkoker steeds rekening met de onderlinge beschikbaarheid en 
met de vaaruren van de veerdienst Sint-Anna (Agentschap  Maritieme Dienstverlening 
en Kust).
Omdat elke interventie aan de liften en roltrappen hinder voor de tunnelgebruikers  
met zich meebrengt,  wordt er niet lichtzinnig mee omgegaan.
Nochtans dringen grondige renovatiewerken  zich op waardoor de levensduur van 
deze oude installaties  kan verlengd worden en de beschikbaarheid en 
betrouwbaarheid van de installaties verhoogd  worden.
Daarom onderzoekt AWV hoe dergelijke grotere onderhoudsbeurten op korte termijn 
kunnen uitgevoerd worden met als randvoorwaarde om de hinder voor de dagelijkse 
gebruiker te beperken  tot een absoluut minimum.  Dergelijk onderhoud vereist vanuit  
veiligheidsoogpunt voor zowel de onderhoudstechniekers als voor de gebruikers,  de 
volledige buitendienststelling van de twee naast  elkaar gelegen roltrappen.
Uiteraard zullen deze werken gepaard  gaan met een uitgebreide 
communicatiecampagne die de noodzakelijke werken samen met hun hinder plaatsen 
tegenover de alternatieve beschikbare Scheldeoeverkruisingen.
