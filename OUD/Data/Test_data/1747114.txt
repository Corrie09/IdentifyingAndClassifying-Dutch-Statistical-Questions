title: Festival van het Landschap - Betrokkenheid Vlaamse overheid
thema: Natuur en Milieu
pdf link: https://docs.vlaamsparlement.be/pfile?id=1747114
thema link: https://www.vlaamsparlement.be/parlementaire-documenten/schriftelijke-vragen/1547217
SCHRIFTELIJKE VRAAG
nr. 1238
van BERT  MAERTENS
datum: 16 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Festival van het Landschap  -  Betrokkenheid Vlaamse  overheid
Na eerdere edities in Tiegem en Sint-Denijs streek het Festival van het Landschap  dit 
jaar neer in Avelgem, van 17 tot en met 20 juni. Het Festival van het Landschap is een 
initiatief van Intercommunale Leiedal, in samenwerking met de gemeente  Avelgem, 
Erfgoed Zuidwest, Stadlandschap  Leie en Schelde, en tal van lokale  partners. Het 
landschap staat er centraal en er worden workshops, wandelingen,  fietstochten,  lezinge, 
etc. georganiseerd.
1.In hoeverre en op welke  manier werd de Vlaamse overheid  (o.a. Departement 
Omgeving, Agentschap voor Natuur en Bos (ANB), Departement  Landbouw  en 
Visserij) betrokken bij deze en bij de voorgaande edities van het Festival  van het 
Landschap? 
2.Op welke manier past dit initiatief in het ruimtelijk beleid van de Vlaamse  Regering?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1238 van 16 juli 2021
van BERT  MAERTENS
1.De organisatie van het Festival van het Landschap wordt getrokken vanuit de IOED 
(intergemeentelijke onroerenderfgoeddienst) Leiedal met ondersteuning van heel wat 
partners: de Vlaamse overheid, de provincie, Stadslandschap Leie en Schelde, de lokale  
besturen, partnerorganisaties en lokale verenigingen. 
Hiermee geeft de IOED invulling aan de doelstelling voor een integrale  en geïntegreerde 
werking zoals opgenomen in de samenwerkingsovereenkomst verbonden  aan de 
subsidie vanuit Onroerend  Erfgoed. 
De Vlaamse overheid ondersteunt de IOED via subsidiëring vanuit  het Agentschap 
Onroerend Erfgoed en ook via de gebiedswerking  in Zuid-West-Vlaanderen 
(Departement Omgeving). Er is geen rechtstreekse betrokkenheid  van de Vlaamse  
agentschappen of administraties bij het Festival van het Landschap zelf.
2.Het festival is een ode aan het landschap en biedt een venster op het verleden, het 
heden en de toekomst  van het cultuurhistorische landschap. Aan de hand van expo’s,  
workshops, wandelingen, fietstochten, lezingen en tal van andere verrassende 
activiteiten kunnen jong en oud, experts en leken met een nieuwe bril kijken naar het 
landschap waar we leven, werken  en wonen. In eerste instantie wordt  vertrokken van 
het verleden van het landschap en het onroerende en roerende  erfgoed dat dit net zo 
typeert. Kennis over het verleden  leert ons het heden beter te begrijpen en helpt ons 
nadenken over de toekomst.  
Dit initiatief  kan gekaderd worden binnen de gebiedswerking in de regio Zuid-West-
Vlaanderen, welke  met de interbestuurlijke  overeenkomst (Vlaamse Regering 19 juli 
2019) door de verschillende bestuursniveaus  is verankerd. Met deze overeenkomst 
werd de regionale ruimtelijke visie voor de regio Leie en Schelde onderschreven, die 
er op gericht is om de open ruimte  te versterken  met verwevenheid en meervoudig  
ruimtegebruik (water,  bos, natuur, landbouw, recreatie, erfgoed, energie,…). 
Specifieke elementen van de ruimtelijke  toekomstvisie komen tijdens het Festival van 
het Landschap  op een laagdrempelige manier en op diverse manieren aan bod voor 
het publiek. 
Deze gebiedsgerichte benadering sluit aan bij de doelstellingen van de strategische 
visie Beleidsplan Ruimte  Vlaanderen. De realisatie van robuuste en veerkrachtige open 
ruimte is nodig om verandering  op vlak van klimaat te kunnen opvangen  en moet 
zorgen voor een steeds  ruimer wordend pakket aan maatschappelijke diensten zoals 
voedselproductie, biodiversiteit, bodeminfiltratie en waterberging.  Participatie gelinkt 
aan dergelijke gebiedsgerichte werking moet bijdragen  aan het genereren van 
ruimtelijke kwaliteit, mét betrokkenheid.
