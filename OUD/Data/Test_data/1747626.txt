title: Gezonken scheepswrakken - Berging
thema: Mobiliteit en Verkeer
Natuur en Milieu
Openbare werken
pdf link: https://docs.vlaamsparlement.be/pfile?id=1747626
thema link: https://www.vlaamsparlement.be/parlementaire-documenten/schriftelijke-vragen/1547850
SCHRIFTELIJKE VRAAG
nr. 1510
van CARMEN RYHEUL
datum: 26 juli 2021
LYDIA PEETERS 
VLAAMS MINISTER VAN MOBILITEIT  EN OPENBARE  WERKEN
Gezonken scheepswrakken  -  Berging
Schepen die bij gebrek aan onderhoud of ingevolge  een calamiteit in onze Vlaamse 
waterwegen of havens  zinken, kunnen niet alleen een risicovolle hindernis vormen voor 
het scheepvaartverkeer,  maar ook op milieuvlak een ernstig  gevaar  vormen  voor de 
mens en het leefmilieu.
De bergingsbevoegdheden van vaartuigen  zijn in Vlaanderen echter een complex  
gebeuren. Zo is de afdeling Maritieme Toegang uitsluitend bevoegd  voor de 
scheepswrakken die zich in de maritieme toegang bevinden  (d.i. de Schelde vanaf de 
Nederlands-Belgische grens tot aan de sluis van Wintam). Aan de kust staat dan weer 
het Maritiem  Reddings-  en Coördinatiecentrum (MRCC) in voor de bergingscoördinatie  en 
neemt dit centrum zelf het initiatief bij calamiteiten. Andere  binnenwateren vallen onder 
de bevoegdheid van andere verschillende instanties, zoals de havenbedrijven, De 
Vlaamse Waterweg nv (DVW),  Rijkswaterstaat voor de Schelde op Nederlands 
grondgebied, …
De berging van dergelijke  scheepswrakken, inzonderheid  indien de identiteit van de 
eigenaar niet kan worden achterhaald, kan bovendien aanzienlijke kosten voor de 
gemeenschap met zich meebrengen. Uit het antwoord op de schriftelijke vraag nr. 348 
van 28 november 2014 van Danielle  Godderis-T’Jonck blijkt dat al deze voor berging  
bevoegde diensten er in het verleden geenszins een uniforme bergingskosten-
verhaalregeling op nahielden; voor sommige vaartuigen werd een bergingswaarborg of 
BA-verzekering met bergingsdekking vereist, voor andere  dan weer niet, sommige van 
deze Vlaamse diensten eisten zelfs nooit dergelijke zekerheden.
1.a) Kan de minister verduidelijken welke regeling inzake zekerheidsstellingen op dit 
ogenblik geldt voor respectievelijk  pleziervaartuigen,  woonboten en professionele 
vaart op de Vlaamse binnenwateren,  zee- en binnenhavens,  en de maritieme 
toegang tot deze havens  en wateren,  die de kosten voor de berging van 
gezonken vaartuigen en het ruimen  van scheepsafval  en 
oppervlaktewaterverontreiniging ingevolge  het zinken van een vaartuig in elk 
van voormelde zones dekt?
b)Wordt deze regeling op dit ogenblik afdoende geacht  om al deze bergings- en 
ruimingskosten te dekken? Zo niet, wat zijn de knelpunten  en op welke wijze en 
binnen welke  termijn  zal de minister deze wegwerken?
2.a) Kan de minister  voor 2017, 2018, 2019 , 2020 en 2021 (tot op heden) het 
aantal vaartuigen weergeven  die in respectievelijk  de Vlaamse binnenwateren, 
zee- en binnenhavens en de maritieme toegang tot deze havens  en wateren  zijn 
gezonken en werden  geborgen? 
b)Hoeveel bedroegen de totale bergingskosten en het aandeel in deze totale  
kosten die ten laste vielen van de gemeenschap per gezonken vaartuig (met 
verzoek om ook de reden te vermelden waarom een deel of het geheel  van de 
bergingskosten desgevallend ten laste werd gelegd van de gemeenschap)?
Deze vraag werd gesteld  aan de ministers  Zuhal Demir (1262), Lydia Peeters (1510).
LYDIA PEETERS 
VLAAMS MINISTER VAN MOBILITEIT  EN OPENBARE  WERKEN
GECOÖRDINEERD ANTWOORD
op vraag nr. 1510 van 26 juli 2021
van CARMEN RYHEUL
1.a)
i.Voor wat betreft zekerheidsstellingen  geldt er geen onderscheid naar de aard/het 
statuut van het binnenwater
Hoewel de wateren  waarvoor het Vlaamse Gewest bevoegd  is, afhankelijk van hun 
statuut beheerd  worden door aparte instanties  (afdeling Maritieme Toegang, 
havenbedrijven of De Vlaamse  Waterweg), geldt er niet noodzakelijk telkens  een 
andere regelgeving  met betrekking tot de vereisten gesteld aan de vaartuigen.
Er worden, m.a.w., geen andere verzekeringseisen of zekerheidsstellingen  geëist 
naargelang het vaartuig  zich op een waterweg  onder bevoegdheid van DVW,  AMT 
of in een haven bevindt.
ii.Zekerheidsstellingen op basis van de aard van het vaartuig
-Hoewel de scheepvaartreglementering op de binnenwateren een gewestelijke 
bevoegdheid is, blijft het vaststellen van technische  voorschriften en veiligheid 
van pleziervaartuigen een federale bevoegdheid. De federale  overheid  is dus 
onder andere verantwoordelijk voor de uitrusting en registratie van 
pleziervaartuigen. Dit geldt overigens  ook voor de varende woonschepen, die 
immers beschouwd worden als pleziervaartuigen.
De Wet van 5 juli 2018 betreffende de pleziervaart bepaalt dat de Koning een 
verzekering burgerlijke aansprakelijkheid kan opleggen. Deze mogelijkheid  
werd evenwel  nog niet in regelgeving  omgezet. Bijgevolg zijn er in de huidige  
stand van de regelgeving geen verplichte zekerheidsstellingen ter dekking van 
de kosten van opruiming van gezonken pleziervaartuigen.
-Niet-varende woonboten worden beschouwd  als “drijvende  inrichtingen”. 
Er bestaat thans geen specifieke regelgeving voor dit type vaartuigen, maar 
wie een vaste ligplaats wenst binnen  het werkgebied van de Vlaamse 
Waterweg, dient hiervoor een vergunning aan te vragen. 
Daarvoor moeten bepaalde documenten worden  voorgelegd, waaronder:
 
-een klassecertificaat of bewijs van deugdelijkheid, dat betrouwbare 
inlichtingen verstrekt over de toestand van het schip en enige garantie  biedt 
over de veiligheid ervan. Het schip dient om de 5 jaar gekeurd te worden.
-Een verzekering burgerlijke  aansprakelijkheid die eveneens de kosten  voor 
berging van het schip dekt.
Daarnaast vraagt DVW een waarborg  die kan aangewend  worden indien het schip 
schade zou berokkenen of indien het zou zinken.
-Voor wat betreft de concessies voor jachthavenexploitatie die het 
agentschap voor Maritieme Dienstverlening  en Kust (MDK)  met de jachtclubs 
afsluit, staat expliciet vermeld dat de exploitant, zijnde de jachtclub, 
verantwoordelijk is voor alle schade  die kan voortvloeien uit de exploitatie. De 
jachtclub dient hiervoor minstens een brandverzekering en verzekering 
burgerlijke aansprakelijkheid af te sluiten.
De concessie vermeldt  ook expliciet  dat het huishoudelijk reglement van de 
jachtclub iedere booteigenaar verplicht een BA-verzekering, inclusief  berging, 
te nemen.
Bovenvermelde verzekeringsplicht is conform het Belgische  
Scheepvaartwetboek van 8 mei 2019,  van toepassing  op zeeschepen en het 
vervoer via zeeschepen (art 2.1.1.1.)  
“Artikel 2.3.2.4  Verzekeringsplicht
§ 1. De eigenaars van Belgische schepen  moeten voor die schepen een 
verzekering hebben.
§ 2. De eigenaars van vreemde schepen  moeten  voor die schepen over een 
verzekering beschikken  wanneer die schepen een onder de Belgische  
rechtsbevoegdheid vallende haven  binnenvaren.
§ 3. De in de eerste en tweede paragraaf bedoelde verzekering  dekt maritieme 
vorderingen waarvoor op grond  van het LLMC-Verdrag een bovengrens  geldt. 
Het bedrag  van de verzekering voor elk schip per incident is gelijk aan het 
toepasselijke maximumbedrag voor de beperking van de aansprakelijkheid 
overeenkomstig het LLMC-Verdrag.”
De definitief  van een verzekering is overeenkomstig artikel 2.3.2.2:  
“een verzekering  met of zonder vrijstelling,  bijvoorbeeld  een 
aansprakelijkheidsverzekering van het type dat momenteel  wordt verstrekt 
door de leden van de "International  Group of P&I Clubs", en andere  
doeltreffende vormen van verzekering, waaronder aangetoonde individuele  
verzekering, en financiële zekerheid die soortgelijke dekkingsvoorwaarden 
bieden.”
-Voor wat betreft  de professionele vaartuigen tenslotte,  zijn er geen 
verplichte verzekeringen burgerlijke  aansprakelijkheid en dienen  er geen 
zekerheidsstellingen voorgelegd te worden.
iii.Garanties naar aanleiding van een incident
Wanneer een vaartuig  zinkt in de binnenwateren, kan de voor de betrokken 
waterweg bevoegde  overheid zich beroepen  op de bepalingen van de Wrakkenwet. 
Deze wet is alleszins van toepassing  op de op binnenwateren gezonken 
zeeschepen en binnenschepen.  Aangezien de wet bovendien slechts  spreekt over 
een “vaartuig dat aan de grond  gelopen of gezonken is”, en verder geen eisen 
stelt aan de definitie  van “vaartuig” kan geargumenteerd  worden  dat de 
bepalingen ook van toepassing zijn op pleziervaartuigen en woonboten.
Als principe  geldt overeenkomstig artikel  13 Wrakkenwet zowel voor 
binnenschepen als voor zeeschepen op de binnenwateren, een verwijderingsplicht 
in hoofde van de eigenaar.
De overheid kan aangeven dat zij zelf zal overgaan tot berging, in welk geval de 
verwijderingsplicht in hoofde  van de eigenaar eindigt. De overheid  die zulke actie 
onderneemt, kan wel een voorschot of garantie  vorderen van de eigenaar of diens 
verzekeraar conform  artikel 15 Wrakkenwet. Dit veronderstelt  uiteraard  dat de 
eigenaar bekend  is en voldoende solvabel is of een afdoende verzekering heeft.
Zeeschepen kunnen hun aansprakelijkheid voor verwijderingskosten gemaakt (of 
te maken) door de overheid  op de binnenwateren  beperken op basis van de 
tonnenmaat van het schip (conform  artikel 18 Wrakkenwet). Binnenschepen zullen 
hun aansprakelijkheid  voor bergingskosten gemaakt door de overheid  kunnen  
beperken overeenkomstig de bedragen van het CLNI-Verdrag 2012 van zodra dit 
verdrag door België definitief zal worden geratificeerd. Pleziervaartuigen en 
woonboten kunnen  hun aansprakelijkheid  niet beperken.
b)Op dit moment zijn er voor professionele  vaart nog steeds beperkingen  van 
aansprakelijkheid van toepassing conform  de Wrakkenwet (1998). Hierdoor 
kunnen verzekeringen,  indien de kosten voor de berging de beperking  van 
aansprakelijkheid en de schrootwaarde (of restwaarde) van het vaartuig 
overschrijden, zich hierop  beroepen  en afzien van de berging. De overheid  dient 
dan over te gaan tot berging. 
De kosten kunnen  dan maar slechts gedeeltelijk teruggevorderd  worden.  De 
limietbedragen liggen vast in internationale Verdragen en worden actueel 
gehouden.
Voor wat betreft  de binnenvaart werd er vanuit de Centrale  Commissie voor de 
Binnenvaart een nieuw kader uitgewerkt  (Verdrag van Straatsburg van 2012 
inzake de beperking  van aansprakelijkheid  in de binnenvaart). De Vlaamse 
regering stemde in met dit Verdrag op 3 mei 2019. Na definitieve instemming 
door het Waalse  en Brusselse  Regering, kan dit Verdrag  definitief door België 
worden geratificeerd. Hier zijn de aansprakelijkheidsgrenzen in de  binnenvaart  
voor alle binnenwateren aanzienlijk hoger  dan de grenzen die eerder werden  
gehanteerd.
De maritieme limietbedragen werden op 2 mei 1996 verhoogd door een LLMC-
protocol,  hetgeen werd goedgekeurd door de wet van 10 september  2009.
2.a)Voor wat betreft  het Agentschap Maritieme Dienstverlening en Kust (MDK):
MDK verwijderde in de laatste vijf jaar 7 vaartuigen in de Vlaamse  
kustjachthavens.
Zes achterlaten vaartuigen werden, na veelvuldige aanmaningen, niet verwijderd 
door de eigenaar of de rechtmatige eigenaar kon niet meer worden  achterhaald. 
(Zie tabel hieronder).  Een van de voornoemde 7 vaartuigen is gezonken.
Jaar Haven Vaartuigkost voor 
berging terug gevorderd van eigenaar
2017 Oostende Mahery 261661,46 nee, eigenaar niet gekend/gevonden
2019 Oostende Vasco 11254,79procedure via JD  nog hangende, eigenaar  heeft 
geen inkomsten
2019 Oostende Sabrina 8371,83 nee, eigenaar niet gekend/gevonden
2019 Zeebrugge Poseidon 124996,73procedure via JD  nog hangende, eigenaar 
spoorloos
2019 Zeebrugge Virginia 78880,78procedure via JD  nog hangende, eigenaar 
spoorloos
2019 Zeebrugge
Speedy 8916,33procedure via JD  nog hangende, eigenaar zal 
deel afbetalen  via afbetalingsplan
2019 Zeebrugge Thierry 6190,54procedure via JD  nog hangende, eigenaar zal 
deel afbetalen  via afbetalingsplan
TOTAAL 500272,46  
Voor wat betreft De Vlaamse Waterweg  nv:
Voor een het gevraagde overzicht van gezonken en geborgen schepen  op de 
Vlaamse binnenwateren wordt  er verwezen  naar het bestand in bijlage 1.
b)Voor wat betreft het Agentschap Maritieme  Dienstverlening en Kust (MDK):
De totale kosten voor de ambtshalve verwijdering bedroeg  500.000  euro. 
Voor 2 vaartuigen  is geen rechtmatige eigenaar gevonden. De kosten kunnen  
dusdanig niet gerecupereerd worden. Dit betreft 270.000 euro.
Voor de overige  5 bergingen, totaal  ten bedrage van 230.000  euro, loopt de 
juridische procedure tot terugvordering nog. In voorgaande gelijkaardige gevallen 
werd vastgesteld dat de eigenaren  vaak niet beschikken  over de financiële  
middelen om de berging vlot terug  te betalen. Deze kosten, zelfs na een 
langlopend afbetalingsplan, worden  frequent niet volledig gerecupereerd.
Voor wat betreft De Vlaamse Waterweg  nv:
Voor een het gevraagde overzicht van gezonken en geborgen schepen  op de 
Vlaamse binnenwateren wordt  er verwezen  naar bijlage 1.
BIJLAGE
Overzicht van de gezonken  en geborgen schepen op de Vlaamse  binnenwateren
