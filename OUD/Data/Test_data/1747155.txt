title: Aanlanding in Britse havens door Vlaamse vissers - Testreizen
thema: Economie
Landbouw
Visserij
pdf link: https://docs.vlaamsparlement.be/pfile?id=1747155
thema link: https://www.vlaamsparlement.be/parlementaire-documenten/schriftelijke-vragen/1548643
SCHRIFTELIJKE VRAAG
nr. 991
van CATHY  COUDYSER
datum: 30 augustus  2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Aanlanding in Britse havens  door Vlaamse  vissers  -   Testreizen
Een belangrijk aandachtspunt voor de Vlaamse vissers sinds de Brexit is de 
moeilijkheden waarmee men wordt  geconfronteerd bij aanlanding van vis in Britse 
havens (die normaliter door Vlaamse vissers worden  gebruikt en van waaruit  dan vis met 
vrachtwagens naar Vlaanderen wordt  getransporteerd).
Tijdens de gedachtewisseling over de Brexit in de commissievergadering van 17 maart  
2021 bevestigde  de minister dat Vlaamse vissers nog steeds niet aanlanden  in Britse 
havens omdat er nog veel onduidelijkheid heerste rond administratieve formaliteiten die 
moeten worden vervuld. Om de vissers over hun koudwatervrees heen te helpen, zette 
de Rederscentrale in samenwerking  met de douane en het Federaal Agentschap voor de 
Veiligheid van de Voedselketen  (FAVV)  een proefproject op in de vorm van een testreis 
met transit doorheen het Verenigd Koninkrijk en via Dover naar Calais.  Deze testreis zou 
plaatsvinden in de eerste helft van mei.
Eind mei bracht het Zeebrugse vaartuig  Z.571 zijn vangst uit Britse wateren  aan wal in 
de haven  van Milford, waarna die via een koeltransport  doorheen het UK naar Tilbury 
werd vervoerd en dan via de ferry naar Zeebrugge werd gebracht om daar in de Vlaamse 
visveiling verkocht te worden.
Ten tijde van de meest  recente gedachtewisseling over de Brexit  (1 juli 2021) gaf de 
minister op mijn vraag meer toelichting  bij het opzet van deze testreis.  Ze verduidelijkte 
toen dat de testreis  tot doel had om te onderzoeken hoe het invoeren van vis in Ierse, 
Franse, Nederlandse of Belgische  havens kan worden vergemakkelijkt en dat het 
uittesten van de aanlandingsmogelijkheden in het Verenigd Koninkrijk en andere EU-
landen niet enkel gaat om het verleggen van visserijactiviteiten of het bepalen van 
hoeveel van welke  vissoort mag worden gevangen, maar ook over de doorrekening van 
hogere kosten voor brandstof en administratieve formaliteiten. Het verdere verloop  van 
deze en nog geplande testreizen moet de impact hiervan in kaart brengen.  Pas als de 
procedures stabiel  zijn, zou een inschatting kunnen worden  gemaakt van de additionele  
kosten. De finale resultaten zullen mee bepalen  in welke richting moet worden 
verdergegaan met de aanlandingen  en hoe de transporten verder kunnen verlopen.
1.Hoeveel testreizen hebben intussen  nog plaatsgevonden  en wanneer werden ze 
precies uitgevoerd?  Kan de minister meer toelichting geven bij het concrete  tracé dat 
werd getest, betrokken reders enzovoort.
2.Kan de minister de vooruitgang schetsen  die tijdens de zomermaanden  is geboekt 
inzake het in kaart brengen van additionele kosten  die gepaard  gaan met de 
aanlanding van vis uit Britse wateren in UK in het post-Brexittijdperk? Hebben de 
opeenvolgende testreizen intussen  gezorgd voor een stabieler  procedé waardoor een 
inschatting kan worden gemaakt van de meerkosten?
3.Zijn er in de nabije toekomst nog testreizen  gepland? Zo ja, wanneer  zullen ze 
plaatsvinden en welke  aanvullende inzichten wil men hiermee vergaren  die de 
voorbije testreizen  (nog) niet hebben  opgeleverd?
4.Heeft  de minister er zicht op in welke  mate België (nog steeds) de enige  EU-lidstaat 
is die transit doorheen  UK uittest? Zijn er eventueel andere lidstaten  die momenteel  
soortgelijke acties opzetten en zo ja, over welke lidstaten gaat het dan meer 
concreet? In welke mate is momenteel  sprake van samenwerking tussen België en 
andere lidstaten  wat de organisatie van deze testreizen betreft?
5.Zijn de definitieve resultaten van dit proefproject al bekend? Zo ja, welke gevolgen 
zijn hieruit getrokken voor het toekomstige verloop van aanlandingen door Vlaamse 
vaartuigen van vis in het UK? Zo niet, wanneer  mogen  de definitieve resultaten van 
dit proefproject worden verwacht?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 991 van 30 augustus 2021
van CATHY  COUDYSER
1.In de maand augustus werden twee testreizen uitgevoerd. De eerste hiervan vond 
plaats met de Z.67 met aanlanding op dinsdagmorgen 17 augustus 2021 in Milford  
Haven en verkoop  in de Vlaamse visveiling  op vrijdag 20 augustus 2021.  Bij de tweede 
ging het om vis die in de 6 tot 12 mijlszone van de Britse wateren  werd gevangen. 
Deze vis werd op maandag 23 augustus  2021 aangeland door O.154 en vrijdag 27 
augustus 2021 verkocht. Het tracé verloopt steeds op dezelfde manier:  aanlanden  in 
Milford Haven, op transport  naar Tilbury en aankomst in Zeebrugge. Er worden nog 
steeds vrij veel praktische problemen vastgesteld, onder andere met de douane in het 
VK.
2.Per testreis worden de kosten gedetailleerd  in kaart gebracht,  wat zicht geeft op de 
bijkomende kosten  bij een aanlanding  in het VK. Het gaat voornamelijk om kosten 
verbonden aan douaneformaliteiten en transportkosten. De testreizen hebben tot nu 
nog niet tot een stabieler  procedé geleid  
3.In voorbereiding van de volgende testreizen wordt door de administratie en de sector  
nagegaan of de douaneprocedure  in het VK eenvoudiger kan. Daarom is er nog geen 
concrete timing  voor de volgende testreizen. Ook het transport met de ferry via 
Frankrijk kan nog uitgetest worden.
4.Uit recente navraag bij de Europese commissie  blijkt dat België de enige  EU-lidstaat is 
die het aanlanden van vis in het VK post-Brexit  uittest. De resultaten  van deze 
testreizen worden  aan het Europese niveau doorgegeven.
5.De definitieve resultaten  van dit proefproject zijn nog niet bekend, aangezien het nog 
volop loopt. Deze worden aan het einde van het project ter beschikking gesteld.
