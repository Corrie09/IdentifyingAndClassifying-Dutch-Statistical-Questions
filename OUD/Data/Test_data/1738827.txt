title: Topstukkenlijst - Evolutie
thema: Cultuur
pdf link: https://docs.vlaamsparlement.be/pfile?id=1738827
thema link: https://www.vlaamsparlement.be/parlementaire-documenten/schriftelijke-vragen/1539647
SCHRIFTELIJKE VRAAG
nr. 399
van FILIP BRUSSELMANS
datum: 30 juni 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Topstukkenlijst  -  Evolutie
Het belang van de zogenaamde  ‘Topstukkenlijst’ kan niet genoeg worden  benadrukt.  Deze 
is langzaam maar zeker uitgegroeid tot een meer dan representatieve staalkaart van 
bijzondere archeologische, historische, cultuurhistorische, artistieke of wetenschappelijke 
artefacten en werken in Vlaanderen.
We konden  uit de pers vernemen dat de lijst werd uitgebreid met 33 zestiende-eeuwse 
tekeningen. Deze tekeningen en illustraties behoren, als we de media mogen  geloven,  tot 
de vroegst  gerealiseerde  kunstwerken op papier die in Vlaanderen bewaard zijn gebleven. 
Gelet op het belang  van de ‘Topstukkenlijst’  graag een antwoord op volgende vragen.
1.Kan de minister meedelen hoeveel kavels de Topstukkenlijst vandaag  bevat? Hoeveel 
kavels behoren tot de categorie individuele voorwerpen en hoeveel tot de categorie 
verzamelingen?
2.Kan de minister - kwestie van de evolutie te schetsen - per jaar sinds de creatie van 
de lijst meedelen hoeveel  kavels  in beide categorieën werden opgenomen?
3.Kan de minister  meedelen hoeveel van deze 33 tekeningen en illustraties uit privé-
verzamelingen en hoeveel uit openbare  verzamelingen stammen? Wat deze laatste  
categorie betreft, had ik bovendien graag  vernomen hoeveel ervan uit de collecties  
komen van instellingen of organisaties die rechtstreeks  onder de bevoegdheid van de 
Vlaamse overheid ressorteren? 
4.Er bestaat een hele reeks  van selectiecriteria waarmee  men rekening  dient te houden. 
Mij interesseert vooral  wie uiteindelijk beslist  tot opname in de lijst. 
Is dit het werk van een adviescommissie? Wordt  daarvoor een beroep gedaan op 
externen? Zo, ja op wie?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 399 van 30 juni 2021
van FILIP BRUSSELMANS
1.Op 27 juli 2021 waren er 890 topstukken definitief opgenomen in de Topstukkenlijst:
786 individuele voorwerpen
104 verzamelingen
2.Hierna vindt u het aantal topstukken per categorie en per jaar.
Jaar Aantal verzamelingen Aantal individuele  voorwerpen Totaal
2003 1 5 6
2005 9 65 74
2006 0 1 1
2007 3 115 118
2008 1 26 27
2009 6 104 110
2010 0 2 2
2011 5 53 58
2012 8 17 25
2013 3 9 12
2014 9 110 119
2015 3 1 4
2016 1 21 22
2017 2 28 30
2018 18 23 41
2019 5 36 41
2020 20 85 105
2021 10 85 95
Eindtotaal 104 786 890
3.Van de 33 tekeningen en verzamelingen die onlangs  in de Topstukkenlijst werden 
opgenomen, zijn er 25 in overheidsbezit (i.e. 2 verzamelingen en 23 individuele 
voorwerpen) en 8 in privébezit.
De  25 tekeningen en verzamelingen in overheidsbezit maken geen deel uit van  de 
collectie van een instelling of organisatie  die rechtstreeks onder de bevoegdheid van 
de Vlaamse  overheid ressorteert.
4.In mijn antwoord op uw eerdere  schriftelijke vraag hierover (SV 129) lichtte ik u al 
toe op welk manier de Topstukkenlijst  uitgebreid wordt. Ik herneem hier dit 
antwoord: 
“Het uitbreiden en op punt stellen van de Topstukkenlijst  is een continu proces,  waarin ik 
geadviseerd word door de Topstukkenraad.
In samenspraak met de Raad schrijft het Departement Cultuur, Jeugd en Media geregeld  
externe opdrachten  uit waarbij  het de bedoeling is om een overzicht  te krijgen van 
cultuurgoederen gegroepeerd volgens  periode,  medium etc. die voldoen  aan de criteria 
“zeldzaam en onmisbaar” van het Topstukkendecreet.
 
Dit resulteert dan in een door de onderzoekers gemotiveerd  (toetsing  aan de criteria 
‘zeldzaam en onmisbaar’ van het Topstukkendecreet) voorstel tot opname  van 
cultuurgoederen in de Topstukkenlijst. De Topstukkenraad toetst  deze voorstellen  en 
adviseert mij dan over de al dan niet opname van de voorgedragen cultuurgoederen in 
de Topstukkenlijst.
Daarnaast is het ook zo dat erfgoedbeheerders zelf een voorstel  kunnen indienen, waarin 
verduidelijkt wordt welke stukken uit hun collectie voldoen aan de criteria “zeldzaam en 
onmisbaar” in de zin van het Topstukkendecreet. Deze voorstellen of aanvragen worden 
voorgelegd aan de Topstukkenraad die de motivering beoordeelt en mij hierover een 
advies bezorgt.”  
Op basis van dit advies  neem ik dan het besluit tot al dan niet opname  van 
cultuurgoederen in de Topstukkenlijst. 
