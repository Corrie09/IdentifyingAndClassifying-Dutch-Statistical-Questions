title: De Lijn - Leerlingenvervoer BA campus De Beemden Mechelen
thema: Mobiliteit en Verkeer
pdf link: https://docs.vlaamsparlement.be/pfile?id=1749965
thema link: https://www.vlaamsparlement.be/parlementaire-documenten/schriftelijke-vragen/1548912
SCHRIFTELIJKE VRAAG
nr. 1582
van STIJN BEX
datum: 2 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
De Lijn  -  Leerlingenvervoer BA campus De Beemden Mechelen
BA campus De Beemden is een Mechelse school voor buitengewoon secundair onderwijs 
die kampt met een problematiek rond leerlingenvervoer. De dichtstbijzijnde bushalte  is 
lijn 2 met twee bussen per uur. Ze ligt ongeveer 500 meter van de school.
Sinds vele jaren is er voor BA campus De Beemden een extra bus van De Lijn ingelegd 
om ’s ochtends van en in de namiddag naar het station te rijden. Het betreft een gelede 
bus met 55 zitplaatsen.  Deze extra lijnbus is specifiek ingezet  voor de leerlingen van BA 
campus De Beemden, type 3. Om de veiligheid van de kinderen  zelf en de chauffeurs van 
De Lijn te garanderen, zorgt de stad al sinds meer dan twintig jaar voor de begeleiding 
door gemeenschapswachten. De voorbije  jaren kan de veiligheid  steeds minder 
gegarandeerd worden doordat leerlingen moeten rechtstaan in de bus. In 2020 heeft de 
school nog een extra begeleider op de bus geplaatst, maar het knelpunt blijft dat 
rechtstaande leerlingen een vlotte doorgang  van de begeleiders  blokkeren, waardoor 
onveilige situaties ontstaan. 
Ook voor het schooljaar  2021-2022 zal deze extra bus van De Lijn voor de leerlingen van 
De Beemden van en naar het station  rijden.  Twee gemeenschapswachten worden  door de 
stad ingezet om gedurende het hele schooljaar de begeleiding op de busrit  te 
garanderen. Daarnaast zal ook de school een vrijwilliger inzetten. In functie  van de 
veiligheid moet het principe gehanteerd worden dat het maximale aantal leerlingen op 
deze extra bus gelijk moet zijn aan het maximale  aantal zitplaatsen.  Dat betekent dat er 
geen plaats is voor alle leerlingen. Een tweede  extra bus is dus noodzakelijk om grote 
chaos vanaf  1 september  te vermijden. Voor De Lijn zou het echter niet mogelijk zijn om 
een tweede  extra bus in te zetten. In laatste  instantie heeft de school via het FBAA 
(Federatie van de Belgische Autobus- en Autocarondernemingen en van 
Reisorganisatoren) gezocht  naar privévervoer.  De kostprijs voor de school zou ca. 
115.000 euro (excl.  btw) per schooljaar betekenen,  wat voor de school financieel 
onhaalbaar is.
1.Zal de minister bij De Lijn aandringen om alsnog een extra bus in te zetten zodat alle 
leerlingen van BA campus De Beemden op een veilige  manier naar school  kunnen  
gaan? Overweegt  de minister  om hier middelen tegenover te zetten?
2.Overweegt de Vlaamse  Regering om de school financieel te ondersteunen om een 
oplossing voor het tekort  aan leerlingenvervoer te zoeken bij een private aanbieder?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1582 van 2 september 2021
van STIJN BEX
1.Uit tellingen van De Lijn bleek dat er in de eerste weken van het nieuwe schooljaar 
geen problemen waren  met het aantal leerlingen op de bus. Tellingen van Stad 
Mechelen wezen dan weer uit dat er nadien  wel enkele leerlingen  meer meereisden 
dan er zitplaatsen zijn.
Daarom heb ik aan De Lijn gevraagd voor dit probleem een oplossing uit te werken.
2.Het subsidiëren van een school  behoort niet tot mijn bevoegdheid. Men dient deze 
vraag te stellen  aan de functioneel bevoegde minister.
