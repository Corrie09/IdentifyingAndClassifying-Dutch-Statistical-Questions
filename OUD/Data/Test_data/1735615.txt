title: Vervuilde gronden voormalige arseenfabriek in Reppel - Impact en sanering
thema: Natuur en Milieu
pdf link: https://docs.vlaamsparlement.be/pfile?id=1735615
thema link: https://www.vlaamsparlement.be/parlementaire-documenten/schriftelijke-vragen/1535419
SCHRIFTELIJKE VRAAG
nr. 1175
van KATJA VERHEYEN
datum: 18 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vervuilde gronden voormalige arseenfabriek in Reppel  -   Impact en sanering 
De arseenfabriek in Reppel-Bocholt kent een nogal  turbulente historiek. Het 
fabricageproces behelsde  de aanmaak  van onder meer arseentrioxide, natriumarseniet en 
arseensulfide. Deze stoffen won men uit arseenkobaltresten  voor toepassingen zoals 
onkruidverdelger, geneesmiddel of houtconserveringsmiddel. Tijdens en na de eigenlijke 
arseenproductie is verontreiniging  van het milieu opgetreden op het fabrieksterrein en in 
de omgeving. Begin  jaren zeventig werd het bedrijf dan uiteindelijk gesloten.
Reeds in 1961 werd gewag gemaakt van de vergiftiging  van de waterputten in de omgeving 
en midden jaren 80 werd het gebied  door OVAM  dan ook als 'black  point' erkend. Zo kreeg 
het Limburgs Studiecentrum  voor Ecologie  en Bosbouw  in 1987 de opdracht  om 
groentetuinen te onderzoeken  in de buurt van het fabrieksterrein.  Een onderzoek  van de 
bodemkundige dienst van België toonde in 1988 aan dat de gewassen op de 
landbouwgronden in Reppel  grote hoeveelheden arseen bevatten. Het definitieve 
studierapport verscheen eveneens in 1988 en werd uitgevoerd  door het studiecentrum NV 
Belgroma in opdracht  van OVAM.
Meer recent stelde  men op een infovergadering in Ellikom  en Bocholt  de resultaten voor 
van de beschrijvende bodemonderzoeken op de site van de voormalige Arseenfabriek in 
Reppel en de nabije omgeving. Daaruit  blijkt dat een aantal percelen  sanering nodig heeft.
Na tal van juridische geschillen over een tijdspanne van meer dan enkele decennia 
kondigde OVAM  eind april eindelijk  aan dat ze de zwaar vervuilde  terreinen zou opkopen 
voor een symbolische euro waarbij  ze in ruil de saneringskosten op zich neemt. 
1.Kan de minister de historiek van dit dossier - in het bijzonder  van de verontreiniging 
en de juridische  geschillen - wat nader toelichten? 
2.Wat waren de belangrijkste conclusies voor mens  en leefmilieu die uit de meest recente 
impactanalyse van de zware arseenvervuiling voortvloeiden?  
3.Is het volgens de minister - ongeacht eerdere  onderzoeken - opportuun  om bijkomend 
de potentiële  schadelijke impact  van de jarenlange vervuiling op de omwonenden en 
het grondwater op te meten?  
4.Wat is de laatste stand van zaken wat betreft  de sanering van de vervuilde gronden?
5.Wat is de geografische scope van deze opdracht? Worden de verontreinigde gronden  
van de eigenaars waarvan de bron van de verontreiniging niet op hun eigendom ligt 
(voor een gedeelte) meegenomen in deze opdracht? 
6.Hoe ziet de verdere tijdslijn van de saneringsopdracht er grosso modo uit? 
7.Hoe evalueert de minister de verontreiniging veroorzaakt door de voormalige 
arseenfabriek? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1175 van 18 juni 2021  
van KATJA VERHEYEN
1.Historiek  verontreiniging
Tot 1971 werden in de voormalige arseenfabriek arseenverbindingen gewonnen  uit 
arseenhoudende metaalertsen. De activiteiten op het ogenblik  van de sluiting 
bestonden uit het omzetten van arseen-kobalthoudend erts naar arseentrioxide,  
arseen-kobaltlegeringen en metaalslakken.  
De fabriek werd ontmanteld in 1971 en de terreinen werden verkocht in 1973. De 
gebouwen werden grotendeels  afgebroken in 1985.
Het terrein  is gedurende de productieactiviteiten verontreinigd geraakt door het lozen 
van afvalwater,  storten van afvalstoffen,  lekkages, morsen  en atmosferische depositie. 
In 2000 startte OVAM  de sloop van de resterende gebouwen en de berging  van het 
gevaarlijke afval.  Deze maatregel  werd voltooid in 2001. 
Het uitgangspunt van deze sloop en berging was het wegnemen van het belangrijkste  
risico voor mens en milieu  door het verhinderen van de verdere verspreiding door 
bovengrondse verspreidingsfactoren van arseen en andere zware metalen.  Hiertoe  
werden 2 doelstellingen nagestreefd.  Ten eerste het verhinderen van verdere emissie  
van stof naar de omgeving door het aanbrengen van een bovenafdichting op het 
terrein. Ten tweede het verhinderen van verdere infiltratie  van het regenwater op de 
met zware metalen verrijkte bodem van de voormalige arseenfabriek  en daardoor het 
verhinderen van verder uitloging  naar het grondwater.
Er werden maatregelen genomen tegen mogelijke verspreiding door opwaaiing van 
arseenhoudende bodemdeeltjes vanuit de toplaag van de voormalige arseenfabriek.  In 
het westelijk deel van het terrein werd een monodeponie aangelegd. Deze deponie 
heeft een onderafdichting  en een bovenafdichting met een leeflaag van propere  grond.  
Tussen deze twee afdichtingen werd het gesloopte materiaal van de arseenfabriek 
geborgen. In het oostelijk deel van het terrein  werd de grond ontdaan  van aanwezig 
puin en uitzeefbaar materiaal (groter dan 10 cm) tot op een diepte van 2 à 3 meter 
maaiveld. Daarna werd op dit deel ook een bovenafdichting met een leeflaag van 
propere grond voorzien.
Op 22 januari 2018 trof OVAM een sitebesluit  voor de bronpercelen. Op basis van deze 
juridische grondslag werden er in 2019 een ambtshalve OBO en BBO’s van de 
bronpercelen alsook de omgeving, uitgevoerd. Uit deze resultaten bleek dat er verdere  
bodemsanering noodzakelijk  was. De resultaten inclusief gebruiksadviezen werden aan 
de betrokken  omwonenden gecommuniceerd per brief en door middel van 
bewonersvergaderingen. 
Historiek juridisch acties
De N.V. Eikenaar  werd in 1991 ingevolge inbreng door de consoorten Eikenaar eigenaar  
van gronden gelegen te Reppel,  Grote  Baan, kadastraal gekend als "Bocholt, 2de 
afdeling, sectie B, nummer 574 E 4".
De consoorten Eikenaar waren de eigenaars  van de gronden gelegen te Ellikom, Grote 
Baan, kadastraal gekend  als "Meeuwen-Gruitrode,  3de afdeling, sectie A, nummer  95 
R". Zij verwierven de gronden van de heer Albert  Eikenaar die de gronden had 
aangekocht in 1973.
N.V. Eikenaar en de consoorten Eikenaar worden hierna gezamenlijk ‘Eikenaar’ 
genoemd. 
Onder meer op deze terreinen heeft de N.V. Metallurgie  Hoboken tussen 1893 en 1971 
een arseenfabriek  uitgebaat.
In de jaren ’80 werd een verontreiniging  vastgesteld waarvoor  de OVAM  op 4 maart 
1986 tot aanmaning van Eikenaar  is overgegaan, dit louter omwille van het 
eigenaarsstatuut. Het betrof immers een verontreiniging die niet veroorzaakt was door 
Eikenaar dan wel door een vorige  eigenaar/exploitant, N.V. Metallurgie Hoboken (Union 
Minière).
Aangezien Eikenaar niet de veroorzaker  was van de verontreiniging  en gelet op de 
omvang van de verontreiniging,  werd door OVAM op 30 juli 1992,  beslist  om over te 
gaan tot ambtshalve sanering van de gronden.  De OVAM werd tevens gemachtigd om 
tot onteigening over te gaan.  Tegen  de noodzaak tot onteigening werden  door Eikenaar 
meerdere gerechtelijke  procedures ingezet. Slechts na ontruiming van het terrein in 
1999 kon de OVAM de saneringswerken aanvangen.
De eerste fase van de saneringswerken was afgelopen in de loop van 2001 en de 
controle over de terreinen werd teruggegeven aan de eigenaars.
Bij brief van 30 november 2001 werd Eikenaar daarvan op de hoogte gebracht.  In deze 
brief wordt vooreerst opgesomd welke saneringswerken er werden uitgevoerd en wordt 
de nadruk gelegd op de noodzaak om de in de grond aangebrachte  afdichting en 
drainering ongeschonden te houden. OVAM  deelde mee dat zij daarom, in afwachting  
van de uitvoering van de tweede saneringsfase,  overweegt om op grond  van artikel  5, 
§ 2, van het toenmalige  Bodemsaneringsdecreet voorzorgsmaatregelen  op te leggen. 
De voorgenomen  voorzorgsmaatregelen werden opgesomd  en Eikenaar werd 
uitgenodigd op een hoorzitting  die doorging op 13 december 2001.  Bij besluit van 13 
februari 2002 legde OVAM op grond van artikel  5, § 2, van het Bodemsaneringsdecreet 
de voorzorgsmaatregelen op. Die beslissing werd door Eikenaar aangevochten bij de 
Raad van State en werd naderhand  vernietigd bij arrest van de Raad van State  van 4 
november 2010.
Bij besluit van dezelfde datum stelde OVAM  de voorwaarden vast voor de teruggave 
aan Eikenaar van de controle  over het terrein. Die beslissing werd door Eikenaar 
aangevochten bij de Raad van State en werd naderhand vernietigd  bij arrest  van de 
Raad van State van 4 december 2008.
Op 15 maart 2002 tekende Eikenaar in een gezamenlijk verzoekschrift beroep aan 
tegen deze beslissingen  bij de Vlaamse minister bevoegd voor het leefmilieu. Het 
beroep werd evenwel op 26 maart 2002 onontvankelijk bevonden  door de administratie 
omdat er geen administratief  beroep openstond tegen de voornoemde  beslissingen van 
OVAM. Eikenaar heeft deze beslissing op 28 maart 2002 ontvangen.  Ook tegen  deze 
akte heeft Eikenaar een annulatieberoep  ingediend bij de Raad van State, doch de 
vordering werd verworpen.
Als in gebreke blijvende saneringsplichtige zag Eikenaar zich geplaatst  tegenover de 
terugvordering van de reeds gemaakte  en nog te maken kosten van ambtshalve 
bodemsanering. Reeds op 20 juli 1993 heeft OVAM Eikenaar, samen met Umicore  
(rechtsopvolger van Union Minière), NV Smeets en NV Weltjens, voor de rechtbank van 
eerste aanleg te Tongeren gedagvaard in betaling van een provisie  van kosten  van 
ambtshalve bodemsaneringswerken.
Op 30 juli 2013 dagvaardt  Eikenaar OVAM, samen met het Vlaamse  Gewest en de 
gemeente Bocholt, voor de rechtbank  van eerste aanleg Brussel teneinde hen in 
solidum te veroordelen tot integrale  schadeloosstelling wegens quasi-onteigening, 
feitelijke onteigening, langdurige onteigeningsdreiging, onevenredige lasten op grond 
van het GBOL-beginsel en onzorgvuldig bestuursoptreden krachtens de artikelen 1382-
1383 B.W.
De OVAM ging tot slot in 2018 over tot de aankoop van de gronden van Eikenaar voor 
één symbolische euro en waarbij partijen onherroepelijk afstand doen van de 
vorderingen tegen elkaar.
2.De verontreiniging in het (ondiepe en de kern van het diepe) grondwater  vormt een 
humaan-toxicologisch en verspreidingsrisico. Het humaan  risico gaat uit van het 
gebruik van grondwater voor persoonlijke consumptie.  Dit humaan-toxicologisch risico 
wordt actueel  ondervangen door gebruiksadviezen en voorzorgsmaatregelen.
De verontreiniging als gevolg van atmosferische  depositie vormt boven een bepaalde 
risicogrenswaarde een humaan-toxicologisch risico. Gebruiksadviezen werden  
geformuleerd.
3.In de uitgevoerde beschrijvende  bodemonderzoeken van 2019 werd een risico-
evaluatie uitgevoerd  door de bodemsaneringsdeskundige. In de risico-evaluatie wordt 
nagegaan of er sprake is van een ernstige bodemverontreiniging. Enerzijds  wordt het 
humaan-toxicologisch blootstellingsrisico waar de invloed van de verontreiniging op de 
mens wordt bepaald, nagegaan. Daarnaast  wordt het risico voor dier, plant en 
ecosysteem nagegaan.  Verder wordt het verspreidingsrisico onderzocht, waar aan de 
hand van de mogelijke verspreidingsroutes (via grondwater,  diffusie, opwaaien  van 
stof, vervluchtiging, … ) de migratie van de verontreiniging wordt besproken.
Telkens werden de risico’s onderzocht  voor de actuele en de potentiële  situatie. 
Op basis van deze grondige risico-evaluatie werden gebruiksadviezen voorgelegd.
Aangezien deze risico-evaluatie  werd opgesteld met de nieuwste informatie in 2019,  is 
het op dit moment niet nodig hiervan een actualisatie uit te voeren.  
4.De OVAM  zal opdracht geven tot de opmaak  van verschillende 
bodemsaneringsprojecten. Een bodemsaneringsproject is een rapport waarin  de wijze 
wordt vastgesteld waarop de bodemsaneringswerken worden  uitgevoerd en de 
eventuele nazorg  wordt verzekerd. De bodemsaneringsdeskundige vergelijkt in het 
bodemsaneringsproject een aantal relevante  saneringstechnieken inzake efficiëntie, 
toepasbaarheid, kostprijs, timing  en resultaten.  Op basis van die vergelijkende studie 
stelt hij dan de te gebruiken techniek voor aan de OVAM. De saneringswerken  hebben 
als doel de risico’s die uitgaan van de verontreiniging weg te nemen. Dit betekent zowel 
de risico’s die uitgaan van de verontreiniging op de bronpercelen als op de 
verspreidingspercelen.
Momenteel is er een mededingingsprocedure  met onderhandeling lopende voor de 
opmaak van een bodemsaneringsproject en uitvoering van bodemsaneringswerken  
voor het vaste deel van de aarde  ter hoogte van de bronpercelen en het grondwater 
(het oppervlakkige  grondwater en de diepe  grondwaterverontreiniging ter hoogte van 
de kern). 
Daarnaast zal er een bodemsaneringsproject  worden opgesteld voor de sanering van 
de atmosferische  depositie.  Het is de doelstelling van de OVAM om de saneringswerken 
zoveel mogelijk  gelijktijdig uit te voeren om de hinder  voor de omgeving zo klein 
mogelijk te houden. 
5.Als een bodemverontreiniging tot stand komt op een specifiek  kadastraal  perceel A en 
zich verspreidt naar een nabijgelegen kadastraal perceel  B wordt dit perceel B als een 
zogenaamd verspreidingsperceel beschouwd. Vermits de bodemverontreiniging niet op 
het perceel B maar op het perceel A tot stand is gekomen rust de saneringsplicht bij 
de saneringsplichtige voor het terrein A. De eigenaars/gebruikers/exploitanten  van 
perceel B zullen geen saneringskosten  moeten dragen.
De bodemsaneringswerken hebben  als doel de risico’s  die uitgaan van de 
verontreiniging weg te nemen. Dit betekent zowel de risico’s  die uitgaan  van de 
verontreiniging op de bronpercelen als op de verspreidingspercelen.  Dit betekent 
evenwel niet dat daarom actieve saneringsmaatregelen op (al) de 
verspreidingspercelen zullen moeten worden  uitgevoerd. Mogelijk kan door de aanpak 
van de verontreiniging op het bronperceel, ook de verontreiniging op (een deel van) de 
verspreidingspercelen aangepakt worden. 
6.De OVAM verwacht  de mededingingsprocedure voor de opmaak van een 
bodemsaneringsproject en uitvoering  van bodemsaneringswerken voor het vaste deel 
van de aarde ter hoogte van de bronpercelen en het grondwater (het oppervlakkige 
grondwater en de diepe  grondwaterverontreiniging  ter hoogte van de kern) in 2021 te 
gunnen. De opdrachthouder moet binnen de 2 jaar een conform  verklaard 
bodemsaneringsproject bekomen waarna  de saneringswerken aangevat kunnen 
worden.De saneringswerken  van de atmosferische  depositie worden  gepland in dezelfde 
periode als de bovenvermelde saneringswerken.
7.De grootste risico’s die gepaard gingen met deze verontreiniging  werden door de reeds  
uitgevoerde saneringswerken in 2001 aangepakt. Uit de laatste  bodemonderzoeken  
blijkt dat de nog resterende verontreiniging  gesaneerd moet worden.  De aanpak  van 
deze resterende risico’s zal bij de opmaak van het bodemsaneringsproject nagegaan  
worden. Tijdens de daarop volgende saneringswerken zullen deze risico’s aangepakt  
worden.
 
