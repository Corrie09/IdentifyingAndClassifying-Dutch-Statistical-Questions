title: Entiteiten Vlaamse overheid - Negatieve rente - Beleggingen
thema: Vlaamse administratie
pdf link: https://docs.vlaamsparlement.be/pfile?id=1738807
thema link: https://www.vlaamsparlement.be/parlementaire-documenten/schriftelijke-vragen/1535507
SCHRIFTELIJKE VRAAG
nr. 627
van TOM ONGENA
datum: 21 juni 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Entiteiten Vlaamse  overheid  -  Negatieve rente  -  Beleggingen
Voor het kasbeheer maakt  de Vlaamse overheid gebruik van twee cashpools, met name 
een voor de ministeries en een voor de entiteiten met rechtspersoonlijkheid.  Bedoeling 
van deze pooling is intrestoptimalisatie en het beperken van de globale behoefte  aan 
externe financiering. Aan beide cashpools is een kasfaciliteit gekoppeld voor in totaal 
3,75 miljard euro.
1.Sinds de inwerkingtreding van de Vlaamse Codex Overheidsfinanciën (VCO) moeten 
ook privaatrechtelijke extern verzelfstandigde entiteiten  verplicht aansluiten  bij het 
centrale kasbeheer van de Vlaamse rechtspersonen.  Dat geldt enkel  voor 
rechtspersonen die behoren tot de consolidatiekring van de Vlaamse overheid  en 
voor entiteiten waarvan  de Vlaamse overheid - rechtstreeks of onrechtstreeks - 
minimum 50% van de aandelen  bezit. Voordien was dat enkel verplicht  voor intern 
verzelfstandigde agentschappen  met rechtspersoonlijkheid en extern 
verzelfstandigde agentschappen  naar publiek recht.
a)In de loop van 2020 hebben  verschillende Vlaamse rechtspersonen zich 
aangesloten bij het centrale kasbeheer.  
Kan de minister  een overzicht geven  van alle nieuwe  entiteiten  die zich in 2020 
hebben aangesloten bij het centrale  kasbeheer?
b)Zijn er entiteiten die nog dienen aan te sluiten  als gevolg van de 
inwerkingtreding van de VCO?
c)Kan de minister een exhaustief overzicht geven van alle entiteiten  die behoren 
tot het centrale kasbeheer  voor Vlaamse rechtspersonen?
d)Welke Vlaamse rechtspersonen zijn niet aangesloten  bij het centrale kasbeheer 
en voeren derhalve een eigen thesauriebeheer? Graag  een exhaustief overzicht.
2.Kan de minister een overzicht  geven van de huidige cashreserves (aangehouden op 
spaarrekening, zichtrekening enzovoort) voor alle entiteiten binnen de Vlaamse  
overheid? Graag een overzicht  voor alle entiteiten waarvoor  dit van toepassing is.
3.Gelet op de huidige lage rentestanden rekenen sommige banken een negatieve rente  
aan voor aangehouden tegoeden boven  bepaalde drempelbedragen. De facto dient 
de rekeninghouder dan rente  te betalen  aan de bank op de aangehouden tegoeden. 
Dat is jammer vermits het vaak gaat over gemeenschapsgeld dat aan de entiteiten 
wordt toegekend om maatschappelijk  zinvolle taken mee te ondernemen.
a)Wat is in dat verband de stand van zaken m.b.t. de beide cashpools? Welke 
voorwaarden zijn hier van toepassing?
b)Kan de minister een limitatief overzicht geven van alle entiteiten van de Vlaamse 
overheid die inmiddels  negatieve rente dienen  te betalen  op aangehouden  
banktegoeden?
c)Wat is hiervan de verwachte rentekost voor deze entiteiten?
d)Hoe verhoudt  deze kost zich t.o.v. de ontvangen rente-inkomsten?
4.De entiteiten kunnen deze negatieve rente vermijden door een deel van hun 
middelen die op de spaar-  of zichtrekening staan (tijdelijk) te investeren of te 
beleggen. Dit kan bijvoorbeeld  in schuldpapier  van de Vlaamse of federale  overheid.
a)Op 1 oktober 2018 trad het decreet betreffende  de optimalisatie  van het beheer 
van de financiële  activa van de Vlaamse overheidsentiteiten in werking, waarvan  
de bepalingen thans zijn opgenomen in de VCO. Eind 2020 hadden  de Vlaamse  
entiteiten voor 1,244 miljard euro belegd  in Vlaams schuldpapier.  
Hoeveel werd op vandaag  door Vlaamse entiteiten belegd in Vlaams  
schuldpapier? Graag een overzicht per beleggende entiteit, alsook een opdeling  
tussen beleggingen op respectievelijk korte termijn  (< 1 jaar) en lange  termijn 
(> 2 jaar).
b)Zijn er ook beleggingen van Vlaamse entiteiten in federale schuldpapieren? Zo 
ja, hier graag een overzicht per beleggende  entiteit, alsook een opdeling tussen 
beleggingen op respectievelijk korte termijn  (<1 jaar) en lange  termijn  (>2 
jaar).
c)Tijdelijke  beleggingen kunnen ook via andere  financiële instrumenten, maar 
hiermee gaat een risico gepaard  dat gemeenschapsgeld gedeeltelijk verloren zou 
kunnen gaan wanneer de investering een negatieve wending neemt. 
Wat zijn de richtlijnen die aan de entiteiten  worden gegeven met betrekking tot 
het ondervangen van het betalen van negatieve rente door een deel van de 
middelen te investeren in andere formules als schuldpapier van de Vlaamse en 
federale overheid?
Deze vraag werd gesteld  aan de ministers Jan Jambon (393), Hilde Crevits (925), Bart 
Somers (340), Ben Weyts  (845),  Zuhal Demir  (1179), Wouter Beke (749), Matthias 
Diependaele (627), Lydia  Peeters (1413), Benjamin Dalle (192).
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
GECOÖRDINEERD ANTWOORD
op vraag nr. 627 van 21 juni 2021
van TOM ONGENA
1.In bijlage 1 vindt u een exhaustieve lijst van alle Vlaamse  entiteiten die vallen onder 
de Vlaamse deelstaatoverheid  (S1312). Tevens vindt u onderaan  de lijst ook 5 Vlaamse 
openbare instellingen die niet behoren tot de consolidatie (S1312).
In de eerste kolom wordt de naam van de entiteit weergegeven. De tweede kolom  
geeft aan of de entiteit  valt onder toepassingsgebied van artikel 80 van het VCO en 
dus moet voldoen  aan de regels  in het kader van het kasbeheer. De derde kolom  geeft 
aan of de entiteit in de cashpooling van het MVG of CFO zit. De vierde kolom  geeft aan 
of de entiteit op het punt staat om toe te treden  tot de cashpooling.  De laatste  kolom 
geeft voor de entiteiten die onder de cashpooling vallen aan of ze nieuw zijn als gevolg 
van het VCO.
Globaal dienden er 42 nieuwe entiteiten toe te treden tot het kasbeheer  van de 
Vlaamse overheid  als gevolg van het VCO. Veruit de meeste  van deze entiteiten zijn 
toegetreden of gaan binnenkort toetreden tot de cashpooling.
De entiteiten die op het punt staan toe te treden tot de cashpooling  betreft vooral de 
groep rond PMV (PMV, haar dochters en entiteiten onder beheer bij PMV).  De reden 
voor deze vertraging  was het feit dat de juristen bij PMV hadden  opgemerkt dat de 
overeenkomst voor de cashpooling tussen ING en de Vlaamse  Gemeenschap niet was 
hernieuwd naar aanleiding van de nieuwe kassiersovereenkomst die inging op 1 
februari 2020. De bestaande overeenkomst betrof een oude overeenkomst waarvan 
de einddatum was verlopen. Hun juristen wensten dat deze overeenkomst eerst 
hernieuwd werd vooraleer toe te treden. Ondertussen is deze overeenkomst vernieuwd 
en zijn de formaliteiten  voor de toetreding  aan de gang.
Uiteindelijk zijn er slechts 5 (kleinere)  entiteiten die nog niet toegetreden zijn.
3 van deze entiteiten  (fonds voor innoveren en ondernemen, Media  invest  Vlaanderen 
en Antwerp Symphony Orchestra) stonden niet op de lijst van oktober 2019.  Deze lijst 
van oktober  2019 is gebruikt als basis om eind 2019/begin 2020 de entiteiten aan te 
schrijven en te informeren over het VCO en de verplichting om toe te treden tot de 
cashpooling. Deze entiteiten zullen aangeschreven  worden om de procedure tot 
toetreding op te starten.
Ten slotte zijn er 3 entiteiten die niet tot het kasbeheer behoren maar toch gevraagd 
hebben om binnen  de cashpooling te blijven. Het betreft GO, OPZ Geel en OPZ Rekem. 
Al deze entiteiten zijn sinds lange  tijd lid van het CFO en hebben de wens geuit om 
binnen de cashpooling  te kunnen blijven.  De reden waarom deze entiteiten  binnen de 
cashpooling wensen te blijven  is dat zij willen  blijven  gebruik maken van de voordelen  
van het kassierscontract (waaronder geen negatieve  intrestvoet) en de cashpooling.  
Naar aanleiding van het programmadecreet bij de BA 2021 is er een aanpassing  aan 
het VCO doorgevoerd waardoor deze entiteiten op hun vraag  en na goedkeuring door 
de Vlaamse  regering ook effectief in het CFO kunnen  blijven.
Al de entiteiten die niet behoren tot het toepassingsgebied voeren  een eigen  
thesauriebeheer.
2. Bijlage 2 biedt een overzicht van de aangehouden cashreserves per Vlaamse entiteit 
met een eigen thesauriebeheer  op 31/12/2020.  De VCO-light entiteiten en de CFO-
rekeningen werden hierbij buiten beschouwing gelaten.
3.
a) In het nieuwe kassierscontract dat inging  op 1 februari  2020 is er een debetrente 
voorzien van EONIA – 0,10% en een creditrente van EONIA. De EONIA-rente wordt  
evenwel beperkt  tot 0% indien deze negatief is. Met de huidige negatieve EONIA is 
er dus een 0%-rentevoet van toepassing  voor het MVG en het CFO op de positieve 
saldi van de zichtrekeningen.
b) Deze entiteiten voeren een eigen  thesauriebeleid  en de rentevoorwaarden zijn ons 
niet bekend. Niettemin hebben  we de 15 entiteiten met de grootste aangehouden 
cashreserves (zicht- en spaarrekening)  bevraagd naar hun rentevoorwaarden op hun 
zicht- en spaarrekeningen. Met uitzondering van VWF hebben alle entiteiten hierop  
geantwoord. De data die we ontvingen  van de universiteiten  (KUL, UGent,  UA, VUB 
& UH) waren echter  wel onvolledig. Zij bezorgden ons enkel de rekeningstanden op 
31/12/2020 en de rentekosten over 2020. De rentevoorwaarden,  rente-inkomsten  
en geraamde rentekosten  en -inkomsten voor 2021 werden niet vrijgegeven.  In 
bijlage 3 vindt u een overzicht van de bevraagde entiteiten en hun antwoorden. 
Op basis van de antwoorden zien we dat de banken inderdaad negatieve rentevoeten 
aanrekenen vanaf een bepaald  positief saldo. In sommige gevallen geldt er zelfs een 
tweede limiet waarboven de strafrente nog negatiever wordt. De rentevoet  en het 
limietbedrag variëren van bank tot bank. De meeste banken  rekenen deze negatieve 
rente sinds 2020 aan. De entiteiten geven  wel duidelijk aan dat ze zo veel als mogelijk 
deze negatieve rente  trachten te vermijden. Hiervoor  verdelen ze hun cashreserves 
meestal over verschillende banken om zo te vermijden dat de saldi boven de 
drempelbedragen uitkomen. 
Opvallend is dat de DBFM  Scholen van Morgen geen enkele rekening  met negatieve 
rentevoorwaarden bezit. De verklaring hiervoor ligt in het feit dat BNP Paribas  Fortis 
mee in de aandelenstructuur van de DBFM Scholen van Morgen zit. De aandelen van 
de DBFM SvM NV zijn voor 25% (+1 aandeel)  in handen van de Vlaamse  overheid en 
voor 75% (-1 aandeel) in handen  van AG Real Estate  NV én BNP Paribas Fortis NV. 
Sinds 2018 krijgt de DBFM  SvM NV geen negatieve interesten aangerekend op haar 
beschikbare middelen (enkel zichtrekeningen) en ook geen positieve interesten. 
Zolang BNP Paribas Fortis mee in de structuur zit, is het risico van negatieve 
interesten ten minste “uitgesteld”.
Tunnel Liefkenshoek - NV trad op 01/07/2021 toe tot de CFO-cashpooling  via ING. 
Dit impliceert dat er geen negatieve  interesten meer kunnen aangerekend worden bij 
ING. Er worden op regelmatige  basis bedragen  van BNP overgeboekt  naar de 
cashpooling van ING zodoende dat er bij BNP geen grenzen van negatieve rentes 
kunnen bereikt worden. Ook voor Beheersmaatschappij  Antwerpen Mobiel (BAM)  NV, 
de Limburgse Reconversie Maatschappij (LRM) en de Vlaamse 
Participatiemaatschappij (VPM) is sinds 2021 de CFO-cashpooling  via ING actief.  Dit 
impliceert dat er geen negatieve interesten  meer aangerekend worden,  wat het 
belang en nut van de cashpooling nogmaals  onderstreept.
Een belangrijke laatste kanttekening bij deze rentevoorwaarden is het feit dat deze 
zeer dynamisch zijn. De bevraging geeft enkel de situatie op dat moment  weer en 
kan snel wijzigen.
c) Naast de rentevoorwaarden, werden  bij de 15 entiteiten met de grootste 
aangehouden cashreserves ook de rentekosten van 2020 en de verwachte  
rentekosten van 2021 opgevraagd. Kolommen I en J van bijlage 3 bieden een 
overzicht van de antwoorden.
Uit de bevraging  bleek dat de rentekosten eerder beperkt zijn. DBFM Scholen  van 
Morgen, Tunnel  Liefkenshoek  – NV en de LRM gaven zelfs aan dat ze in 2020 geen 
rentekosten betaalden en verwachten  hetzelfde  voor 2021. Ook UGent en UH 
noteerden in 2020 geen rentekosten. HOWEST betaalde in 2020 nog geen 
rentekosten, maar verwacht in 2021 wel een beperkte rentekost. KU Leuven,  UA en 
VUB betaalden in 2020 wel negatieve rente,  maar de bedragen  waren  steeds relatief  
beperkt, gezien de hoge rekeningstanden.  Voor 2021 bezorgden  de universiteiten 
geen raming. De VPM noteerde voor 2020 wel rentekosten, maar vanaf 2021 zullen 
deze, dankzij de toetreding  tot het CFO, nihil worden.  BAM NV, GO!, HOGent en VIB 
betaalden in 2020 en verwachten  in 2021 wel rentekosten,  al zijn ook deze eerder 
beperkt, zoals uit bijlage  3 blijkt. 
Het totaal aan rentekosten van de bevraagde  entiteiten bedroeg in 2020 439.459,21  
euro, wat gezien de hoogte van de uitstaande saldi toch beperkt is. Zoals eerder  
aangegeven, leverden de universiteiten onvolledige gegevens. Hierdoor  kan het 
nuttig zijn om deze buiten beschouwing te laten,  daar het moeilijk is om op basis van 
de beperkte gegevens conclusies te trekken.  Wanneer de rentekosten  van de 
universiteiten niet worden meegenomen, bedroeg  de totale  rentekost voor de 9 
overige entiteiten in 2020 84.459,21 euro.
Wat wel opvalt,  is dat de entiteiten in 2021 een gevoelige stijging van de rentekost 
verwachten. De door de bevraagde entiteiten geraamde rentekost  voor 2021 
bedraagt 161.258,37  euro, wat net geen verdubbeling  ten opzichte van 2020 
betekent. Dit betreft de geraamde  rentekost voor 9 entiteiten, daar VWF niet 
antwoordde op de bevraging en de universiteiten geen ramingen bezorgden.
d) Naast de rentevoorwaarden, werden  bij de 15 entiteiten met de grootste 
aangehouden cashreserves  ook de rente-inkomsten  van 2020 en de verwachte rente-
inkomsten van 2021 opgevraagd. Kolommen K en L van bijlage 3 bieden een 
overzicht van de antwoorden.  Kolommen  M en N geven het verschil tussen de 
rentekosten en de rente-inkomsten weer. 
Zoals verwacht zijn – gezien het huidige zeer lage renteklimaat – de 
renteontvangsten beperkt. Toch slaagden  7 van de 9 entiteiten  (VPM, Tunnel 
Liefkenshoek, BAM, GO!, HOWEST, HOGent  en VIB)  erin om in 2020 rente-inkomsten 
op hun spaar- en zichtrekeningen te genereren, goed voor een totaalbedrag van 
51.724,33 euro. De universiteiten gaven  hun rente-inkomsten echter niet vrij. 
Afgezet ten opzichte van de eerder vermelde rentekosten in 2020 (84.459,21 euro – 
exclusief universiteiten), brengt dit de nettorentekost in 2020 voor de 9 entiteiten 
samen op slechts  32.734,88 euro, wat gezien  de hoogte van de uitstaande saldi zeer 
beperkt is. 
Diezelfde 9 entiteiten verwachten echter dat het in 2021 nog moeilijker zal worden  
om rente-inkomsten te generen, wat niet onlogisch is gezien het aanhoudende lage 
renteklimaat. De rente-inkomsten van de 9 entiteiten samen werden  voor 2021 op 
slechts 14.297,83 euro geraamd. In combinatie met de hogere geraamde  rentekost  
(161.258,37 euro), brengt  dit de geraamde nettorentekost voor 2021 voor de 9 
entiteiten samen op 146.960,54 euro, wat gezien  de hoogte van de uitstaande saldi 
nog steeds  beperkt is. 
4. 
a) Bijlage  4 biedt een overzicht van de beleggingen in Vlaams  schuldpapier door 
Vlaamse entiteiten in het kader  van het decreet betreffende de optimalisatie  van het 
beheer van de financiële activa  van de Vlaamse overheidsentiteiten.  De situatie op 
31/12/2020 en 30/06/2021 wordt  weergegeven, alsook  de evolutie in die periode.
 Eind 2020 stond de teller op 1,244 miljard euro, maar op 30/06/2021 bedroeg  het 
totaal aan beleggingen  nog 966 miljoen  euro, een daling met 278 miljoen euro, of 
22,37% in relatieve  termen.  De voornaamste  verklaring  hiervoor ligt in de 
beleggingen van VMSW via twee zichtrekeningen  van het CFO.  Het uitstaand saldo 
daalde met maar liefst 226 miljoen  euro ten opzichte van eind vorig jaar. Deze daling  
is echter een logisch gevolg  van de werking van VMSW: ze nemen meermaals  per 
jaar langetermijnleningen op en gebruiken deze middelen vervolgens om 
hypothecaire leningen te verstrekken. Bijgevolg schommelt het saldo van de CFO-
rekeningen van VSMW  sterk in functie van het tijdstip van raadpleging. Verder bouwt 
Lantis haar beleggingen in Vlaams schuldpapier  ook steeds verder af, een logisch 
gevolg van de toegenomen liquiditeitsnoden  ten gevolge van de vorderingen van het 
Oosterweelproject. Eind 2020 had Lantis nog 206 miljoen euro Vlaams schuldpapier 
in handen, maar medio 2021 was dit bedrag tot 97,50 miljoen euro gedaald.  Het is 
evident dat Lantis eerst kortetermijnliquiditeiten aanwendt om aan de 
financieringsnoden te voldoen alvorens leningen aan te gaan. Ook PMV bouwde  in 
2021 haar beleggingen in Vlaams schuldpapier  af, meer bepaald van 230 tot 160 
miljoen euro. Dit is opnieuw een logisch gevolg  van haar dagelijkse werking waarbij 
doelstellingen gefinancierd dienen te worden, waaronder het verstrekken van 
leningen aan ondernemingen  in het kader van de ondersteuning tijdens de 
coronacrisis. GO! belegde in 2021 daarentegen  aanzienlijk  meer.  De uitstaande 
beleggingen in Vlaams schuldpapier door GO! stegen in 2021 van 25 tot 128,75 
miljoen euro, goed voor een toename van net geen 104 miljoen  euro. Tot slot vond 
Flanders Future  Techfund (FFTF) in 2021 voor het eerst de weg naar Vlaams 
schuldpapier: op 30/06/2021  had FFTF 18,75 miljoen euro Vlaams schuldpapier  in 
handen.
De meeste  entiteiten  beleggen op korte termijn  in Vlaams  schuldpapier.  Dit wil 
zeggen dat de initiële  beleggingstermijn  maximaal  1 jaar bedraagt. Eind 2020 ging 
het meer bepaald om 74% kortetermijnbeleggingen (≤ 1 jaar) en 22% 
langetermijnbeleggingen (≥ 2 jaar).  De overige 4% had een initiële belegginstermijn 
tussen 1 en 2 jaar. Ook in 2021 zette deze trend zich voort: 71% van de uitstaande 
beleggingen op 30/06/2021  is op lange  termijn, 28% op korte termijn. De overige 
1% heeft een initiële  belegginstermijn tussen 1 en 2 jaar.
b) Aan de hand van de Building Blocks werd nagegaan of Vlaamse  entiteiten ook in 
Belgisch federaal schuldpapier  beleggen.  VCO-light entiteiten en hogescholen en 
universiteiten werden hierbij buiten beschouwing gelaten. De enige Vlaamse  entiteit 
die op 31/12/2020  Belgisch schuldpapier in handen had, was het Agentschap 
Vlaamse Sociale  Bescherming (VSB).  Op het einde van 2020 had VSB voor 75,285  
miljoen euro in Belgische  obligaties  belegd. Onderstaande tabel geeft inzicht  in de 
resterende looptijden van deze beleggingen.
Uitstaande beleggingen in Belgisch  federaal schuldpapier door VSB (status op 
31/12/2020; bedragen  in euro)
Resterende looptijdUitstaand  
bedrag
Korte termijn  (≤1 jaar) 11.850.000
1 tot 2 jaar 7.500.000
Lange termijn  (≥2 jaar) 55.935.000
TOTAAL 75.285.000
Deze beleggingen  in federaal  schuldpapier  zijn overigens niet in strijd met de VCO-
wetgeving, daar bepaald werd dat uitstaande beleggingen  die niet door de Vlaamse 
Gemeenschap werden uitgegeven en die dateren  van voor de inwerkingtreding van 
het decreet,  behouden mogen worden tot aan de vervaldag ervan  of tot het moment 
van verkoop,  en dit voor zowel lange-  (art. 88 VCO) als kortetermijnbeleggingen (art. 
90 VCO).
c) Op 1 oktober 2018 trad het decreet betreffende de optimalisatie van het beheer van 
de financiële activa van de Vlaamse overheidsentiteiten in werking. Sinds 01/01/2020 
is dit decreet  in het decreet houdende de Vlaamse Codex Overheidsfinanciën (VCO)  
opgenomen. Hierdoor zijn instellingen die tot de consolidatiekring behoren en aan 
bepaalde voorwaarden  voldoen (o.a. voor minstens 50 procent in handen zijn van de 
Vlaamse overheid) verplicht om hun overtollige langetermijnliquiditeiten in de 
Vlaamse Gemeenschap  te beleggen  (art. 87 VCO). Bovendien dienen  ze ook hun 
overtollige kortetermijnliquiditeiten in de Vlaamse Gemeenschap te beleggen en 
dit voor zover er geen interessantere  beleggingsalternatieven met een 
gelijkaardige rating als die van Vlaanderen voorhanden zijn (art. 89 VCO). De 
instellingen die echter uitstaande beleggingen bezitten die dateren van voor de 
inwerkingtreding van dit decreet, kunnen die beleggingen behouden tot aan de 
vervaldag ervan of tot het moment van verkoop, en dit voor zowel lange- (art. 88 
VCO) als kortetermijnbeleggingen  (art. 90 VCO). Het is bijgevolg mogelijk dat op 
heden instellingen die onderworpen  zijn aan de VCO toch beleggingen bezitten die 
niet door de Vlaamse Gemeenschap werden uitgegeven, indien deze beleggingen 
dateren van voor 1 oktober 2018.
Instellingen die niet onder het VCO-toepassingsgebied vallen, zijn vrij in hun 
thesaurie- en beleggingsbeheer. Andere instellingen,  zoals hogescholen en 
universiteiten of het Vlaams  Parlement,  kunnen  echter op vrijwillige basis in Vlaams 
schuldpapier beleggen. Zo belegden bijvoorbeeld het Vlaams Parlement en de KU 
Leuven in het verleden al in Vlaams overheidspapier door in te tekenen  op nieuwe  
obligatie-uitgiften. 
BIJLAGEN
1. S1312_entiteiten.
2. Overzicht cashreserves Vlaamse entiteiten.
3. Bevraging rentevoorwaarden entiteiten.
4. Beleggingen in Vlaams schuldpapier.
