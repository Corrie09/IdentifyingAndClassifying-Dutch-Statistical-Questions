title: Eenzaamheid bij studenten - Maatregelen
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=1746916
thema link: https://www.vlaamsparlement.be/parlementaire-documenten/schriftelijke-vragen/1541856
SCHRIFTELIJKE VRAAG
nr. 877
van KOEN DANIËLS
datum: 2 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Eenzaamheid bij studenten  -  Maatregelen
We hebben  in het afgelopen jaar al meermaals stilgestaan bij het mentaal welzijn  van onze 
studenten. Het contactonderwijs werd enorm beperkt en zelfs afgeschaft, en hun 
studentenleven is volledig stilgevallen.  Ze hebben  weinig contact met leeftijdsgenoten en 
focussen zich op dit moment vooral  op studeren  zonder  dat er veel mogelijkheden  zijn om 
te ontspannen met vrienden. Ook vanuit de Vlaamse Vereniging  van Studenten (VVS) 
kwam een duidelijk signaal dat de mentale druk op studenten enorm  is. Op basis van die 
signalen werden reeds  verschillende  acties ondernomen, onder  andere het ‘project mentaal  
welzijn’. Toch blijkt dat heel wat studenten met eenzaamheidsgevoelens kampen.
Net als de bevraging die de VVS met steun van de minister heeft gedaan, heeft de 
studentenraad aan de KU Leuven ook een bevraging gedaan, maar beperkt tot de eigen 
studenten. Deze bevraging werd bij 10.571  studenten tijdens de examens in januari 
afgenomen, daaruit blijkt dat drie op de vier studenten  eenzaam zijn. Twee op de drie 
studenten voelen zich niet goed in hun vel en vier op de tien studenten zouden een 
psychisch probleem voor zich houden. Ook de bereidheid om hulp te zoeken is gedaald.
De psychische problemen bij studenten zijn natuurlijk niet nieuw. Echter, ze zijn wel 
toegenomen door de beperkingen op sociale contacten. Ook van de huidige  versoepelingen 
zullen studenten nog niet kunnen  genieten aangezien velen  van hen aan het studeren zijn 
voor examens.
De minister heeft in het begin van de coronapandemie de studentenvoorzieningen (stuvo’s) 
versterkt omdat zij een cruciale rol spelen in het ondersteunen  van de studenten.  In totaal  
werd 10 miljoen euro uitgetrokken voor de stuvo’s. Daarnaast  heeft de minister reeds  meer 
dan 800.000 euro uitgetrokken om onder andere ‘verbindingsofficieren’  aan te stellen en 
het aanbod in studentensteden uit te bouwen. Aangezien psychische  ondersteuning een 
sterk persoonlijk karakter heeft, zal niet elke student  daarvan  gebruikmaken. Vele 
studenten hebben nood aan sociaal contact en hopen dat volgend academiejaar opnieuw  
ingezet kan worden op ontmoetingen tijdens studentenactiviteiten of bij 
studentenverenigingen.
1.Zijn de middelen die werden uitgetrokken ondertussen besteed in concrete  projecten?  
Zo ja, welke  projecten zijn opgestart?
2.Hoeveel verbindingsofficieren zijn ondertussen aangesteld en in welke instellingen? 
Wanneer gaan zij aan de slag?
3.Heeft  de minister zicht op welke manier  de 10 miljoen euro voor de stuvo’s wordt 
aangewend?
BEN WEYTS 
VICEMINISTER-PRESIDENT VAN DE VLAAMSE  REGERING EN VLAAMS  MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 877 van 2 juli 2021
van KOEN DANIËLS
1.Het SIHO zit op koers met betrekking tot de opvolging van de drie doelstellingen en zal 
begin september een tussentijds  rapport aanleveren  van de uitgevoerde activiteiten en 
bevindingen met betrekking  tot de drie projectdoelstellingen van het project. Ik kan reeds 
kort meegeven  dat
De verbindingsofficieren werden aangesteld (zie vraag 2) en dat regionale  
omgevingsanalyses werden afgerond, deze worden  bij het tussentijds rapport 
aangeleverd; 
dat ook de ontwikkeling van het centrale  platform op koers zit. Naast informatie  rond 
mentaal welbevinden,  gezond studeren, krachtverhalen, en een duidelijke sociale kaart 
waar studenten in elke regio voor hulp terecht kunnen, zal het platform op vraag  van 
studenten ook een zelftest en evidence based e-health en e-treatment programma’s 
aanbieden rond autonomie, verbondenheid, competentie,  een gezonde levensstijl,  
angst, stress, zelfverwonding en suïcidaal gedrag. De zelftest en het e-health aanbod, 
die zowel preventief als curatief  van aard zijn, worden volledig mee opgevolgd  en 
uitgewerkt met een werkgroep  van academische  experten van verschillende  
universiteiten. Studenten worden daar ook nauw bij betrokken. 
Het lerend netwerk  succesvol werd uitgerold.  De drie bijeenkomsten  die ook mee 
begeleid werden  door experten, trokken gemiddeld meer dan 70 medewerkers aan 
van studentenvoorzieningen, studentenbegeleidingsdiensten  en beleidsmakers aan 
Thema’s waar reeds op gefocust werd zijn veerkracht,  verbinding,  peer support en 
ehealth. De activiteiten  in het najaar focussen op zelfverwonding, suïcidaal gedrag, 
maar evenzeer ook op het belang van het creëren van een ‘behoefteondersteunend’ 
klimaat. Onderzoek  van professor Bruffaerts (KU Leuven) leert immers  dat veerkracht 
en verbondenheid  tussen studenten en de opleiding  bijzonder  protectief zijn om 
angstige en depressieve gevoelens te bufferen.  En ook het onderzoek van professor 
Vansteenkiste (UGent) leert dat een gevoel  van onveiligheid  en onzekerheid  vaak 
geworteld is in de frustratie van de drie psychologische  basisbehoeftes (Autonomie, 
verBondenheid en Competentie,  ook wel ABC fundament genoemd). Het is daarom 
belangrijk dat zowel studenten  als onderwijsprofessionals  inzicht  krijgen in het 
medicijn van verbondenheid en de relatie tussen  ABC fundament en psychisch welzijn. 
2. De verbindingsofficieren werden in de regionale werking ingebed, en kregen een 
standplaats toegekend in elke provincie, met name  Vives  Zuid (Kortrijk,  West-
Vlaanderen), Logo Gezond+ (Gent, Oost-Vlaanderen),  Brik (Brussel, Brussel 
Hoofdstedelijk gewest),  KU Leuven  (Leuven, Vlaams-Brabant,)  UHasselt (Hasselt, 
Limburg), Artesis  Plantijn Hogeschool (Antwerpen) en Thomas  More Kempen  (Geel). 
Twee verbindingsofficieren zijn gestart op 25 januari 2021,  twee zijn begin februari  
gestart en twee zijn sinds begin  maart aan de slag. 
3. Ik heb geen systematisch zicht op wat de diensten voor studentenvoorzieningen precies 
met die 10 miljoen  extra ondersteuning  hebben  gedaan. Ik verwacht wel dat ze hierover 
rapporteren in hun jaarverslag. 
