title: Levenslang wonen - Sensibilisering
thema: Wonen
pdf link: https://docs.vlaamsparlement.be/pfile?id=1750843
thema link: https://www.vlaamsparlement.be/parlementaire-documenten/schriftelijke-vragen/1548241
SCHRIFTELIJKE VRAAG
nr. 668
van AN MOERENHOUT
datum: 20 augustus  2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Levenslang wonen  -  Sensibilisering
De Vlaamse  Regering stelde in 1999 de gids ‘levenslang  wonen’ ter beschikking van het 
brede publiek, waarin  talrijke voorstellen gegeven worden  om de woning aan te passen  
aan de wijzigende noden van het leven. Kenmerkend voor een levenslange woning is 
namelijk dat ze meegroeit met de bewoners en toegankelijk en veilig is tijdens elk stadium 
van het leven.
Een vernieuwde versie van de gids ‘levenslang  wonen’ kwam  er in 2009 met de 
ontwerpgids ‘meegroeiwonen’, waarin de nadruk gelegd wordt op het zich flexibel kunnen 
aanpassen aan wijzigende omstandigheden  en (woon)wensen, ongeacht leeftijd of fysieke 
beperkingen.
Naast de gids, kunnen mensen ook terecht bij het Vlaams Expertisecentrum 
Toegankelijkheid voor verschillende vormen  van woonadvies (onder andere bij een 
woningaanpassing of een nieuwbouwproject) met het oog op het faciliteren van het concept 
‘levenslang wonen’.
1.Is het volgens de minister opnieuw tijd voor een vernieuwing van de gids 
‘meegroeiwonen’? Zo ja, wanneer zal hij daartoe  het initiatief nemen?
2.Lanceerde  de minister deze legislatuur al een oproep voor projecten die informeren en 
sensibiliseren rond het concept ‘levenslang wonen’? Zo ja, welke projecten werden 
opgestart en hoe ver staan deze? Zo niet, is de minister dit nog van plan? En zo niet, 
waarom is dit volgens hem geen prioriteit?
3.Plant de minister een bredere sensibiliseringscampagne om het concept ‘levenslang 
wonen’, en de stappen die mensen daartoe zelf kunnen  zetten, verder  te verspreiden?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 668 van 20 augustus 2021
van AN MOERENHOUT
De publicatie van de ontwerpgids ‘meegroeiwonen’  in 2009 was een belangrijke stap in het 
traject van informeren  en sensibiliseren  rond het concept  “meegroeiwonen”, waarin 
aandacht gaat naar het flexibel  kunnen  aanpassen van woningen aan wijzigende  
omstandigheden en (woon)wensen, ongeacht leeftijd of fysieke  beperkingen.  In 2011 
verscheen de gelijknamige brochure, met 40 tips voor een levenslange  woning. Via de 
webpagina www.meegroeiwonen.info wordt deze werking door Inter verdergezet. Inter 
blijft hiervoor expertise ontwikkelen en werkt samen met deskundige partners. Via deze 
webpagina worden actuele informatie, veel gestelde vragen, voorbeeldprojecten  en een 
nieuwsbrief verspreid. Ik meen dat deze gids en brochure, in combinatie met de 
permanente ondersteuning  door Inter,  nog steeds een goede basis biedt om rond dit 
onderwerp laagdrempelig te informeren en te sensibiliseren. Ik zal hiervoor deze 
legislatuur geen bijkomend initiatief  nemen.
