title: Boekenbeurs - Twee alternatieven
thema: Cultuur
pdf link: https://docs.vlaamsparlement.be/pfile?id=1750902
thema link: https://www.vlaamsparlement.be/parlementaire-documenten/schriftelijke-vragen/1548419
SCHRIFTELIJKE VRAAG
nr. 428
van CHRIS  JANSSENS
datum: 25 augustus  2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Boekenbeurs  -  Twee alternatieven
Onlangs raakte bekend dat er naast Kortrijk ook in Antwerpen een ‘alternatief’ voor de 
Boekenbeurs zal plaatsvinden.  Onder de noemer ‘Lees!’  zal evenementenorganisator 
Eventfairs, ook eigenaar  van Antwerp Expo, van 1 tot 7 november  een boekenfestival 
organiseren in de Expo. Dat er niet alleen over initiatieven wordt nagedacht, maar deze 
ook nog eens daadwerkelijk worden georganiseerd, is op zich een positieve zaak, alleen 
roepen de haast waarmee een en ander in Antwerpen dient te worden georganiseerd en 
de manier waarop een en ander geconcretiseerd  wordt, bij mij vragen op. 
1.Hoe beoordeelt de minister het feit dat er nu niet één maar twee alternatieven  voor 
de Boekenbeurs  worden georganiseerd?
2.In Kortrijk zal het evenement pas in 2022 in Kortrijk XPO worden georganiseerd, wat 
de organisatoren de broodnodige ademruimte geeft om alles goed te plannen  en op 
poten te zetten.  In Antwerpen resten er welgeteld negen  weken.  Dat is wel een heel 
krappe timing.  Gelet  op het simpele feit dat de Boekenbeurzen in het verleden  het 
uithangkaartje van de sector waren,  mag de kans niet worden  uitgesloten dat dit 
evenement bijvoorbeeld door de extreem korte voorbereidingstijd  imagoschade  
oploopt. 
Deelt de minister die bezorgdheid?    
3.Dat er nu op twee locaties een alternatief  voor de Boekenbeurs met een wellicht quasi  
identiek aanbod  plaatsvindt, is een beetje vreemd. Dat had volgens mij vermeden 
kunnen worden indien er voorafgaand overleg was geweest. 
Heeft dergelijk overleg plaatsgevonden op initiatief van het kabinet van de minister of 
departement met de organisatoren in Antwerpen en/of Kortrijk? Of hebben  deze 
organisatoren voorafgaand contact opgenomen met het kabinet  of departement? Zijn 
er vanuit  deze organisaties vragen tot steun  aan de Vlaamse  overheid gekomen?  
Worden deze initiatieven  op één of andere wijze gesteund door de Vlaamse overheid? 
Zo ja, hoe? Zo niet, waarom niet?
4.Het valt op dat een aantal uitgeverijen de kat uit de boom blijft kijken. Dat is op zich 
geen gezonde situatie want het zou jammer zijn dat beide alternatieven bijvoorbeeld  
‘gemonopoliseerd’ zouden  worden  door clusters  van uitgeverijen die slechts een 
segment van de Nederlandstalige boekenmarkt  vertegenwoordigen.  
Is de minister  van oordeel dat er nog vanuit de Vlaamse overheid, bijvoorbeeld  door 
Literatuur Vlaanderen  of vanuit zijn departement, bijkomende initiatieven dienen  te 
worden genomen om dit alsnog te vermijden?  Indien het antwoord op deze vraag 
bevestigend zou zijn, had ik graag van de minister vernomen  waaraan hij concreet 
denkt.
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 428 van 25 augustus 2021
van CHRIS  JANSSENS
1.Het lijkt me op zich geen probleem dat er op twee verschillende  locaties in 
Vlaanderen een alternatieve beurs wordt  georganiseerd, wel integendeel. Het is sterk 
aan te moedigen dat er op zo een korte termijn de bereidheid en daadkracht  is om 
twee initiatieven  te ontplooien. Meerdere locaties kunnen  er bovendien net voor 
zorgen dat meer mensen de kans krijgen om in aanraking  te komen  met boeken.
Voor de plannen vanaf 2022 kan dan met alle partijen bekeken  worden hoe de ideeën 
op elkaar afgestemd kunnen worden,  zodat ze elkaar onderling versterken  en niet 
beconcurreren.
2.Zowel Kortrijk  als Antwerpen organiseren eerst een kleinere  editie. Dit lijkt me gezien 
de korte tijdspanne ook absoluut begrijpelijk  en zelfs verstandig. In een volgende 
fase zal er worden  gewerkt naar een uitgebreidere editie.
3.Er is in beperkte mate contact geweest tussen beide  initiatieven. Ook met mijn 
kabinet is er contact gezocht. Er zal -zoals ik ook al naar aanleiding van voorgaande 
vragen aangaf- pas overwogen worden om steun toe te kennen  aan een nieuw 
initiatief als er duidelijk rekening  gehouden wordt met het eerste advies  van het 
BoekenOverleg: een inclusieve, innovatieve en internationale  boekenbeurs  
georganiseerd door de commerciële spelers  in het boekenvak, met aandacht voor 
vernieuwing en verbreding en beleidspijlers zoals leesplezier, lokale participatie én 
digitalisering.
4.Het BoekenOverleg nam gisteren 27/09/2021 nog initiatief en bracht alle partijen  
samen in een gesprek met het oog op de organisatie van een beurs/beurzen vanaf  
2022. 
