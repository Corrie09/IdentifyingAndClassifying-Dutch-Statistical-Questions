title: Begeleidingsopdracht verbindingsambassadeurs jeugdwerk - Stand van zaken
thema: Jeugdbeleid
pdf link: https://docs.vlaamsparlement.be/pfile?id=1741010
thema link: https://www.vlaamsparlement.be/parlementaire-documenten/schriftelijke-vragen/1544584
SCHRIFTELIJKE VRAAG
nr. 210
van FREYA PERDAENS
datum: 8 juli 2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
Begeleidingsopdracht verbindingsambassadeurs jeugdwerk  -   Stand  van zaken
Op 11 maart 2021 werd in de Commissie voor Cultuur, Jeugd, Sport en Media de 
projectoproep 'Verbindingsambassadeurs voor het jeugdwerk' besproken.
Toen ik daar achteraf een schriftelijke vraag (nr. 125 van 12 maart 2021) over stelde,  
kon ik in het antwoord volgende passage lezen: 
“Naast de verantwoordelijkheid  van de geselecteerde projecten om in te zetten op de 
verplaatsbaarheid en opschaling van de projectresultaten, zal er in de komende maanden 
een begeleidingsopdracht “Verbindingsambassadeurs voor het jeugdwerk” met een 
looptijd van twee jaar uitgeschreven worden. Eén van de doelstellingen van deze 
opdracht is om een analyse te maken van de beoogde doelstellingen per project alsook 
over de projecten heen. Dit zal zowel een kwantitatieve als een kwalitatieve analyse zijn 
van de hoofddoelstelling van de projectoproep, nl. meer kinderen en jongeren  met 
diverse achtergrond laten deelnemen aan verschillende vormen van jeugdwerk.   Een 
andere taak van de begeleider is om intervisiemomenten (levende netwerken) op te 
zetten die breder gaan dan enkel de gehonoreerde projecten.  Op die manier  ontstaat er 
een bredere uitwisseling rond drempels, uitdagingen en geleerde lessen en kan in een 
latere fase bekeken worden hoe deze te verduurzamen.”
Wat is de stand  van zaken met betrekking tot de begeleidingsopdracht 
‘Verbindingsambassadeurs voor het jeugdwerk’?
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 210 van 8 juli 2021
van FREYA PERDAENS
Na een grondige analyse van de ingediende offertes, werd deze opdracht  eind mei 2021 
gegund aan Karel de Grote Hogeschool.  De onderzoekers werden hiervan  op de hoogte 
gebracht op 8 juni 2021. Karel de Grote  Hogeschool bereidde zich tijdens de zomer voor 
door de nodige gegevens  te verzamelen.  In augustus volgde  een startvergadering waarop 
zowel de onderzoekers,  het kabinet van minister Somers, mijn kabinet en de beide  
administraties vertegenwoordigd waren. Hierop werden verdere  afspraken gemaakt zodat 
het onderzoek en de begeleidingen vanaf september van start kunnen gaan. De opdracht 
wordt nauwgezet opgevolgd door beide administraties.    
