title: Flanders Investment & Trade (FIT) - Digitaal netwerken (2)
thema: Internationaal ondernemen
pdf link: https://docs.vlaamsparlement.be/pfile?id=1750835
thema link: https://www.vlaamsparlement.be/parlementaire-documenten/schriftelijke-vragen/1548220
SCHRIFTELIJKE VRAAG
nr. 422
van EMMILY  TALPE
datum: 20 augustus  2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Flanders Investment & Trade (FIT)  -  Digitaal  netwerken (2)
Net zoals in 2020 heeft ook in de eerste helft van dit jaar COVID-19  een grote impact  
gehad op de internationale handelsbeurswereld, en ook op de werking van Flanders 
Investment & Trade. Uit het antwoord op mijn schriftelijke vraag nr. 36 van 27 oktober 
2020 bleek al dat heel wat beurzen  en events  voor de eerste helft van 2021 geannuleerd  
werden of een digitaal  alternatief kregen.
FIT koos er vorig jaar al voor meer in te zetten op digitale  events  en digitaal  netwerken, 
met het idee dat ook in de toekomst digitale en hybride beurzen  zullen  blijven  bestaan. 
FIT ontwikkelde onder  meer een eigen digitaal platform om de drempelvrees bij 
ondernemers om digitale oplossingen  uit te proberen, te verlagen.
1.Kan de minister-president een overzicht  geven van de vakbeurzen van de voorbije 
maanden in 2021, met telkens  de opdeling of ze werden geannuleerd,  verplaatst of 
omgezet naar een digitaal event?  Kan daarbij ook aangegeven worden aan welke 
beurzen Vlaanderen deelnam en bij welke  de Vlaamse  deelname werd geannuleerd?
2.Kan de minister-president reeds  meedelen hoeveel missies waar Vlaanderen aan zou 
deelnemen in het najaar van 2021 al zijn geannuleerd of omgezet naar een digitaal 
event? Hoe schat de minister-president op dat vlak het najaar in?
3.Kan de minister-president toelichten in welke mate en op welke  manier het digitaal 
platform van FIT in 2021 werd gebruikt?  Is er zicht op hoeveel ondernemers  gebruik  
maakten van het platform  en hoe zij dit beoordeelden?
4.In zijn antwoord op mijn schriftelijke  vraag  nr. 36 van 27 oktober  2020 lichtte  de 
minister-president ook toe dat FIT nog andere initiatieven neemt, zoals het uitwisselen 
van tips & tricks  rond virtuele initiatieven, korting voor bedrijven  die willen inloggen 
op digitale  fora en sensibilisering.  
Bleef FIT hier ook in 2021 op inzetten? Kan de minister-president meedelen hoeveel 
bedrijven korting  kregen voor het inloggen op digitale fora?
5.Plant FIT nog specifieke  initiatieven rond digitaal netwerken naar de toekomst?
JAN JAMBON 
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
ANTWOORD
op vraag nr. 422 van 20 augustus 2021
van EMMILY  TALPE
1.Zie bijlage. 
Voor verdere details, verwijs ik u ook naar de website van FIT : 
https://www.flandersinvestmentandtrade.com/export/nieuws/update-impact-
coronavirus-op-internationale-beurzen 
2.Sinds 1 augustus zijn veertien groepszakenreizen en één staatsbezoek geannuleerd.  
Eén groepszakenreis werd omgezet naar een digitaal event.
Een aantal van deze groepszakenreizen was eerder al uitgesteld van 2020 naar voorjaar 
2021 of intussen van voorjaar 2021 naar het najaar van 2021. Momenteel staan  er 
voor de periode  1 augustus tot 31 december 2021 nog veertien groepszakenreizen op 
het programma.
Voor een aantal markten die een missie zagen wegvallen, werden alternatieve,  
hybride/virtuele events  op poten  gezet, zonder  rechtstreeks de missie te vervangen
3.Voor elk fysiek,  hybride of digitaal event waarbij een Vlaamse delegatie of Vlaamse 
expertise gepromoot moet worden,  maakt FIT een eventplatform  aan.
Sinds september 2020 werden 34 eventplatformen gemaakt, met tussen 2 en 55 
bedrijven, consulteerbaar op source.flanderinvestmentandtrade.com.
De toepassing verschilt van event tot event,  maar algemeen gebruikt men het platform 
op de volgende manieren:
Promotie van de Vlaamse  delegatie en hun expertise in de doelmarkt,  meestal 
in de lokale taal voor een maximale impact:
oVia promotiemailings;
oVia gerichte gepersonaliseerde  mails aan lokale aankopers;
oVia sociale media;
oVia QR-code  (onder  meer in plaatselijke vakbladen).
Informatie- en selectie-instrument voor de lokale potentiële aankopers  of 
businesspartners. De lokale  aankopers kunnen via bookmarks  hun favoriete 
Vlaamse bedrijven  aanduiden.
Promotie-instrument voor de Vlaamse ondernemers zelf om hun deelname aan 
het event of hun expertise bij klanten in de verf te zetten.
Algemene promotie  van de Vlaamse excellentie voor een specifieke sector door 
het buitenlands netwerk  van FIT. Zo is het Eventplatform in het Duits met 55 
Vlaamse zoetwarenbedrijven een uitstekende  eerste kennismaking  voor de 
grote aankoopcentrales in de DACH-landen,  onafhankelijk van het event zelf.
Er wordt bij de ondernemers niet expliciet  gepeild naar hun tevredenheid over het 
eventplatform. De gemiddelde tevredenheid met de FIT-events was zowel in 2020 als 
in 2021 4 op 5 sterren, met respectievelijk 225 en 269 antwoorden. De algemene 
vaststelling bij de actieverantwoordelijken bij FIT is dat de ondernemers beter beseffen  
hoe ze overkomen  bij potentiële buitenlandse klanten dankzij  hun digitale bedrijfsfiches  
op het eventplatform. Zij doen veel moeite om goed over te komen.
4.Ook in 2021 - en zeker zolang  de fysieke events niet helemaal terug zijn - is FIT 
bedrijven actief blijven stimuleren  om ook in te zetten op digitale/hybride activiteiten. 
Dit gebeurde onder andere door tips & tricks te delen  tijdens webinars,  via sociale 
media en via de website, alsook  door kortingen te onderhandelen voor bedrijven die op 
individuele basis deelnamen aan digitale congressen en online  matchmaking  events. In 
de eerste acht maanden van 2021 konden reeds een veertigtal  Vlaamse  bedrijven  
gebruik maken van dergelijke kortingen, voornamelijk  in de ICT-sector  en de 
biotechnologie. Andere  bedrijven kiezen  er dan weer voor om te wachten tot de fysieke 
events hernemen, maar ook zij maken intussen stilaan de omschakeling  naar hybride 
deelnames (een trend die zich steeds  sterker doorzet, met name  in de beurswereld).
5.FIT blijft inzetten op digitale,  hybride of fysieke  events waarbij steeds de meest 
adequate formule gekozen wordt volgens de situatie  op de buitenlandse  markt of 
volgens organisatie efficiëntie. De meest optimale impact op de bedrijven  staat hierbij  
centraal. Naast  de digitale netwerking op de Exportbeurs 2021 en de interactieve online  
seminaries, zet FIT in op het eventplatform dat voor elk type event het netwerken 
(digitaal of niet) moet faciliteren.  Heel concreet startte FIT intussen met de uitvoering  
van het project  VV064 “FIT – Datagedreven organisatie  & Digitalisering  
dienstverlening” dat op 18 juni werd goedgekeurd door de Vlaamse Regering in kader 
van het relanceplan ‘Vlaamse  Veerkracht’. Eén van de doelstellingen  is: de klant 
betrekken en engageren via “MijnFIT en Eventplatform”.  Het betreft de verdere  
optimalisatie van de digitale  platformen om de Vlaamse ondernemers efficiënt  te 
promoten in het buitenland en b2b contacten te faciliteren.
BIJLAGE
Overzicht
