title: Medewerkers lokale besturen - Kwalificerende opleidingstrajecten
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1747549
thema link: https://www.vlaamsparlement.be/parlementaire-documenten/schriftelijke-vragen/1545133
SCHRIFTELIJKE VRAAG
nr. 369
van LOES  VANDROMME
datum: 13 juli 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Medewerkers lokale besturen  -  Kwalificerende opleidingstrajecten 
Medewerkers van een lokaal bestuur  kunnen tijdens de arbeidstijd en met behoud van 
loon een kwalificerend  opleidingstraject volgen via een centrum voor 
volwassenenonderwijs (CVO). Na dat opleidingstraject  beschikt de medewerker over een 
diploma of getuigschrift  van zorgkundige, verzorgende of begeleider in de kinderopvang. 
Via deze weg willen de sociale partners van lokale besturen interne arbeidsmobiliteit 
bevorderen en een oplossing bieden  voor de vele knelpuntvacatures in de zorg. Er is wel 
een akkoord van het lokaal bestuur  nodig.
De kosten van dat opleidingstraject worden volledig  vergoed met middelen uit het VIA4-
akkoord (VIA: Vlaams intersectoraal akkoord). Het gaat enerzijds over het 
inschrijvingsgeld bij de CVO’s  en anderzijds over een forfaitaire  tussenkomst  voor een 
vervangende tewerkstelling,  op basis van het aantal  uren opleiding.  Dat omvat zowel de 
opleidingstijd in het CVO als de uren stage, die vaak in de eigen organisatie kunnen 
gebeuren.
Sinds 1 februari 2021 zijn er een aantal  nieuwigheden  in de kwalificerende trajecten. Een 
van de belangrijkste wijzigingen is dat de doelgroep  uitgebreid wordt tot alle 
medewerkers van het lokale bestuur  zodat ook medewerkers uit de woonzorgcentra 
(wzc’s) en dienstenchequeafdelingen kunnen intekenen.
1.Hoeveel medewerkers van een lokaal bestuur startten een kwalificerend 
opleidingstraject in de voorbije  vier jaar? Graag  een overzicht per jaar, per provincie 
en per gemeente  indien deze cijfers beschikbaar zijn.
2.Welke opleidingen  volgden deze medewerkers precies en in welke functie binnen het 
lokale bestuur waren ze werkzaam bij aanvang van de opleiding?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 369 van 13 juli 2021
van LOES  VANDROMME
1.Ik beschik niet over cijfergegevens betreffende het aantal medewerkers van een lokaal 
bestuur dat een kwalificerend  opleidingstraject in de voorbije vier jaar is gestart.
2.Ik beschik  evenmin over gegevens omtrent welke opleidingen  deze medewerkers 
volgden en in welke functie binnen het lokale bestuur zij werkzaam  waren bij aanvang 
van de opleiding.
Voor een antwoord  op uw vragen kunnen  we u wel doorverwijzen naar Diverscity. In 
uitvoering van het VIA4-akkoord organiseert Diverscity  de kwalificerende 
opleidingstrajecten  in samenwerking met de Centra voor Volwassenenonderwijs en de 
publieke opleidingscentra.  
De inschrijvingen gebeuren via een online kandidatenformulier op de website van 
Diverscity. Bij deze inschrijving moeten de kandidaten aangeven welke opleiding ze 
wensen te volgen en wie hun huidige werkgever is. Bijgevolg  heeft Diverscity een beter 
zicht op het aantal medewerkers van een lokaal bestuur dat een kwalificerend 
opleidingstraject is gestart en welke  opleidingen zij volgen. 
