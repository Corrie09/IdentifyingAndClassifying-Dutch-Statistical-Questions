title: Terreurslachtoffers - Ondersteuning (2)
thema: Justitie en Handhaving
pdf link: https://docs.vlaamsparlement.be/pfile?id=1739004
thema link: https://www.vlaamsparlement.be/parlementaire-documenten/schriftelijke-vragen/1540487
SCHRIFTELIJKE VRAAG
nr. 1202
van MAAIKE  DE VREESE
datum: 1 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Terreurslachtoffers  -  Ondersteuning  (2)
Op 22 maart hebben we de slachtoffers van de aanslag door IS in Brussel herdacht. Het 
was dan exact 5 jaar geleden dat 32 mensen om het leven kwamen  in de luchthaven  van 
Zaventem en het metrostation Maalbeek. Er raakten bijna 700 mensen gewond. In 
september 2022 zal het proces over de aanslagen in Brussel starten. De slachtoffers krijgen 
dan onder andere te maken met juridische  vragen en hun rol in een monsterproces. Het 
gaat dus ook om een enorme inspanning van de justitieassistenten  om die ondersteuning 
te leveren.
Het is daarom  goed om die Vlaamse ondersteuning als zodanig in kaart te brengen  zodat 
dat niet zonder meer meegenomen wordt met alle federaal-juridische aspecten  in de 
mediatieke draaikolk die dan ongetwijfeld  zal ontstaan. Op 19 maart  2021 peilde ik met 
schriftelijke vraag nr. 769 naar de stand van zaken omtrent de aanvragen, het type 
vragen/steunverlening, buitenlandse slachtoffers  en de personeelsinzet. Graag vraag  ik 
hierbij de actualisatie van de cijfers:
1.Kan de minister in tabelvorm een overzicht bezorgen  van de aanvragen tot 
ondersteuning bij het Nederlandstalige justitiehuis van Brussel? Kan de minister een 
overzicht geven  van het totaalaantal dossiers?  Kan de minister een overzicht geven 
van het aantal  nieuwe dossiers dat er is bijgekomen sinds mijn vorige vraag tot en 
met juni?
2.Kan de minister een tabel bezorgen met een uitsplitsing naar brede types van vragen 
tot ondersteuning?  Zijn er in de laatste maanden nieuwe types van steunverlening 
aangevraagd?
3.Kan de minister  de gegevens in deze tabellen m.b.t. buitenlandse slachtoffers nog eens 
afzonderlijk weergeven per nationaliteit? Of - indien eenvoudiger - ze al dadelijk in die 
tabellen vermelden?  Zijn er sinds mijn vorige vraag nieuwe aanvragen bijgekomen?
4.Dat zal gepaard  gaan met een sterke personeelsinzet. 
Kan de minister een inschatting geven van de personeelsinzet in het afgelopen 
kwartaal? Hoeveel extra justitieassistenten komen er voor de intensieve begeleiding 
in het kader van het proces? Wanneer zullen  deze worden aangeworven?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1202 van 1 juli 2021
van MAAIKE  DE VREESE
Voor het antwoord op de vraag nr. 1202 verwijs  ik ook naar het antwoord op vraag nr. 
769 (19 maart 2021). 
1.Zoals in het antwoord op vraag  nr. 769 reeds werd meegedeeld,  is het de dienst 
slachtofferonthaal van de plaats waar het onderzoek  gevoerd  wordt,  die 
ondersteuning biedt aan de slachtoffers.  Voor de Vlaamse  justitiehuizen gaat het dan 
om het Nederlandstalige justitiehuis  van Brussel die de slachtoffers van de aanslagen 
in 2016 ondersteunt. 
Sinds 2016 ondersteunt de dienst slachtofferonthaal van het Nederlandstalig  
justitiehuis van Brussel 686 slachtoffers en nabestaanden van de aanslagen. Sinds 
uw vraag in maart zijn er dus drie extra slachtoffers  die beroep doen op de dienst 
slachtofferonthaal. 
2.Sinds  uw vraag in maart heeft de dienst  slachtofferonthaal nog bijstand  verleend  bij 
de inzage van het dossier  (m.n. de beelden) en op de zitting  van de kamer van 
inbeschuldigingstelling in juni. Daarnaast  kregen ze ook nieuwe vragen binnen  m.b.t. 
het statuut van nationale solidariteit en vragen m.b.t. verzekeringen.  
3.Er hebben zich, sinds uw vorige  vraag,  geen nieuwe  buitenlandse slachtoffers 
gemanifesteerd. Het overzicht in het antwoord  op uw vorige vraag  is dus nog steeds 
van toepassing. 
4.De dienst slachtofferonthaal in Brussel bestaat uit 4 voltijds werkende  
justitieassistenten. Deze zomer  werd het team versterkt met een bijkomende 
justitieassistent. De justitieassistenten  uit Brussel  werden de afgelopen jaren nog 
door 4 collega’s uit andere justitiehuizen bijgestaan. Gezien het grote aantal 
slachtoffers – maar met een spreiding van bijstand  in de tijd - werd er dikwijls, zoals 
u ook in het antwoord op uw vorige  vraag kan lezen,  gewerkt  met collectieve  
informatiesessies. Veel slachtoffers hebben  ook nood aan die ondersteuning van 
andere slachtoffers. Anderen worden  liever  individueel bijgestaan. De justitiehuizen 
proberen hun aanbod  daar op af te stemmen.
Voor de bijstand tijdens het proces zal ik tijdelijk een 25-tal extra justitieassistenten  
aanwerven omdat  dit een zeer intensieve begeleiding  van ongeveer een jaar zal 
vergen. De dienst slachtofferonthaal  moet ook haar werk kunnen voortzetten,  en 
andere slachtoffers bijstaan, vandaar dat een versterking noodzakelijk zal zijn. De 
inschatting van het aantal  nieuwe wervingen wordt  momenteel verder verfijnd, maar 
is niet evident  gezien de concrete  startdatum van het proces nog steeds niet bekend 
is en ik bijgevolg nog geen zicht heb op het aantal  slachtoffers dat effectief  opnieuw 
beroep zal doen op de dienst slachtofferonthaal  tijdens het proces. Bovendien is de 
inzet van de justitieassistenten ook afhankelijke van de praktische  organisatie van 
het proces. Als het proces digitaal  te volgen  is bijvoorbeeld,  kunnen  
justitieassistenten hen ook digitaal bijstaan en zijn er minder justitieassistenten 
nodig dan bijvoorbeeld een fysieke 1 op 1 bijstand. Als de slachtoffers in meerdere  
ruimtes ter plaatse worden  opgevangen,  moeten we ook gaan bekijken hoe we de 
inzet van de justitieassistenten, samen met de justitieassistenten van de andere 
gemeenschappen, gaan verdelen. Daarom heb ik ook nogmaals aan mijn federale  
collega-minister van Justitie gevraagd  de gemeenschappen te betrekken bij de 
lopende werkgroep rond de organisatie  van het proces. Daarop heeft mijn 
administratie een uitnodiging gekregen  om eind september  deel te nemen aan de 
volgende werkgroep. 
