title: Masterplan Kustveiligheid - Franse en Nederlandse initiatieven
thema: Openbare werken
pdf link: https://docs.vlaamsparlement.be/pfile?id=1738958
thema link: https://www.vlaamsparlement.be/parlementaire-documenten/schriftelijke-vragen/1539659
SCHRIFTELIJKE VRAAG
nr. 1438
van CARMEN RYHEUL
datum: 30 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Masterplan Kustveiligheid  -  Franse en Nederlandse initiatieven
De brochure  ‘Tien jaar masterplan kustveiligheid’ van het Agentschap Maritieme 
Dienstverlening en Kust toont  aan dat de Vlaamse overheid het afgelopen decennium via 
een oordeelkundige  combinatie  van stormvloedkering/-muren,  golfdempende  uitbouw,  
alsook strand-  en duinsuppletie  aanzienlijke  inspanningen leverde om onze Vlaamse kust 
en hinterland tegen  overstroming vanuit zee te beschermen.
(https://www.afdelingkust.be/sites/default/files/atoms/files/brochure%2010%20jaar%20
MPKV%20LR%20Def.pdf )
Volgens deze brochure dienen nog slechts een beperkt aantal zwakke schakels  in de 
kustveiligheid weggewerkt te worden,  zoals de achterhaven van Oostende en de 
jachthaven van Zeebrugge, om de Vlaamse kustlijn volledig beschermd te zien tegen het 
geweld van de zee.
Wat baat het echter  om onze spreekwoordelijke Vlaamse kustvoordeur te wapenen tegen 
instromend zeewater,  als de zee alsnog via de zijdeuren het Vlaamse  hinterland 
ongehinderd kan instromen. Aansluitend op de Vlaamse kustzone  in De Panne  is in de zone 
van het Franse Bray-Dune, Zuidkote  en Leffrinkhoeke immers maar weinig te merken van 
Franse kustverdedigingswerken die in staat moeten zijn om tegen 2050 en 2100 afdoende 
bescherming te bieden  tegen overstromingen vanuit zee. Dezelfde problematiek wat 
betreft de getijdenwerking van de (Wester-)Schelde die vanuit het noorden tegen 2050 en 
2100 mogelijk een overstromingsbedreiging voor het Vlaamse  hinterland kan vormen.
1.Welke initiatieven  en maatregelen  heeft de minister intussen  reeds genomen en/of  zal 
zij nog nemen om onze spreekwoordelijke zijdeuren  (i.c. zone van het Franse Bray-
Dune, Zuidkote en Leffrinkhoeke  en de zone (Wester-)Schelde)  afdoende te wapenen  
tegen het geweld  van de zee en het Vlaamse hinterland  ook vanuit  die hoeken  tegen 
respectievelijk 2050 en 2100 voldoende te beschermen tegen  overstroming vanuit  de 
zee?
2.Heeft  de minister reeds  zicht op de plannen van de Franse  overheid  wat betreft 
kustbeveiliging tegen  overstromingen vanuit zee tegen respectievelijk 2050 en 2100 
in de zone van het Franse Bray-Dune, Zuidkote  en Leffrinkhoeke?
Zo niet, waarom niet? Zo ja, wat is de impact  van deze plannen op de Vlaamse  kust- 
en hinterlandbeveiliging?
3.Heeft  de minister reeds zicht op de plannen van de Nederlandse overheid wat betreft  
de kustbeveiliging tegen overstromingen vanuit  zee tegen respectievelijk 2050 en 
2100 in de zone van de Westerschelde?
Zo niet, waarom niet? Zo ja, wat is de impact  van deze plannen op de Vlaamse  kust- 
en hinterlandbeveiliging?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1438 van 30 juni 2021
van CARMEN RYHEUL
1.De Vlaamse Overheid  heeft op structurele  basis overleg  met de buurlanden  om op de 
hoogte te zijn van de stand van zaken  omtrent het overstromingsbeleid en de 
geplande en uitgevoerde maatregelen. Ook dragen verschillende internationale 
projecten (zoals Interreg,  ALARM en IMMERSE ) bij tot deze kennisuitwisseling.
Hiernaast wordt het eigen overstromingsmodel momenteel uitgebreid met de 
aangrenzende zones, zodat een geïntegreerd grensoverschrijdend  model bekomen 
wordt ter gedetailleerde bepaling van de overstromingsrisico’s. Hiertoe werden de 
uitgebreide topografische gegevens recent bekomen van Frankrijk. Ook wordt het 
modelinstrumentarium voor het voorspellen van de getij-indringing en waterstanden 
van de Westerschelde  en Zeeschelde bij verschillende toekomstscenario’s continu 
geoptimaliseerd en is hierover afstemming  tussen Vlaanderen  en Nederland.
De strategie voor de overstromingsbescherming op lange  termijn in Vlaanderen  wordt  
bestudeerd binnen het project Kustvisie. Aangezien onze oplossingsrichting  moet 
aansluiten op de maatregelen in de buurlanden, is overleg met de buurlanden hierin  
opgenomen. In het verdere traject van het project  zal deze aansluiting en eventuele  
bijkomende maatregelen in de grenszones worden uitgewerkt. 
2.Voor het Franse grondgebied worden door CEREMA overstromingskaarten opgemaakt 
voor verschillende matige zeespiegelstijgingen. Hieraan  worden  niet onmiddellijk 
jaartallen gekoppeld.  Momenteel zijn deze geografisch uitgewerkt op basis van de 
terreinhoogtes, deze worden nog verder verfijnd door de infrastructuurinformatie en 
lokale golfrandvoorwaarden hierin te integreren. 
CEREMA stelt ook handboeken en codes van goede praktijk  op voor 
kustverdedigingsprojecten, die vervolgens door het lokale niveau in uitvoering 
moeten worden gebracht, naast  de projecten  voor sensibilisering  en adaptatie  van 
gebouwen.
Concreet is er in de zone Bray-Dunes,  Zuidkote en Leffrinkhoeke mogelijks 
overstromingsrisico vanuit zee en het Duinkerkse Canal  Exutoire richting kanaal  
Nieuwpoort-Duinkerke. Om dit in beeld te brengen wordt het Vlaamse 
overstromingsmodel uitgebreid met de Franse  terreingegevens. Op basis van deze 
resultaten kunnen  verdere  acties gedefinieerd worden.
Volgens onze informatie bestaan  er nog geen plannen ter bescherming tegen extreme 
zeespiegelstijgingen richting 2100. We bespreken dit verder  met de Franse 
autoriteiten.
3.De Nederlandse  overheid heeft de overstromingsbescherming van haar grondgebied  
uitgewerkt in het Deltaprogramma. Door de opdeling  in compartimenten, de 
zogenaamde dijkringen en de versterking  van de zeewerende dijken  samen met de 
bouw van keerconstructies wordt de overstromingsbescherming  gerealiseerd.
Om rekening te houden met grote zeespiegelstijgingen, werden  verschillende sporen 
opgezet. Enerzijds  gebeurt wetenschappelijk onderzoek naar de impact van Antarctica 
op de zeespiegelstijging in de Noordzee en naar de signalering  van komende grote 
zeespiegelstijgingen. Samen met de nieuwe IPCC-data wordt een herijking van de 
Deltascenario’s tegen 2023 verwacht.
Hiernaast worden oplossingsrichtingen op lange termijn bestudeerd en onderzocht 
welke acties en maatregelen op korte termijn  nodig zijn om deze oplossingsrichtingen 
open te houden. Samen met het uit te werken adaptatiepad moet dit tegen 2027 
leiden tot aangepaste  voorkeursstrategieën en Deltabeslissingen.
