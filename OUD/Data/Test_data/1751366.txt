title: Vergunde zorgaanbieders - Drempels opstart
thema: Welzijn en Gezin
pdf link: https://docs.vlaamsparlement.be/pfile?id=1751366
thema link: https://www.vlaamsparlement.be/parlementaire-documenten/schriftelijke-vragen/1548504
SCHRIFTELIJKE VRAAG
nr. 848
van TINE VAN DER VLOET
datum: 27 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Vergunde zorgaanbieders   -  Drempels opstart 
Op 22 juni 2020 stelde ik schriftelijke vraag nr. 686 over de drempels die vergunde  
zorgaanbieders ervaren  bij het opnieuw opstarten na de COVID-19-pandemie. In de 
infonota van het Vlaams Agentschap voor Personen met een handicap (VAPH) “Terugkeer 
naar het ‘nieuwe  normaal’” van 24 juni 2020 staat het volgende geschreven:
“Organisaties die ernstige drempels ervaren om de nodige  stappen  naar het nieuwe 
normaal te kunnen zetten, nemen contact op met hun koepel en het VAPH  zodat in 
onderling overleg naar de nodige oplossingen kan gezocht worden. We vragen om periodiek 
te evalueren en bij te sturen waar en indien nodig, zowel bij gunstige  als ongunstige 
evoluties van de situatie COVID-19”.
Op 22 juni 2020 had de minister nog geen gegevens van organisaties  die actief contact 
hadden opgenomen  met het VAPH met betrekking tot de drempels die zij ervaren.
1.Hoeveel vergunde zorgaanbieders hebben tot op heden contact opgenomen  met het 
VAPH of hun koepel over de drempels die zij ervaren naar het nieuwe  normaal?
2.Kan de minister een update geven over de drempels die gesignaleerd werden door de 
vergunde zorgaanbieders? Graag een overzicht  per vergunde  zorgaanbieder.
3.Welke oplossingen werden er geboden  aan de vergunde zorgaanbieders die drempels 
hebben gesignaleerd? Door wie werden deze oplossingen geboden?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 848 van 27 augustus 2021
van TINE VAN DER VLOET
1.Het VAPH  heeft geen gegevens  bijgehouden over het aantal vergunde zorgaanbieders 
dat contact heeft opgenomen.  Dit gebeurde meestal  ad hoc bij lokale  of tijdelijke 
problemen. 
2.In bevragingen en tijdens contacten met vergunde  zorgaanbieders, 
(vertegenwoordigers van) gebruikers en koepelorganisaties werden  volgende 
knelpunten aangehaald. Een actueel overzicht per vergunde zorgaanbieder is niet 
beschikbaar.
-Kortverblijf/respijtzorg kent een moeizame opstart. Deze wordt vaak anders 
georganiseerd om de overgangen  tussen thuis en de voorziening te beperken  of 
vermengen met regulier verblijf  te vermijden. Ook kiezen gebruikers  ervoor om hier 
(nog) geen gebruik  van te maken.
-Dagbesteding werd anders (of beperkter) georganiseerd. De regels  omtrent social 
distancing maakten  dat er nood was aan bijkomende infrastructuur. Ook kon het 
collectieve vervoer niet op volle capaciteit  aangeboden worden.
-Angst om besmet  te raken zorgt ervoor dat een aantal cliënten ook zelf kiezen  om 
(voorlopig) geen ondersteuning te starten.
-Een aantal MFC die ondersteuning  bieden aan minderjarigen haalden daarnaast de 
samenwerking met de school als drempel aan.
-Specifiek rond globale individuele ondersteuning (GIO-RTH) kwam  het signaal dat 
externe begeleiders niet toegelaten werden in de kinderopvang of school. Deze 
ondersteuning kon daarnaast  moeilijk  een andere  invulling krijgen.
3.Vanuit  het VAPH  zijn niet specifiek  oplossingen aangeboden  voor concrete of casus 
gebonden situaties. Wel zijn er algemene richtlijnen  en compenserende maatregelen 
uitgewerkt om tegemoet te komen  aan de gesignaleerde drempels.
Enkele voorbeelden hiervan zijn dat de verschillende ondersteuningsvormen flexibeler 
ingezet mochten  worden. Zo mocht GIO een andere invulling krijgen en ook de 
toegekende middelen voor kortverblijf konden  voor andere ondersteuning ingezet 
worden.
Ook de diensten ondersteuningsplan  en bijstandsorganisaties konden aangesproken 
worden om alternatieven te zoeken en te realiseren wanneer de overeengekomen 
ondersteuning omwille van COVID-19 of de maatregelen  ter bestrijding ervan  niet 
(volledig) aangeboden  kon worden.
Daarnaast zijn er zowel vanuit VAPH  als VIPA financiële tegemoetkomingen  om 
bijkomende kosten die zorgaanbieders  maakten  te vergoeden.
Bij het VAPH kunnen vergunde zorgaanbieders voor werkingsjaar 2020 en 2021 een 
aanvraag indienen  voor 1% verhoging van de subsidie - of 2% bij ernstige uitbraken 
van COVID-19 - voor o.a. extra kosten van personeelsinzet of testing.
Vanuit VIPA is er - naast  een subsidie voor strategische stock van 
beschermingsmaterialen voor residentiële werkingen - een subsidie  voor kosten die 
niet-residentiële voorzieningen hebben  gemaakt om de gevolgen van de COVID-19-
epidemie te beperken in het jaar 2021. Voor het jaar 2020 konden residentiële 
voorzieningen vanuit VIPA een tegemoetkoming bekomen voor aan covid gelieerde  
infrastructuurkosten en materiaalkosten. 
