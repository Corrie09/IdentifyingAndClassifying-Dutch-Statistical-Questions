title: Randfonds - Aanpak sociale verdringing
thema: Brussel en de Vlaamse Rand
pdf link: https://docs.vlaamsparlement.be/pfile?id=1750819
thema link: https://www.vlaamsparlement.be/parlementaire-documenten/schriftelijke-vragen/1548202
SCHRIFTELIJKE VRAAG
nr. 938
van KLAAS SLOOTMANS
datum: 18 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Randfonds  -  Aanpak sociale verdringing
Bij de begrotingsbespreking 2020 en de voorstelling van de beleidsnota stelde de 
minister onder  meer dat het Randfonds ingezet kan worden  voor wonen  in het kader van 
de aanpak van sociale verdringing. De piekende vastgoedprijzen in de Rand en de 
bekende bevolkingsstromen die er het gevolg van zijn, veruitwendigen  de problematiek  
van de sociale verdringing des te meer.
1.Zijn er tot hiertoe überhaupt al middelen van het Randfonds aangewend in het kader 
van sociale  verdringing - dat toch een belangrijke  oorzaak is voor de 
ontnederlandsing en demografische  omwenteling van de Rand?  Zo ja, voor welke  
concrete projecten zijn die middelen dan aangewend? Graag een overzicht.
2.Hoeveel middelen  van het Randfonds werden  voor het specifieke beleidsdoel  ‘wonen’ 
aangewend in de lopende  legislatuur en hoeveel zijn in het vooruitzicht gesteld? 
Welke concrete beleidsdoelstelling  dienden ze? Graag een overzicht.
BEN WEYTS  
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 938 van 18 augustus 2021
van KLAAS SLOOTMANS
1.We hebben  de meeste middelen van het Vlaamse Randfonds in 2020 en 2021 gebruikt 
voor de vergroening  van de Vlaamse Rand en voor onderwijs- en taalstimulerende 
activiteiten Nederlands. Ik heb ook oog voor de piekende vastgoedprijzen in de Vlaamse 
Rand en deel uw zorgen omtrent sociale verdringing. 
Samen met mijn collega  minister Diependaele  bereid ik daarom aanvullende juridische 
rechtsgronden voor op basis waarvan  extra initiatieven mogelijk zijn die de sociale 
verdringing in de Vlaamse  Rand tegengaan.  De vooropgestelde  timing  is eind 2021 - 
begin 2022.  Indien dit project succesvol blijkt, kunnen middelen uit het Randfonds 
dienen om er bijkomende stimulansen aan te geven.
2.Zie antwoord op vraag 1.
