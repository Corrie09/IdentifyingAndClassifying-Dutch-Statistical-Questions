title: Faillissement Boek.be - Gevolgen
thema: Cultuur
pdf link: https://docs.vlaamsparlement.be/pfile?id=1750904
thema link: https://www.vlaamsparlement.be/parlementaire-documenten/schriftelijke-vragen/1548421
SCHRIFTELIJKE VRAAG
nr. 429
van CHRIS  JANSSENS
datum: 25 augustus  2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Faillissement Boek.be  -  Gevolgen
Boek.be, de belangenorganisatie van de Vlaamse  boekensector en de organisator  van de 
Boekenbeurs, is failliet  verklaard. Het faillissement van de organisatie  werd onlangs  
uitgesproken door de Antwerpse ondernemingsrechtbank. Het enige bod op een deel van 
de activiteiten  van boek.be werd begin juni nog afgewezen door de Antwerpse 
ondernemingsrechtbank. Sindsdien  is ook de bescherming tegen schuldeisers opgeheven. 
Uiteindelijk besliste  de vzw de boeken neer te leggen, waarop dus het faillissement werd 
uitgesproken. Dit faillissement heeft ontegensprekelijk ook consequenties voor de hele 
sector. 
1.Boek.be creëerde ook IT-platformen ter ondersteuning van het boekenvak. Deze vaak 
vernieuwende infrastructuur stond ten dienste van de vakverenigingen,  faciliteert en 
professionaliseerde de boekenverkoop.  Het gaat hierbij concreet om:
-Boek.be: publiekswebsite voor boekenliefhebbers met uitgebreide boekendatabase, 
boekenplank, Bekende  Lezers en info over de acties en prijzen van Boek.be en virtuele  
boekenplank.
-Boekenvak.be: deze website richt zich tot de professionals  in het boekenvak met 
informatie over de werking van de ledenorganisaties, boekenvaknieuws, opleidingen  
etc.
-De portaalsite Knooppunt geeft leerlingen en leerkrachten op een eenvoudige  manier 
toegang tot diverse  digitale, innovatieve leermiddelen en -inhouden die ze aangekocht 
hebben bij uitgevers  van leerboeken die lid zijn van de vereniging.  Het Knooppunt 
portaal wordt beheerd door Knooppunt vzw, een groep die bestaat uit educatieve 
uitgeverijen en een uitgeverij-onafhankelijk dagelijks bestuur.
-www.uitgevenindetoekomst.be (2012-2016) bracht Vlaamse  uitgevers en ICT-
bedrijven samen om innovatieve, crossmediale concepten uit te tekenen.
-Meta4Books  is een Vlaamse vzw die verschillende services aanbiedt  ten dienste  van 
het Vlaamse  boekenvak.  Meta4Books is het ISBN-kantoor voor Vlaanderen en Brussel, 
waardoor het aan de bron staat van alle bibliografische  data over boeken. Verder  
bezorgen uitgevers en verdelers van boeken  aanvullende gegevens over hun titels, 
zoals prijzen, covers en leesfragmenten. Al deze informatie  stelt Meta4books  ter 
beschikking van het boekenvak. Meta4books  fungeert  zo als centrale metadata-
aanbieder in Vlaanderen en werkt met verschillende platformen:  
-Dante,  de Meta4Books Databank met titel- en auteursinformatie, verwerkt 
metadata van boeken vanuit diverse bronnen en levert  de verrijkte  
boekgegevens aan diverse  afnemers. Dante is een samenwerking  tussen 
Boek.be (Vlaanderen)  en Centraal Boekhuis  (Nederland).
-www.boeda.be: acroniem voor Boeken Digitaal Aanbieden  is het platform van 
Meta4Books dat aan uitgever,  importeurs en vertegenwoordigers de 
mogelijkheid geeft om nieuwe boeken  op een digitale  manier in de 
schijnwerpers te zetten.
-Boekenbank faciliteert business-to-business bestellingen tussen aangesloten 
bibliotheken, boekhandels  en distributeurs. Boekenbank  is het centrale 
bestelplatform voor professionelen uit de Vlaamse  en Nederlandse  
boekensector.
-Bibbank  (www.bibbank.be) is het collectievormingsplatform  voor de Vlaamse  
Openbare Bibliotheek. Op het platform vinden boekhandels  en bibliotheken 
(bibnet tot 2015, thans  Cultuurconnect) elkaar voor het vormen van de 
bibliotheekcollectie. De nadruk ligt op net verschenen titels en nog te 
verschijnen titels.
Gelet op het belang  van voornoemde IT-platformen had ik graag  van de minister 
vernomen of er vanuit zijn kabinet  of departement initiatieven zullen worden  genomen 
om deze te bestendigen? Indien dat niet zo zou zijn, had ik graag vernomen waarom  
dit niet gebeurt?
2.Boek.Be stond ook in voor een aantal literaire prijzen. Concreet gaat het hier over:
-De Boekenleeuw en Boekenpauw  voor het best geschreven en mooist geïllustreerde 
kinder- en jeugdboek (sinds 1987/1989);
-De Bronzen Uil voor het beste literaire debuut, opvolger van de Debuutprijs (1969-
2017);
-De Fintro Literatuurprijs  voor het beste literaire werk - opvolger  van de Gouden 
(Boeken)uil - is de belangrijkste literaire prijs in Vlaanderen;
-De Herman de Coninckprijs voor poëzie (sinds 2007), met gratis Gedichtenposter bij 
de boekhandel;
-De De Best Vormgegeven  Boeken van de Vlaamse Uitgevers  Vereniging;
-de Beste Boekenjuf of Boekenmeester van de Vlaamse Uitgevers Vereniging.
Hopelijk ziet de minister  in dat het verdwijnen van deze prijzen onherroepelijk leidt tot 
een beduidende verschraling van het literaire  prijzenlandschap. Bijgevolg rijst ook hier 
de vraag of er vanuit het kabinet  van de minister of het departement  initiatieven zullen 
worden genomen om dit te voorkomen? Indien dat niet zo zou zijn, had ik graag 
vernomen waarom  dit niet gebeurt?
3.In april 2008 werd aan de Universiteit  Antwerpen  de leerstoel  Boek.be ingesteld. De 
Leerstoel Boek.be werd jaarlijks  georganiseerd in samenwerking met de Universiteit 
Antwerpen rond een actueel thema  in het boekenvak.  
Zal deze leerstoel op één of andere manier  - zij het weliswaar met een andere  
benaming - behouden kunnen blijven en overweegt de minister om daarvoor  eventueel 
ondersteuning te bieden?
4.Ten slotte had ik graag vernomen of Boek.be de laatste  tien jaar enige  vorm van 
ondersteuning vanuit de Vlaamse  overheid heeft gekregen. Indien dit zo zou zijn, had 
ik graag een oplijsting per jaar en specificatie gekregen. Bovendien had ik graag  van 
de minister  vernomen of Boek.be op één of andere  manier schulden heeft bij de 
Vlaamse overheid?  Zo ja, welke?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 429 van 25 augustus 2021
van CHRIS  JANSSENS
1.Zoals  ook al naar aanleiding van voorgaande vragen hierover aangegeven, was 
Boek.be een door de commerciële  boekensector opgerichte  organisatie. Het is, mijns 
inziens, dan ook niet aan de overheid om de werking ervan  over te nemen. 
Vanzelfsprekend erken  ik tegelijkertijd het belang  van een aantal door Boek.be 
gecreëerde en aangeboden IT-platformen.  Voor een aantal ervan  geldt dat deze 
binnen het kader van een andere vzw (e.g. Meta4Books)  of in samenwerking met 
uitgeverijen (Knooppunt) integraal of in een aangepaste vorm verder blijven  bestaan. 
Daarnaast hoop en verwacht ik dat de boekensector  waar nodig initiatief zal nemen 
om eventueel noodzakelijke alternatieve platformen te realiseren. 
2.Wat de literaire prijzen  betreft, zie ik een meer uitgesproken rol voor de overheid 
weggelegd. In eerste instantie moedig  ik natuurlijk het verderzetten van bestaande 
prijzen aan, zo wordt  de Herman  de Coninckprijs nog steeds door Behoud  de Begeerte 
uitgereikt, de Bronzen  Uil wordt nog steeds uitgereikt door het Willemsfonds en Beste  
Boekenjuf/meester blijft ook door CANON Cultuurcel  en Iedereen Leest georganiseerd 
worden. Daarnaast zal ik door de introductie van de Boon-prijzen  een waardig 
alternatief voor de Fintro-literatuurprijzen aanbieden.
3.Wat het al dan niet financieren van een universitaire leerstoel  betreft, ligt het initiatief 
dan weer volledig  bij de commerciële boekensector.  Het is aan hen om te bekijken of, 
en zo ja hoe, zij hierop  willen inzetten.
4.De enige  steun die aan Boek.be werd toegekend in de afgelopen 10 jaar was een 
totaalbedrag van 266.000 euro voor de organisatie  van een uitgebreide 
boekencampagne verspreid over 5 verschillende periodes  in de loop van juni 2018- 
juni 2019. 
Boek.be heeft voor zover  mij bekend geen schulden bij de Vlaamse overheid.
