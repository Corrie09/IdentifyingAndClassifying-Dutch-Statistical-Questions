title: O&O-uitgaven - Groeipad
thema: Wetenschap en Innovatie
pdf link: https://docs.vlaamsparlement.be/pfile?id=1747509
thema link: https://www.vlaamsparlement.be/parlementaire-documenten/schriftelijke-vragen/1547710
SCHRIFTELIJKE VRAAG
nr. 966
van MAURITS VANDE REYDE
datum: 20 juli 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
O&O-uitgaven  -  Groeipad
In het streven om van Vlaanderen een innovatieve topregio te maken, stelt het Vlaamse  
regeerakkoord de doelstelling voorop om tegen het einde van de legislatuur in Vlaanderen 
3% van het bruto regionaal product (brp) te besteden aan O&O (onderzoek en 
ontwikkeling) en daarvan 1% van het brp te financieren met publieke middelen (1%-
norm). Dat betekent  dat wordt  gestreefd naar een private O&O-financiering van 2% van 
het brp 2020.
De voorbije  jaren was er een gestage toename van de O&O-uitgaven in Vlaanderen, zowel 
door inspanningen bij de bedrijven als door extra overheidsmiddelen.
Uit nieuwe  cijfers (ECOOM 3%-nota, juni 2021)  blijkt dat Vlaanderen in 2019 voor het 
eerst deze 3%-norm heeft gehaald.  In totaal werd 3,35%  van het brp besteed aan O&O, 
zijnde 9,35 miljard  euro. Dat is een sterke stijging ten opzichte van 2018, voornamelijk 
door een sterke  toename van de uitgaven bij de bedrijven.
De private financiering bedraagt 2,55% van het brp en de publieke  financiering 0,80%.  
Zowel de private als de publieke financiering als percentage  van het brp neemt dus toe ten 
opzichte van voorgaande jaren.
1.Hoe evalueert de minister de cijfers in het licht van de 3%-doelstelling? Welke  
conclusies trekt zij uit de evolutie van zowel  de private als de publieke uitgaven voor 
O&O?
2.Uit de cijfers blijkt dat de toename van O&O-investeringen vooral  ligt bij een sterke 
toename bij de bedrijven. De 3%-nota geeft aan dat de toename zich situeert in alle 
sectoren en bij zowel kmo’s als grote ondernemingen. De nota stelt dat er grote 
stijgingen zijn bij enkele  grote  bedrijven.
a)In welke mate hebben deze stijgingen bij een beperkt aantal bedrijven een 
significante impact  op de cijfers van 2019?
b)Welke verklaringen ziet de minister voor de sterke toename van de O&O-uitgaven 
bij bedrijven?
3.ECOOM (Expertisecentrum O&O Monitoring) geeft aan dat verdere  publieke 
inspanningen noodzakelijk zijn. Het regeerakkoord voorziet  in een belangrijk  recurrent 
groeipad van 250 miljoen euro tegen  het einde van de legislatuur. Tevens  is er 195 
miljoen euro aan investeringsmiddelen  voor onderzoeksinfrastructuur uitgetrokken.  
Welke prioriteiten ziet de minister voor de inzet van het recurrent groeipad?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD 
op vraag nr. 966 van 20 juli 2021
van MAURITS VANDE REYDE
1.Voor het eerst spenderen we in Vlaanderen inderdaad meer dan 3% van het bbp. Dat 
is een belangrijke  mijlpaal  en hier doen we het op basis van voorlopige  internationale 
cijfers het zeer goed, enkel Zweden scoort nog beter.    
De verhouding tussen private investeringen en investeringen door de overheid blijft 
ongeveer gelijk, het privaat aandeel stijgt. Zo wordt 76% van het onderzoek  privaat 
gefinancierd en 24% via de overheid. Concreet  betekent dit dat in 2019 de private 
sector instaat voor 2,55%  van het bbp in O&O en de overheid instaat voor 0.80%  van 
het bbp. Wat het aandeel van de overheid betreft, dat gaat enkel  om directe subsidies.  
De fiscale voordelen  worden niet meegerekend. Sinds 2011 is ook het aandeel van 
overheid gestegen  van 0,58% naar 0,80%.  
De komende jaren zullen  de bestedingen van de overheid verder stijgen onder meer 
dankzij de grote investeringen  in het kader van de relance en de uitdagingen rond 
duurzaamheid en zorg. Deze legislatuur maken we 250 miljoen euro extra vrij voor 
onderzoek & ontwikkeling en daarbovenop nog eens 195 miljoen euro extra voor 
onderzoeksinfrastructuur, naast de relancemiddelen. Dit moet ons toelaten ook de 
komende jaren boven die 3%-norm te blijven.
2.a.
 O&O-uitgaven per 
bestedingscategorie (absolute  
cijfers) 2017 2018 2019
Top 50 2953,862 2937,613 3326,939
Top51-100 476,35 485,101 562,791
Top101-200 472,391 535,701 626,068
Overige O&O spelers 1269,668 1477,136 2123,284
Totaal 5172,271 5435,551 6639,082
Opm=  bedragen  O&O bestedingen per bestedingscategorie in ‘000 euro
O&O-uitgaven (relatief) 2017 2018 2019
Top 50 57,1% 54,0% 50,1%
Top100 66,3% 63,0% 58,6%
Top200 75,5% 72,8% 68,0%
overige O&O uitgaven > top 200 24,5% 27,2% 32,0%
Ten opzichte van 2017 stijgt het aandeel  van de kleinere O&O-spelers in de totale 
O&O-uitgaven voor 2018 en 2019 toch aanzienlijk. Zeker  omdat er ook een forse 
absolute stijging is van de O&O-uitgaven  globaal in de periode bij de bedrijven en de 
absolute stijging is groter bij de kleinere  O&O spelers. De top200 O&O-spelers 
vertegenwoordigen wel nog meer dan 2/3 van de totale  O&O-uitgaven. De top50 
vertegenwoordigt nog steeds de helft van de O&O-uitgaven.  
b.De stijging van de O&O-uitgaven bij de ondernemingen in 2019 is volgens de 
inzichten van ECOOM  toe te schrijven aan vier factoren. Er is een toename van 
verschillende fiscale maatregelen  waardoor  het voor ondernemingen interessanter 
is om te investeren  in O&O.  Bedrijven stappen  volop op de trein van de toenemende  
digitalisering en investeringen  in digitale innovaties. Tot slot is er een sterke 
toename van O&O-uitgaven bij de biofarmaceutische ondernemingen én ook een 
groei van klinisch  onderzoek.
3.In uitvoering van het regeerakkoord  en de beleidsnota zullen de middelen voor O&O 
en de budgetten voor O&O-investeringen  ingezet  worden  enerzijds voor het stimuleren 
van innovatie in het bedrijfsleven en anderzijds  voor de verdere uitbouw van een 
excellente kennisbasis  bij onze universiteiten, SOC’s  en andere kennisinstellingen.  
Daarbij zijn het belangrijke aandachtspunten om een goede spreiding van de O&O-
activiteiten over bedrijven en sectoren  te bewerkstelligen  en de economische – en 
maatschappelijke impact  van de overheidsinvesteringen het onderzoek te vergroten. 
Daartoe wordt de lijn doorgetrokken om met nadruk de bijkomende O&O-middelen in 
te zetten voor digitalisering,  vergroening en gezondheidszorg.  In 2021 en 2022 zal het 
nodig zijn ook een optimale complementariteit te realiseren  met de extra O&O-
middelen in het kader het relanceplan ‘Vlaamse  Veerkracht’.
