title: Woningisolatie - Thermografische kaarten
thema: Energie
Natuur en Milieu
pdf link: https://docs.vlaamsparlement.be/pfile?id=1735651
thema link: https://www.vlaamsparlement.be/parlementaire-documenten/schriftelijke-vragen/1533426
SCHRIFTELIJKE VRAAG
nr. 1138
van BRECHT WARNEZ
datum: 17 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Woningisolatie  -  Thermografische kaarten
Via thermografie  kan vanop een afstand de temperatuur van een object worden bepaald.  
Een thermografische  kaart geeft een warmtebeeld van woningen en andere gebouwen. 
De kaarten zijn een unieke  manier  om het energieverlies  in beeld te brengen en zo 
burgers warm te maken voor energierenovatie.
Luchtthermografie maakt het mogelijk om de warmteverliezen van daken in kaart te 
brengen. Via de dakenscan van Fluvius werden in Vlaanderen heel wat gemeenten 
overvlogen. Bij de meeste werden de gegevens al in kaart gebracht en zijn ze 
consulteerbaar voor de burger en overheid (dakinzicht.fluvius.be).
In zijn antwoord op mijn schriftelijke vraag nr. 444 van 6 augustus 2020 gaf minister 
Diependaele aan dat de luchtthermografische dakenscan niet gebruikt kan worden om te 
beoordelen of een woning voldoet aan de dakisolatienorm  van de Vlaamse Wooncode en 
dus voor zijn diensten - in het kader van kwaliteitsvol wonen - niet kan worden gebruikt.
1.Welke gemeenten  werden al overvlogen en bij welke gemeenten zijn de data 
beschikbaar op de website van Fluvius? Hoeveel daken zijn in elke gemeente 
overvlogen? In welk jaar werden  de betrokken  gemeenten overvlogen? Graag een 
overzicht per provincie.
2.Hoeveel bezoekers telt de website dakinzicht.fluvius.be? Heeft de minister zicht op 
het aantal opzoekingen door burgers of anderen van het warmtebeeld van het dak?
3.Wat was de kostprijs  van het overvliegen van de daken en het consulteerbaar maken 
ervan op de website dakinzicht.fluvius.be?
4.Heeft  de minister de intentie om - in overleg met collega Diependaele  - de dakenscan 
te upgraden zodat die mogelijk ook gebruikt kan worden door Wonen-Vlaanderen  om 
te controleren of een woning voldoet aan de dakisolatienorm?
5.Welke doelstelling  heeft de minister met het inrichten van de dakenscan en - in het 
bijzonder - de website dakinzicht.fluvius.be?  Wordt die doelstelling bereikt?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1138 van 18 juni 2021
van BRECHT WARNEZ
1.Het overzicht in bijlage bevat de gemeenten waarvoor Fluvius  voor het hele 
grondgebied thermografische  luchtfoto’s liet maken.  De gegevens van de gemeenten 
in de eerste kolom staan reeds  op de website  https://dakinzicht.fluvius.be/. De 
publicatie van de gegevens van de gemeenten  in de tweede en derde kolom is voorzien 
tegen januari 2022. Per gemeente is op de website vermeld in welk jaar ze werd 
overvlogen.
Op dit moment staan  de gegevens  van 69 gemeenten op de website. Volgens de 
planning zullen tegen begin 2022 de gegevens  van 167 gemeenten volledig op de 
website staan. Enkel  de volledig overvlogen gemeenten komen op de website.  
2.Het aantal bezoekers van de website  dakinzicht.fluvius.be wordt in het dashboard van 
de tool zelf bijgehouden.  Sinds de start in februari 2020 tot 23 juni 2021 werd de site 
bezocht door 26.163 gebruikers  in 30.394 sessies. Via Dashboard - Dakinzicht › 
Overzicht (google.com) kan u dit opvragen voor een periode naar keuze. De identiteit 
of het profiel van de bezoekers wordt niet bijgehouden.
3.De totale prijs voor de vluchten en de dataverwerking door externe  firma’s bedraagt  
ongeveer 1,1 miljoen euro, waarvan  op dit moment  500.000 euro betaald  is voor de 
reeds overvlogen gemeenten.
4.Ik geef hier mee dat het maken en beschikbaar stellen van de thermografische 
luchtfoto’s een initiatief van Fluvius is en past binnen de sensibiliserende opdracht van 
Fluvius ter promotie van rationeel  energiegebruik. De thermografische luchtfoto’s 
geven een indicatie  van het warmteverlies van de woning maar geven geen zekerheid 
over de isolatiewaarde van het dak. Als de woning tijdens de opname niet verwarmd 
was of de zolder is sterk geventileerd of er zijn zonnepanelen aanwezig, dan kan de 
gemeten waarde  afwijken van de werkelijke  waarde. Om te beoordelen of een dak 
voldoet aan de dakisolatienorm, wat een bevoegdheid is van mijn collega Diependaele, 
zijn ze niet geschikt.  Ik heb dan ook geen intentie om te stimuleren dat ze hiervoor 
zouden worden  ingezet.
5.Zoals  eerder  vermeld  gaat dit initiatief niet rechtstreeks uit van mezelf. De doelstelling  
van Fluvius is het sensibiliseren van eigenaars om het dak van hun woning beter te 
isoleren.
BIJLAGE
Overzicht thermografische foto’s per gemeente
