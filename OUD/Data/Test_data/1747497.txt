title: Erkenningsdecreet voor lokale geloofsgemeenschappen - Betrokkenheid provinciebesturen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1747497
thema link: https://www.vlaamsparlement.be/parlementaire-documenten/schriftelijke-vragen/1542179
SCHRIFTELIJKE VRAAG
nr. 363
van NADIA SMINATE
datum: 6 juli 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Erkenningsdecreet voor lokale geloofsgemeenschappen  -  Betrokkenheid  
provinciebesturen
De Vlaamse Regering keurde recentelijk een ingrijpende decreetswijziging goed m.b.t. de 
erkenning van lokale  geloofsgemeenschappen. In dit nieuwe  decreet verscherpen en 
verfijnen we de voorwaarden waaraan  lokale geloofsgemeenschappen moeten voldoen  
om ondersteuning te ontvangen vanuit de overheid. Het is echter een gegeven dat de 
financierende overheid verschilt naargelang van de erkende eredienst. Zo zorgen  de 
gemeenten voor de tegemoetkoming van de rooms-katholieke, de protestantse, de 
anglicaanse en de Israëlitische erediensten. De orthodoxe en de islamitische erediensten 
worden toegewezen aan de provincies.  Het Eredienstendecreet van 2004 zelf gaf in de 
memorie van toelichting al aan dat deze onderverdeling  al bestond en dat er verder niet 
aan geraakt werd. In het advies van de Vereniging van de Vlaamse  Provincies (VVP) 
n.a.v. de recente  aanpassing van het decreet  stelt men dat wat de islamitische 
godsdienst betreft de toewijzing aan de provincie  achterhaald zou zijn. De islamitische 
godsdienst is vandaag veeleer lokaal ingeplant en een rechtstreekse link met de provincie 
bestaat niet meer zoals voorheen.
Daarom stel ik de minister graag  volgende vragen,  teneinde  meer zicht te krijgen op de 
geschiedenis van deze verdeling, alsook mogelijke stappen in de toekomst toe.
1.Kan de minister aangeven sinds wanneer een dergelijke opdeling naar eredienst 
m.b.t. financierende overheid voor lokale geloofsgemeenschappen bestaat?  Wat was 
destijds de rationale van de toenmalige decreet  -en/of wetgever  voor een dergelijk 
onderscheid? Gelieve relevante tekstdocumenten ter zake bij te voegen in het 
antwoord.
2.Welke artikelen in het Eredienstendecreet  bepalen specifiek  de opdeling naar 
eredienst m.b.t.  financierende overheid voor lokale geloofsgemeenschappen?
3.Hoe staat de minister tegenover de huidige  onderverdeling  naar eredienst  m.b.t. de 
financierende overheid? Hoe staat hij t.a.v. de specifieke vraag van de VVP in dit 
kader?
4.Welke artikelen van het Eredienstendecreet vereisen een specifieke decretale 
aanpassing, indien men zou wensen  over te gaan tot een opheffing van de huidige  
opdeling van eredienst m.b.t. financierende overheid  voor lokale 
geloofsgemeenschappen tot doel dit kader te harmoniseren?  Zijn bijkomende  
decretale acties of wetgevende stappen  op het federale  niveau in dit verband 
eveneens noodzakelijk?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 363 van 6 juli 2021
van NADIA SMINATE
1.De verdeling van de financiering van de erkende instellingen die belast zijn met het 
beheer van de temporaliën van de erkende erediensten  (de eredienstbesturen) over 
zowel de provincies  als de gemeenten bestaat  sinds de erkenning van de islamitische 
eredienst in 1974. Voor die datum werden alle besturen van de eredienst gefinancierd 
door de gemeenten,  behalve de rooms-katholieke  kathedrale kerkfabrieken: die werden 
al in de Napoleontische regeling  gefinancierd door de provincies  (in de Franse  periode 
de departementen). In de parlementaire stukken  bij de totstandkoming van de wet van 
19 juli 1974 tot erkenning van de besturen  belast  met het beheer van de temporaliën 
van de Islamitische eredienst is geen motivering  opgenomen  van die keuze voor het 
provinciale niveau, noch in de stukken  van de senaat (Stukken  Senaat 56 
(buitengewone zitting 1974), nr. 1), noch in die van de kamer (Stukken Kamer 115 
(buitengewone zitting 1974),  nr. 1). Ook de parlementaire handelingen bij de unanieme 
goedkeuring van dit wetsvoorstel in de senaat  (Handelingen Senaat 16 (buitengewone  
zitting 1974),  vergadering  20 juni 1974) geven hierbij geen toelichting. De handelingen 
bij de eveneens unanieme goedkeuring in de kamer (Handeling  Kamer  44 
(buitengewone zitting 1974), vergadering 17 juli 1974)  evenmin.
Dit wetsvoorstel  kende  echter een voorgeschiedenis. Het herneemt immers  een eerder 
wetsvoorstel dat in de voorafgaande  bestuursperiode was goedgekeurd in de 
commissie: Stukken Senaat 104 (1973-1974). Daarin lezen we op pagina  7 het 
volgende: “Welnu het is de wens van de Islamitische cultus om erkend te worden  op 
provinciale basis. Dit heeft tot gevolg dat de verplichtingen  die door de bestaande 
wetten op de gemeenten  rusten, door de provincies zouden worden  gedragen wat die 
cultus betreft.” Op basis van deze toelichting lijkt de keuze voor het provinciale  niveau 
dus door de betrokken eredienst  zelf te zijn gemaakt en heeft de wetgever  die keuze 
bevestigd.
Bij de erkenning van de orthodoxe eredienst  bij wet van 17 april 1985 tot erkenning  
van de besturen belast met het beheer  van de temporaliën van de orthodoxe  eredienst  
werd voor de orthodoxe eredienst dezelfde  keuze gemaakt. In de parlementaire stukken 
wordt die keuze niet beargumenteerd,  noch in de wetsvoorstel of de bijbehorende 
amendementen in de senaat  (Stukken Senaat 20 (1981-1982),  nr. 1), noch in het 
verslag namens de commissie  voor Justitie (Stukken Senaat 20 (1981-1982), nr. 2), 
noch in het wetsontwerp in de kamer (Stukken Kamer 1166 (1981-1982) nr. 1). Ook in 
de parlementaire  handelingen bij de goedkeuring in de senaat (Handelingen Senaat 79 
(1984-1985) van 24 maart 1985) of in de kamer (Handelingen Kamer  85 (1984-1985)  
van 29 maart 1985) is dat niet het geval.
Met de vijfde staatshervorming van 2001 werden  de gewesten  conform artikel 6, § 1, 
VIII, eerste  lid, 6° van de bijzondere wet van 8 augustus 1980 tot hervorming van de 
instellingen voor wat de ondergeschikte besturen betreft, bevoegd voor de 
kerkfabrieken en de instellingen  die belast zijn met het beheer  van de temporaliën van 
de erkende erediensten.  De Vlaamse  decreetgever heeft deze overgedragen 
bevoegdheid uitgewerkt  in zijn decreet  van 7 mei 2004 betreffende  de materiële 
organisatie en werking  van de erkende erediensten (hierna:  eredienstendecreet).  De 
Vlaamse decreetgever heeft bij de totstandkoming van het eredienstendecreet ervoor 
gekozen om de bestaande federale  regelgeving  inzake  de toewijzing van de financiering 
van de orthodoxe en islamitische eredienstbesturen  aan de provincies  te behouden. In 
de memorie  van toelichting bij het voorontwerp van het eredienstendecreet wordt deze 
keuze als volgt verwoord: “In de huidige  stand van regelgeving  worden  de 
tegemoetkomingen in de tekorten  van de erkende erediensten verschillend  geregeld. 
Die tegemoetkomingen zijn voor sommige erediensten  aan de gemeenten  toegewezen,  
voor andere aan de provincie. Zo zorgen de gemeenten thans voor de tegemoetkoming 
in de tekorten van de rooms-katholieke,  de protestantse, de anglicaanse  en de 
Israëlitische erediensten; de tekorten van de orthodoxe en de islamitische erediensten  
worden toegewezen aan de provincies. Aan deze toewijzingen  wordt in dit decreet niet 
geraakt.” (Vlaams Parlement, Stuk 2100 (2003-2004) – Nr. 1, p. 6 ). 
Volledigheidshalve geef ik ook mee dat de historisch ontstane verdeling  van de 
bevoegdheden (financiering en toezicht) inzake de eredienstbesturen  over de 
verschillende bestuursniveaus (provincies en gemeenten) eveneens is overgenomen in 
het Waalse Gewest,  het Brussels Hoofdstedelijk Gewest en de Duitstalige Gemeenschap. 
In het Waalse  Gewest en de Duitstalige Gemeenschap worden overeenkomstig de wet 
van 4 maart 1870 op het tijdelijke  der erediensten  de orthodoxe  en de islamitische  
eredienst provinciaal ingericht terwijl de overige  erkende erediensten  op gemeentelijk 
niveau worden  ingericht.  In het Brussels Hoofdstedelijk Gewest  wordt de orthodoxe 
eredienst overeenkomstig de wet van 4 maart 1870 op het tijdelijke der erediensten  
ingericht op het grondgebied van het administratief arrondissement Brussel-Hoofdstad  
en de islamitische eredienst overeenkomstig de ordonnantie  van 26 juni 2006 
betreffende de inrichting  en de werking van de islamitische eredienst wordt ingericht op 
het niveau van het Brussels Hoofdstedelijk Gewest. De overige  erkende erediensten in 
het Brussels Hoofdstedelijk  Gewest worden overeenkomstig de wet van 4 maart 1870 
op het tijdelijke  der erediensten  gemeentelijk  ingericht. 
2.De financiële verplichtingen van gemeenten ten opzicht van rooms-katholieke 
kerkfabrieken zijn verankerd  in artikel  52/1 van het eredienstendecreet. Dat artikel 
wordt, samen  met veel andere bepalingen, in artikel 229 van het eredienstendecreet 
van overeenkomstige  toepassing verklaard op de orthodoxe kerkfabrieken, waarbij “de 
gemeente, de gemeenteoverheid,  de gemeenteraad,  het college  van burgemeester en 
schepenen en de gemeentelijke bijdrage moeten  worden gelezen als de provincie, de 
provincieoverheid, de provincieraad, de bestendige  deputatie  en de provinciale 
bijdrage.”. Artikel 272 van het eredienstendecreet  doet hetzelfde voor de comités van 
de islamitische  eredienst.
3.De verdeling  van de erediensten over de twee bestuursniveaus, zoals hierboven 
beschreven in het antwoord op de eerste vraag, is historisch zo tot stand gekomen.  Het 
is niet a priori uitgesloten om die te herbekijken. Alle betrokken actoren  zoals de VVSG,  
VVP en de erkende  erediensten moeten  in dat geval hierin gehoord worden.  Een 
wijziging van het verantwoordelijke bestuursniveau  heeft immers een impact op de 
lokale besturen  en de erediensten.  In mijn conceptnota  dat de krijtlijnen  en de principes 
bevat voor het ontwerp van decreet inzake het nieuwe  regelgevend  erkennings- en 
toezichtkader voor lokale geloofsgemeenschappen  heb ik uitdrukkelijk  de mogelijkheid 
voorzien om in een volgende fase, na de inwerkingtreding  van het nieuwe  
erkenningsdecreet, indien noodzakelijk en nuttig,  de regels omtrent de organisatie en 
werking van besturen  van de eredienst zoals vastgelegd  in het eredienstendecreet 
herbekeken kunnen  worden. Deze conceptnota werd meegedeeld  aan de Vlaamse  
Regering op 29 mei 2020 die er akte van heeft genomen  (Bijlage 1).
4.De artikelen,  vermeld in het antwoord op de tweede  vraag, zouden  moeten worden  
aangepast indien de bevoegdheden  van de provincies  als financierende besturen van de 
orthodoxe en islamitische eredienstbesturen  zouden overgeheveld worden  naar de 
gemeenten. Daarnaast regelt het eredienstendecreet ook het toezicht door het 
financierend bestuur op de eredienstbesturen. Als de financieringsverhouding  zou 
worden aangepast, ligt het voor de hand dat ook het toezicht op dezelfde manier 
verschuift. De bevoegdheden  van de deputatie in dat verband zouden dan ook naar het 
college van burgemeester en schepenen moeten  gaan. Dat vergt een aanpassing  van 
artikelen 223, 227 en 228 (voor de orthodoxe  eredienst) en artikelen 266, 270 en 271 
van het eredienstendecreet (voor de islamitische eredienst). Ook de bepalingen  over 
het overleg tussen de financierende besturen en de eredienstbesturen moeten 
dienovereenkomstig worden aangepast. Het gaat dan om respectievelijk artikel 221 en 
264. Als tot slot ook de verplichtingen ten opzicht van de rooms-katholieke kathedrale 
kerkfabrieken zouden worden aangepast, dan vereist dit ook een aanpassing van de 
artikelen 70, 72, 76, 77 en 78 van het eredienstendecreet.
BIJLAGE
Conceptnota bis betreffende het regelgevend erkenningskader voor lokale 
geloofsgemeenschappen, meegedeeld aan de Vlaamse Regering op 29 mei 2020 (VR 2020 
2905 MED.0170/1BIS).
