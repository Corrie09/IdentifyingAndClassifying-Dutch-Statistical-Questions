title: Lokale besturen - Correspondentietesten
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1747660
thema link: https://www.vlaamsparlement.be/parlementaire-documenten/schriftelijke-vragen/1545663
SCHRIFTELIJKE VRAAG
nr. 370
van AN MOERENHOUT
datum: 14 juli 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen   -  Correspondentietesten
De Vlaamse  Regering zal inzetten op sensibiliserende correspondentietesten. Het plan is, 
in de woorden van de minister, om een goed en degelijk aanbod te creÃ«ren voor de 
lokale besturen,  als werkgever en als actor in de samenleving,  om ter zake degenen die 
dat wensen te stimuleren en te ondersteunen om correspondentietesten in te voeren.
De minister heeft aangegeven  dat het zijn bedoeling is op basis van de inbreng van de 
experts en in samenspraak met de administratie een correct aanbod uit te werken naar 
de lokale besturen. De lokale besturen zullen zowel op de woning- als op de arbeidsmarkt 
met de correspondentietesten werken  als ze dat willen.
In de Commissie voor Binnenlands Bestuur, Gelijke Kansen  en Inburgering van 9 februari  
2021 gaf de minister aan dat we dit nog in 2021 mogen verwachten.
Wat is de precieze timing waarbinnen de Vlaamse  overheid correspondentietesten zal 
aanbieden aan lokale besturen? Wanneer mogen de lokale  besturen daarrond de eerste  
communicatie verwachten?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 370 van 14 juli 2021
van AN MOERENHOUT
Op basis van een rapport van de onafhankelijke  expertencommissie, die in 2020 door de 
Vlaamse Regering werd opgericht,  zal de Vlaamse Regering aan de lokale  besturen 
binnenkort de mogelijkheid  bieden om correspondentietesten als sensibiliserend 
beleidsinstrument te kunnen inzetten.  Hiervoor zal worden  gewerkt  binnen twee pijlers.  
Een eerste pijler heeft betrekking op het gelijkekansen- en diversiteitsbeleid van de lokale  
besturen als publieke werkgever. In dit kader is momenteel een aanbestedingsprocedure 
lopende met het oog op de aanstelling in het najaar van 2021 van een externe, 
onafhankelijke academische partner die een methodiek zal ontwikkelen voor het verrichten 
van een nulmeting  via sensibiliserende correspondentietesten om de aard en volume  van 
discriminatie in kaart te brengen bij de Vlaamse overheid en lokale besturen als publieke  
werkgevers. Deze nulmeting zal in 2022 op basis van de ontwikkelde methodiek ook 
effectief uitgevoerd worden bij de Vlaamse Overheid als publieke werkgever. Deze 
methodiek zal ter beschikking  worden gesteld aan lokale besturen opdat ze dit ook kunnen 
aanwenden binnen hun eigen personeelsbeleid. Bij de ontwikkeling van de methodiek voor 
lokale besturen wordt rekening gehouden  met de specifieke context en de verschillende 
grootte van de lokale  besturen. Om tot voldoende aantal vacatures  voor een 
wetenschappelijk valabele minimumstreekproef te komen wordt in de methodologie ook 
aandacht besteed aan samenwerkingsverbanden tussen de verschillende lokale  overheden. 
Lokale besturen zijn uiteraard autonoom en beslissen volledig zelf of ze dit aanbod al dan 
niet zullen  gebruiken. De lokale besturen die op het aanbod ingaan om zelf als publieke 
werkgevers sensibiliserende correspondentietesten te verrichten zullen hierin ondersteund  
worden door de Vlaamse overheid..
Een tweede  pijler heeft betrekking op het lokaal beleid binnen  de lokale arbeids- en 
huurmarkt. Ook hier zal ik de lokale  besturen die binnen hun lokaal antidiscriminatie-  en 
gelijkekansenbeleid een stap verder  willen gaan in de strijd tegen discriminatie,  inhoudelijk  
en financieel ondersteunen. 
