title: NARIC Vlaanderen - Procedure voor erkenning diploma's van vluchtelingen
thema: Onderwijs en Vorming
pdf link: https://docs.vlaamsparlement.be/pfile?id=1750924
thema link: https://www.vlaamsparlement.be/parlementaire-documenten/schriftelijke-vragen/1548477
SCHRIFTELIJKE VRAAG
nr. 949
van KRISTOF  SLAGMULDER
datum: 27 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
NARIC Vlaanderen   -  Procedure voor erkenning  diploma's  van vluchtelingen
Als buitenlander kan men zijn diploma  laten erkennen door NARIC Vlaanderen (National  
Academic Recognition Information  Centre). De recentste jaarverslagen van NARIC leren 
dat het aantal aanvragen tussen 2015 en het recentste niet-coronajaar 2019 sterk 
gestegen is. Daar waar in 2015 er nog 3366 aanvragen  waren,  waren  dit er in 2019 5025 
(wat een stijging met net geen 50% betekent).  De cijfers  voor 2020 liggen evident  lager 
door de coronacrisis,  de lockdownperiode en de daarmee gepaarde verminderde  
internationale trafiek, maar blijven met 4892 aanvragen op jaarbasis nog altijd merkelijk 
hoger dan 5 jaar daarvoor.
NARIC heeft twee verschillende procedures tot erkenning van een buitenlands diploma: 
enerzijds niveau-erkenning, waarbij NARIC uitspraak doet over het niveau in Vlaanderen 
van het buitenlandse studiebewijs.  Anderzijds specifieke erkenning,  waarbij NARIC 
uitspraak doet over het specifieke  Vlaamse diploma  waarmee het buitenlandse 
studiebewijs gelijkwaardig  is. Een onderzoek  naar de erkenning van het niveau kost de 
aanvrager 90 euro. Een specifieke erkenning kost 180 euro. Het onderzoek  naar de 
erkenning van een doctoraat kost 300 euro. Om echter te vermijden  dat de kostprijs van 
een gelijkwaardigheidsaanvraag een drempel  vormt, is er in de regelgeving opgenomen 
dat een aantal maatschappelijk kwetsbare doelgroepen vrijgesteld is van betaling. [1]. Het 
gaat o.a. over asielzoekers en vluchtelingen, inburgeraars, werkzoekenden  en mensen  die 
een leefloon  of verhoogde tegemoetkoming  ontvangen.
Jaarlijks komen er dus ook redelijk wat aanvragen binnen van asielzoekers, erkende 
vluchtelingen en subsidiair beschermden (die in het NARIC-jaarverslag allen met de 
noemer ‘vluchteling’ worden  betiteld). De recente evolutie van het aantal aanvragen van 
vluchtelingen is als volgt:
-2015: 419 aanvragen van vluchtelingen  op een totaal van 3366, wat een aandeel van 
12,5% is.
-2016: 967 aanvragen van vluchtelingen  op een totaal van 3994, wat een aandeel van 
24,2% is.
-2017: 1266 aanvragen  van vluchtelingen op een totaal van 4990, wat een aandeel van 
25,4% is.
-2018: 1014 aanvragen  van vluchtelingen op een totaal van 4616, wat een aandeel van 
22% is.
-2019: 960 aanvragen van vluchtelingen  op een totaal van 5025, wat een aandeel van 
19,1% is.
-2020: 691 aanvragen van vluchtelingen  op een totaal van 4892, wat een aandeel van 
14,1% is.
De curve  van het aandeel aanvragen van vluchtelingen is congruent aan deze van de 
aantallen aan vluchtelingen  die ons land binnenkwamen in die periode. Ook hier zien we 
dus logischerwijs een daling in het coronajaar 2020 vanwege de bovenvermelde  redenen. 
Te verwachten valt dat deze cijfers voor 2021 wel weer sterk zullen stijgen. Ten eerste 
geeft NARIC  dit zelf al aan in zijn recentste jaarverslag en meldt het dat ze nu al een 
stijging waarnemen  in de eerste maanden van 2021, ten tweede zijn er natuurlijk de 
huidige (geo)politieke ontwikkelingen in Afghanistan die de vluchtelingenstroom  opnieuw 
zullen doen aanwakkeren. Deze categorie wordt dus zoals gesteld  quasi  altijd vrijgesteld 
van betaling.
1.Aangezien  personen ook meerdere aanvragen tot diploma-erkenning kunnen indienen, 
loopt het aantal aanvragen  van vluchtelingen niet per se gelijk met het aantal 
vluchtelingen dat een aanvraag indient. 
Kan de minister dus ook een overzicht geven  van het aantal aanvragende vluchtelingen  
voor de genoemde periode van 2015 tot en met 2020?
2.Welk profiel hebben deze vluchtelingen? Wat was jaarlijks voor deze genoemde 
periode de genderverhouding? Wat was jaarlijks de gemiddelde leeftijd binnen deze 
categorie? Uit welke  werelddelen zijn deze meestal afkomstig?
3.Kan de minister ook een overzicht  geven voor diezelfde periode van de absolute  
aantallen alsook de relatieve  aandelen inzake de aanvragen van vluchtelingen die via 
een begeleider  gebeurden?
4.Omtrent  de dossiers ingediend door vluchtelingen: hoeveel beslissingen inzake 
diplomagelijkwaardigheid werden hier per jaar genomen  in de periode 2015 tot en met 
2021? 
a)In hoeveel gevallen  was in deze voornoemde periode deze beslissing een positieve 
beslissing en werd dus het diploma  van de vluchteling erkend? Graag hier per jaar 
zowel de absolute als de relatieve cijfers.
b)In hoeveel gevallen was in deze voornoemde periode deze beslissing  een 
negatieve beslissing en werd dus het diploma van de vluchteling niet erkend? 
Graag hier per jaar zowel  de absolute als de relatieve cijfers.
c)In hoeveel gevallen  kon in deze voornoemde periode geen beslissing genomen  
worden? Graag hier per jaar zowel  de absolute als de relatieve cijfers.
5.Wat waren in de periode 2015 tot en met 2021 de jaarlijkse totaalkosten aan 
vrijstellingen van betaling die deze vluchtelingen  konden genieten?  Met andere 
woorden: indien deze vrijstellingen voor vluchtelingen niet zouden bestaan  hebben, 
hoeveel euro zou er dan per jaar betaald zijn geweest  aan NARIC?
6.In hoeverre acht de minister  het nodig om de reglementering rond deze vrijstellingen 
te herzien  voor deze categorie van vluchtelingen? Iedere vluchteling  krijgt momenteel 
een vrijstelling van betaling,  maar het zou kunnen  dat enerzijds  er bij die vluchtelingen 
toch personen zitten  die kapitaalkrachtig  genoeg zijn om deze kostprijs  toch te dekken, 
anderzijds kunnen vluchtelingen  met een diploma hoger onderwijs eens het diploma 
erkend is relatief makkelijk aan het werk geraken en zodus  alsnog de 90, 180 of 300 
euro aan kosten voor deze procedure (terug)betalen? Ziet de minister dus eventuele 
besparingen in deze richting opportuun?
7.Vluchtelingen die niet over alle verplichte bewijsstukken beschikken,  kunnen  ook een 
aanvraag indienen voor de erkenning van hun diploma.  NARIC heeft wel ten minste 
één bewijsstuk van afstuderen nodig  om een onderzoek te kunnen  starten, 
bijvoorbeeld een diploma,  een puntenlijst  van het laatste jaar, een voorlopig  diploma  
of een duplicaat van een diploma,... Deze flexibiliteit  voor de aanvrager maakt wel dat 
het onderzoek voor NARIC  complexer wordt.  Zo is het moeilijker om betrouwbare 
informatie over de opleiding terug te vinden,  de authenticiteit van het diploma te 
verifiëren en het inhoudelijke gelijkwaardigheidsonderzoek uit te voeren. Wanneer  de 
NARIC-medewerkers onvoldoende informatie kunnen halen uit de documenten van het 
dossier, vult de aanvrager  een bijkomende vragenlijst  in (een eigen  verklaring) zodat 
ze meer inzicht krijgen in de studieloopbaan  en de professionele  loopbaan.  Als men 
hiermee toch nog steeds  niet voldoende  informatie  heeft om een beslissing te kunnen 
nemen in het dossier, kunnen ze de aanvrager  uitnodigen op een verkennend gesprek. 
Tijdens zo’n gesprek  kan de aanvrager  nog bijkomende informatie  geven. Deze 
gesprekken verlopen  meestal niet in het Nederlands.  Ze kunnen ook gebeuren in het 
Engels of het Frans, en wanneer dit niet kan voor de aanvrager, is de hulp van een 
tolk nodig.  Op deze manier  tracht NARIC een correcte inschatting  van de kwalificaties 
van deze vluchtelingen  mogelijk te maken.
a)Zorgt in deze de maatregel waarbij  vluchtelingen met slechts met één bewijsstuk 
in te dienen een diploma-erkenning kunnen verkrijgen niet voor een 
buitenproportionele last voor het personeel van NARIC?
b)In hoeverre zorgt de maatregel waarbij vluchtelingen met slechts met één 
bewijsstuk in te dienen een diploma-erkenning kunnen  verkrijgen er niet voor dat 
personen die niet over de juiste kwalificaties beschikken toch nog een erkenning  
krijgen? Want de informatiewinning in deze op basis van gesprekken met de 
aanvragende vluchteling lijkt me toch ook onderhevig aan een zekere mate van 
subjectiviteit? Hoe wordt dus hier voorkomen dat personen  zonder de juiste 
vaardigheden toch in een bepaalde  sector werkzaam zijn? Ik denk hierbij bv. aan 
een vluchteling die claimt verpleger  te zijn, maar die eigenlijk daar de nodige 
kennis en/of vaardigheden toe ontbeert. Indien  deze toch in onze zorgsector wordt  
ingezet, dan brengt dat toch aanzienlijke risico’s met zich mee.
c)Zou het voor een goede  werkbaarheid  van deze diensten en ter beperking  van de 
in de vorige deelvraag  geschetste  risico’s, niet beter zijn om deze maatregel te 
laten opheffen en dus voor vluchtelingen dezelfde  eisen qua in te dienen  
bewijsstukken te stellen als voor andere buitenlandse  aanvragers?
[1] Zoals vastgelegd in het besluit  van de Vlaamse  Regering houdende de differentiatie in 
de financiële bijdrage die de houder van een buitenlands  studiebewijs  moet betalen aan de 
erkenningsautoriteit voor een onderzoek  met betrekking tot de erkenning  van het 
buitenlandse studiebewijs van 31 januari 2014.  (https://data-
onderwijs.vlaanderen.be/edulex/document.aspx?docid=14648)
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 949 van 27 augustus 2021
van KRISTOF  SLAGMULDER
1-2.
3.
Aantal aanvragen van vluchtelingen via begeleiding
jaar aanvraag aanvragen vluchtelingen aanvragen vluchtelingen begeleid % vluchtelingen begeleid
2015 480 373 78%
2016 967 774 80%
2017 1.267 1.059 84%
2018 1.014 846 83%
2019 960 822 86%
2020 695 559 80%
totaal 5.383 4.433 82%Aantal vluchtelingen en hun profiel
jaar aanvraag aantal vluchtelingen aanvrager man aanvrager vrouw gemiddelde leeftijd voornaamste regio
2015 431                                         313                             118                            33 Azië
2016 887                                         675                             212                            32 Azië
2017 1.155                                     828                             327                            32 Azië
2018 951                                         653                             297                            34 Azië
2019 886                                         555                             330                            34 Azië
2020 649                                         405                             244                            35 Azië
totaal 4.959                                     3.429                         1.528                         
Toelichtingen
Het begrip vluchtelingen omvat hier zowel  hier zowel vluchtelingen, asielzoekers als subsidiair beschermden 
Sommige aanvragers hebben  meerdere aanvragen ingediend, in verschillende jaren. Zij staan  in meedere jaren vermeld.
Van een klein  aantal aanvragers  is het geslacht  onbekend.
4.
Aantal beslissingen over aanvragen vluchtelingen 
jaar beslissingdiploma erkend* % erkend diploma niet erkend % niet erkend totaal beslissingen
2015 366 91% 38 9% 404
2016 474 92% 44 8% 518
2017 1.046 97% 27 3% 1.073
2018 926 95% 44 5% 970
2019 794 97% 26 3% 820
2020 624 97% 20 3% 644
totaal 4.230 96% 199 4% 4.429
* het buitenlandse diploma is gelijkwaardigheid met (het niveau van) een Vlaams studiebewijs. Dit is niet noodzakelijk de gelijkwaardigheid waar de aanvrager op hoopte.
Aantal afgeronde aanvragen waarin geen beslissing mogelijk was
jaar beslissinggeen beslissing mogelijk % geen beslissisng mogelijktotaal afgeronde dossiers
2015 73 15% 477
2016 142 22% 660
2017 241 18% 1314
2018 202 17% 1172
2019 185 18% 1005
2020 133 17% 777
totaal 976 18% 5404
Er is geen beslissing mogelijk in de volgende situaties:
NARIC-Vlaanderen is niet bevoegd om de aanvraag te behandelen
Het land, de onderwijsinstelling of de opleiding is niet erkend
De aanvrager reageerde niet op de vragen van NARIC-Vlaanderen
De aanvrager besliste zelf om het erkenningsonderzoek stop te zetten
NARIC-Vlaanderen stelde onregelmatigheden of fraude vast
5.
Vrijgestelde bedrag vluchtelingen 
jaar aanvraag vrijgestelde bedrag vluchtelingen in euro
2015 64.410
2016 116.790
2017 145.170
2018 121.470
2019 120.270
2020 91.050
totaal 659.160
6-7.a) Een aanvraag indienen is inderdaad mogelijk vanaf het moment  dat een aanvrager  
met het statuut van vluchteling één bewijsstuk  van afstuderen kan voorleggen. In 
de realiteit gebeurt  het eerder  zelden  dat NARIC aanvragen  ontvangt  met slechts 
één bewijsstuk. Meestal  zijn er een aantal bewijsstukken beschikbaar en soms zelfs 
het volledige  dossier. Een bewijsstuk van afstuderen  is het absolute  minimum. 
Aanvragen van vluchtelingen met een volledig dossier  worden exact op dezelfde 
manier behandeld  als aanvragen van niet-vluchtelingen met een volledig dossier.  
Wel is het in sommige gevallen moeilijker  om de authenticiteit te verifiëren omdat 
NARIC geen contact kan of mag opnemen met de onderwijsinstelling  die het diploma 
uitgereikt heeft. 
Er zijn ook andere mogelijkheden om documenten te verifiëren waarbij geen 
contactopname met de onderwijsinstelling nodig is. Zo kan NARIC ook technische 
controles uitoefenen op fysieke documenten of is er soms online ook informatie 
terug te vinden  in daarvoor bestemde verificatiedatabanken. Er kan een informatief 
gesprek plaatsvinden.  De verificatie van diploma’s kan overigens ook bij niet-
vluchtelingen een uitdaging zijn.
Een erkend diploma  betekent juridische zekerheid  voor zowel de aanvragen als de 
potentiële werkgever in Brussel of Vlaanderen. NARIC onderzoekt de authenticiteit 
van buitenlandse kwalificaties en schat deze naar waarde. NARIC geeft duidelijkheid 
over het niveau en de inhoud van de buitenlandse opleidingen  en verankert dit in 
een ministerieel besluit. Een erkend diploma  kan deuren openen naar de 
arbeidsmarkt. In sommige gevallen  is dit een must: - als men wil solliciteren bij de 
overheid, - als men met een niet-Europees  diploma een gereglementeerd beroep 
wil uitoefenen (arts,  verpleegkundige, tandarts,  architect, leraar, …)
De flexibele procedure voor vluchtelingen is in lijn met de Lissabon  
erkenningsconventie. De bevoegde  autoriteit moet passende maatregelen nemen 
om ervoor te zorgen dat ook vluchtelingen  een procedure kunnen doorlopen, ook 
wanneer zij een onvolledig dossier hebben.  De kostprijs mag geen drempel zijn en 
ook het gebrek aan kennis  van de taal van het gastland mag geen reden zijn om de 
kwalificatie niet te beoordelen.1
b)Voor vluchtelingen  mag het feit dat er documenten ontbreken niet verhinderen dat 
er een gelijkwaardigheidsonderzoek  kan gebeuren. De flexibiliteit gaat dus enkel 
over de manier waarop een dossier ingediend moet worden,  niet op de beoordeling 
van het dossier.  Het gelijkwaardigheidsonderzoek op zich is voor iedereen hetzelfde. 
Er worden dezelfde criteria  gehanteerd  om de beoordeling te maken. 
Er zijn twee procedures.  Voor de procedure ‘niveau-erkenning’ is de documentlast 
minder zwaar. Deze procedure is aan te raden voor vluchtelingen die geen 
studieprogramma meer kunnen voorleggen en voor wie een specifieke  erkenning 
niet noodzakelijk is (zoals dat wel het geval is wanneer betrokkene een 
gereglementeerd beroepen wenst  uit te oefenen). NARIC-Vlaanderen gaat de 
erkenning van de instelling en de authenticiteit  van de documenten  na. NARIC heeft 
voldoende expertise opgebouwd over buitenlandse  onderwijssystemen om een 
correcte inschatting  te maken van het niveau van het buitenlandse diploma.  Ook 
voor niet-vluchtelingen geldt dat, wanneer zij geen informatie meer kunnen 
bezorgen over de inhoud van het studieprogramma, NARIC aanraadt  om de te 
kiezen voor de procedure  ‘niveau-erkenning’. 
Voor de procedure ‘specifieke erkenning’ is de documentlast groter. Er is 
gedetailleerde informatie  nodig over de inhoud van de opleiding  en de inhoud  van 
de gevolgde vakken om een vergelijking te kunnen maken met een huidige Vlaamse 
opleiding. Wanneer  het een meerwaarde  betekent voor de aanvrager om een 
specifieke erkenning van zijn buitenlands diploma te vragen moet de aanvrager een 
uitgebreid document invullen (vluchtelingenfiche) waarbij de opleiding  
gereconstrueerd wordt. Zo moet de aanvrager aangeven  wat de inhoud was van de 
5 belangrijkste  vakken van de opleiding. De aanvrager moet gedetailleerde 
informatie geven over werkervaring en stages. De adviesverleners die de 
inhoudelijke beoordeling  maken, kunnen  zich op deze documenten  baseren.  
Wanneer de adviesverleners het nodig  vinden kunnen ze de aanvrager uitnodigen 
voor een verkennend gesprek. Tijdens dit gesprek worden er algemene vragen 
gesteld over de opleiding van de aanvrager  maar meestal ook inhoudelijke  vragen 
over de inhoud van de opleiding. Op basis hiervan kan een correcte inschatting 
gemaakt worden van de competenties en kennis van de aanvrager. In sommige 
gevallen kan er bij twijfel nog een proef (theoretisch of praktisch) georganiseerd 
1https://www.enic-
naric.net/fileusers/7473_Recommendation_on_Recognition_of_Qualifications_Held_by_Refugees_Displaced_Per
sons_and_Persons_in_a_Refugee_like_Situation.pdf
worden. De beoordeling gebeurt op basis van objectieve criteria die in de 
regelgeving zijn vastgelegd. De adviesverleners worden door NARIC-Vlaanderen 
ook getraind om dit advies  correct te formuleren. NARIC controleert de kwaliteit  
van de adviezen  en stuurt bij wanneer nodig. De adviesverleners zijn in veel 
gevallen mensen die werken als docent, leraar of professor binnen  de hoger 
onderwijsinstellingen en zijn het gewend  om mondelinge examens of bevragingen 
op een objectieve manier af te nemen. NARIC  heeft geen enkele reden om te 
twijfelen aan de objectiviteit van de adviesverleners.
c)Vluchtelingen  bevinden zich niet in dezelfde  situatie als niet-vluchtelingen. Niet-
vluchtelingen kunnen  contact opnemen met de uitreikende onderwijsinstelling  om 
informatie te verzamelen over de opleiding. 
Mensen met het statuut van vluchteling (of vergelijkbaar)  kunnen niet altijd meer 
contact opnemen met de bevoegde diensten  ter plaatse.  In sommige gevallen  houdt 
contact opnemen met de bevoegde diensten  ter plaatse veiligheidsrisico’s in. Men 
kan zichzelf of achtergebleven familieleden  in het land van herkomst in gevaar 
brengen. Vluchtelingen  kunnen en mogen ook niet meer (terug-) reizen naar het 
land van herkomst. Deze situatie is niet vergelijkbaar met de houders van 
buitenlandse diploma’s die wel nog contact kunnen opnemen met de 
onderwijsinstelling om bijkomende/ontbrekende documenten op te vragen of aan 
familieleden of vrienden kunnen vragen om contact op te nemen met de 
onderwijsinstelling.
Het opheffen  van de flexibele procedure  gaat in tegen  de internationale afspraken 
rond de erkenning van buitenlandse  diploma’s van vluchtelingen. Dezelfde eisen 
stellen zal voor velen van hen betekenen dat ze geen aanvraag meer kunnen  
indienen en dat er geen diploma-erkenning meer mogelijk is. Een erkend  diploma  
geeft juridische zekerheid aan de aanvragers  maar ook aan de potentiële 
werkgever. 
