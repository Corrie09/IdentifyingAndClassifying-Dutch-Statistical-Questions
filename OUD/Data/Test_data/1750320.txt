title: Lokale integrale veiligheidscel inzake radicalisme, extremisme en terrorisme (LIVC R) - Draaiboek en vraag- en antwoordfiche
thema: Integratie en Inburgering
Radicalisering
pdf link: https://docs.vlaamsparlement.be/pfile?id=1750320
thema link: https://www.vlaamsparlement.be/parlementaire-documenten/schriftelijke-vragen/1548011
SCHRIFTELIJKE VRAAG
nr. 380
van JO BROUNS
datum: 5 augustus  2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale integrale veiligheidscel inzake radicalisme,  extremisme en terrorisme  (LIVC R)  -  
Draaiboek en vraag- en antwoordfiche
Recent stonden  op de agenda van de Vlaamse Regering  het draaiboek  en de vraag- en 
antwoordfiche LIVC R (lokale integrale veiligheidscel inzake radicalisme, extremisme  en 
terrorisme). Het zijn handleidingen uitgeschreven door de Vereniging  van Vlaamse 
Steden en Gemeenten (VVSG) vanuit de jarenlange  ervaring  van en ondersteuning  door 
deze laatste van de lokale besturen in het kader  van de preventie van radicalisering.  
Deze handleidingen zijn een noodzakelijke en goede  aanvulling  op het wettelijke en 
decretale kader van de LIVC R.
Uit de meest  recente  bevraging van de VVSG  bij de lokale besturen blijkt dat de dreiging 
van gewelddadige  radicalisering  nog steeds aanwezig is, nu inzonderheid  vanuit rechts-
extremistische hoek.  Bij een aantal lokale  besturen is dat besef nog niet goed 
doorgedrongen of is men onvoldoende op de hoogte van de situatie  of er ontbreekt 
ervaring om met dit fenomeen om te gaan.
In het draaiboek van de VVSG wordt dan ook als eerste stap voor de voeding  van het 
lokale beleid melding gemaakt van een gedegen  omgevingsanalyse. Zeer belangrijk is 
ook dat alle actoren, zoals de betrokken partners uit het brede socio-culturele veld, de 
nagestreefde doelstellingen  en visie onderschrijven. Voor dit laatste  is onderling 
vertrouwen cruciaal.
1.In welke mate zullen de lokale  besturen ondersteund  worden  bij de werking van de 
LIVC R, bijvoorbeeld  wat betreft de noodzakelijke omgevingsanalyse?
2.Een multidisciplinaire aanpak binnen de LIVC R impliceert een zekere methodologie. 
Daar is training,  opleiding voor nodig. Bij de VVSG bestaat daarvoor  de expertise. 
Hoe zal de minister deze noodzakelijke opleiding voor de lokale  besturen 
ondersteunen?
3.Binnen de goedwerkende LIVC R worden  deze in toenemende mate geconfronteerd  
met multiproblematieken. 
Op welke wijze zullen  deze LIVC R ondersteund worden bij die complexe opdracht?
4.Bij heel wat LIVC R is er een beperkte deelname van de scholen.  
Heeft de minister  daaromtrent al overleg gepleegd met de minister van Onderwijs?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 380 van 5 augustus 2021
van JO BROUNS
1-3.De VVSG staat ter beschikking  voor de ondersteuning  van lokale besturen en de 
werking van hun LIVC.  Een omgevingsanalyse  kan het best lokaal opgemaakt  worden, 
eventueel met de partners van de LIVC’s. Ook hiervoor kunnen ze beroep  doen op 
ondersteuning van de VVSG. Zowel  bij de VVSG  als bij het Agentschap Binnenlands 
Bestuur kunnen noden steeds worden gesignaleerd;  er wordt  dan steeds bekeken  hoe 
hierop kan worden ingespeeld. Ook in het nieuwe actieplan ter preventie  van 
gewelddadige radicalisering,  extremisme,  terrorisme  en polarisatie wordt  hierop  
ingespeeld, zoals bijvoorbeeld de subsidies die door lokale  besturen kunnen worden  
aangevraagd of het voorzien van aanbod om tegemoet  te komen aan acute noden. 
Concreet in functie  van de werking van een LIVC R is bijkomend  alvast het draaiboek 
voorzien dat handvaten biedt. Wat betreft  de methodologie van een multidisciplinaire  
aanpak en het omgaan met multiproblematieken kan een lokaal bestuur hier rekening  
mee houden bij de aanstelling van de coördinator.  Daarnaast kan de coördinator 
gebruik maken van de kennis  en expertise  die in het LIVC R aanwezig  is. Zo hebben 
heel wat eerstelijnswerkers  reeds ervaring  met multiproblematieken waarbij  een 
multidisciplinaire setting de mogelijkheid biedt om deze inzichten in functie  van een 
bepaalde case in te brengen. 
4.Vanuit de bevoegdheid onderwijs wordt heel actief ingezet op de thematiek 
radicalisering en de verschillende initiatieven die in dit kader worden genomen, zo ook 
de initiatieven die betrekking  hebben op de werking van de LIVC R. Er bestaat geen 
centrale inventarisatie  van wie deelneemt aan een LIVC R, maar ook niet van wie wordt 
uitgenodigd. Algemene conclusies zijn dus niet mogelijk. Bovendien hangt  de 
samenstelling van een LIVC R af van de case die wordt besproken. Enkel indien de 
onderwijsactoren betrokken partij  zijn, is hun aanwezigheid  relevant.  Uit een recente 
bevraging van de LIVC R door het OCAD,  blijken onderwijsactoren alvast  een belangrijke  
rol te spelen in de LIVC R-werking en de meest frequente deelnemers naast de 
kernactoren. Sowieso zal, vanuit een samenwerking van de verschillende betrokken 
bevoegdheden, blijvend worden ingezet op de sensibilisering rond en werking van de 
LIVC R.
