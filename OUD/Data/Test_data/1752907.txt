title: Opsluiting professor Djalali in Iran - Diplomatieke acties (3)
thema: Buitenlands beleid
pdf link: https://docs.vlaamsparlement.be/pfile?id=1752907
thema link: https://www.vlaamsparlement.be/parlementaire-documenten/schriftelijke-vragen/1548647
SCHRIFTELIJKE VRAAG
nr. 433
van JORIS NACHTERGAELE
datum: 30 augustus  2021
aan JAN JAMBON
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
Opsluiting professor  Djalali in Iran  -  Diplomatieke acties  (3)
Eind augustus 2021 plaatste de hackersgroep Edalat-e Ali beelden  op sociale media die 
afkomstig lijken te zijn van de bewakingscamera’s in de Evingevangenis in de Iraanse 
hoofdstad Teheran,  waar VUB-gastdocent Ahmadreza Djalali reeds vijf jaar verblijft. Op 
de beelden is te zien hoe bewakers gevangenen  slaan en mishandelen.
De Evingevangenis heeft al jaren een slechte reputatie, maar dat er nu videobeelden  van 
de gruwelijkheden in de gevangenis naar buiten komen, is uiterst zeldzaam te noemen. 
Naar aanleiding van deze gelekte  videobeelden  lijkt er nu toch iets te bewegen bij de 
Iraanse autoriteiten. Volgens de Iraanse staatstelevisie heeft de Iraanse topman van 
Justitie, Gholamhossein  Mohseni Ejei, een onderzoek bevolen naar de behandeling van de 
gevangenen in de Evingevangenis.
In zijn antwoord op mijn actuele vraag van 23 juni 2021 verwees de minister naar een 
brief gericht aan de Iraanse  minister van Buitenlands Zaken Mohammad Javad  Zarif die 
hij schreef naar aanleiding van de oproep van de echtgenote van professor Djalali voor 
de zomer  om de diplomatieke  acties ten aanzien van Iran op te drijven gezien de 
regimewissel. Naar aanleiding  van mijn actuele vraag zou de minister de situatie van 
professor Djalali,  maar ook de mogelijke acties op EU-niveau van dichtbij  opvolgen.
In zijn antwoord op mijn schriftelijke vraag nr. 299 van 3 mei 2021 verwees de minister 
naar zijn schrijven naar aanleiding  van mijn verschillende vragen die hij richtte aan de 
federale ministers Sophie Wilmès en Vincent  Van Quickenborne, waarin  hij de vraag 
stelde om op de hoogte gehouden  te worden omtrent de ontwikkelingen in het dossier  
rond de aanvraag van de kinderen van Ahmadreza Djalali om de professor de Belgische 
nationaliteit toe te kennen.
1.Heeft  de minister ondertussen meer zicht op de huidige  gezondheidstoestand van 
professor Djalali?
2.Heeft  de minister  weet van nieuwe initiatieven op EU-niveau om de vrijlating van 
professor Djalali te faciliteren?
3.Heeft  de minister meer informatie over onderzoek in opdracht van de Iraanse 
topman van Justitie, Gholamhossein  Mohseni Ejei, naar de situatie in de 
Evingevangenis en de behandeling van gevangenen? Wat is de relevantie van dit 
onderzoek voor de situatie van professor Djalali?
4.Heeft  de minister al een antwoord ontvangen op zijn brieven gericht  aan federale  
ministers Sophie Wilmès en Vincent  Van Quickenborne in verband met het toekennen 
van de Belgische nationaliteit aan professor Djalali?
5.Heeft  de minister al een antwoord ontvangen op zijn brief gericht  aan de Iraanse 
minister van Buitenlandse Zaken Mohammad Javad  Zarif?
JAN JAMBON 
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
ANTWOORD
op vraag nr. 433 van 30 augustus 2021
van JORIS NACHTERGAELE
1.Ik heb geen zicht op de huidige gezondheidstoestand van professor Djalali.
2.Ik heb geen weet van nieuwe initiatieven op EU-niveau  in deze kwestie.
3.Vanzelfsprekend juich ik toe dat Iran openlijk wantoestanden erkent  in zijn 
gevangeniswezen. Indien dit zou leiden tot daadwerkelijk betere leefomstandigheden, 
zal hopelijk ook professor Djalali daar baat bij hebben.
4.Ik heb antwoord  ontvangen, ik voeg dat antwoord toe als bijlage.
5.Ik heb nog geen antwoord ontvangen.
BIJLAGE
Antwoord
