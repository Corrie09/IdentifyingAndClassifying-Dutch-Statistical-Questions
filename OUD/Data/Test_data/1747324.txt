title: Woonsituatie jongeren - Stand van zaken
thema: Jeugdbeleid
Wonen
pdf link: https://docs.vlaamsparlement.be/pfile?id=1747324
thema link: https://www.vlaamsparlement.be/parlementaire-documenten/schriftelijke-vragen/1543430
SCHRIFTELIJKE VRAAG
nr. 651
van SARAH SMEYERS
datum: 8 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woonsituatie jongeren   -  Stand van zaken
Op vrijdag 11 juni jl. namen  zo'n 160 deelnemers uit intergemeentelijke  
samenwerkingsverbanden, lokale  besturen en partnerorganisaties van de lokale besturen 
deel aan de inspiratiesessie voor kinderen  en jongeren in het lokale woonbeleid. In het 
introductiefilmpje maakte  de minister samen met minister van Jeugd Dalle duidelijk hoe 
belangrijk wonen voor jongeren wel is. Zeker in coronatijden kwam  dit ten volle tot 
uiting. Het huis is een thuis: een plek waar men werkt, zich ontspant, school loopt, 
slaapt… 
De kwaliteit  van de woning is dus, samen met de woonomgeving, van doorslaggevend 
belang voor de verdere ontwikkeling van kinderen en jongeren. De minister had het zelf 
over een ‘springplank’;  ‘een plaats  waar hun verder leven  begint’. Samen met de lokale 
besturen wil de Vlaamse overheid dan ook waken over de woon- en omgevingskwaliteit.
1.Hoeveel jongeren (lees: -18 jarigen) wonen in een sociale woning (woning beheerd 
door een sociale huisvestingsmaatschappij (SHM) of sociaal  verhuurkantoor (SVK)) 
in Vlaanderen?
2.Welke budgetten zijn voor de creatie, de versterking,…  van een kindvriendelijke 
omgeving beschikbaar?
3.Welke actoren  en partners worden betrokken om een kind- en jongerenvriendelijke 
omgeving te creëren?
MATTHIAS DIEPENDAELE
MINISTER VAN FINANCIËN  EN BEGROTING, WONEN  EN ONROEREND ERFGOED
ANTWOORD 
op vraag nr. 651 van 8 juli 2021
van SARAH SMEYERS
1.Bij de SHM’s  wonen  er 42 jongeren  (-18-jarigen)  als referentiehuurder in een sociale  
woning. Er wonen  72.637 jongeren als een gezinslid  in een sociale  huurwoning.
De SVK’s rapporteren enkel over het aantal kinderen ten laste. Bij SVK-huurders zijn er 
in totaal 13.586 kinderen ten laste op 31/12/2020.
2.Bij sociale  woningbouw  is er een subsidie  voor de aanleg of aanpassing van 
wooninfrastructuur. Die wordt niet opgesplitst in verschillende delen. Er is dus niet in 
een specifiek budget voorzien voor speelruimte.
In de ontwerpen streeft de VMSW naar een kindvriendelijke openbare ruimte en dit op 
maat van het project. Het kan gaan om spelvoorzieningen, maar evengoed worden 
(bestaande) landschappelijke elementen ingezet. Er geldt voor de subsidie wel een 
forfaitair plafond per woning  maar bij verdeling van dit budget wordt  de 
kindvriendelijkheid van de omgeving  zeker even noodzakelijk  beschouwd als de andere 
aspecten zoals de verharding,  het groen en de riolering.
3.In de procedure die alle initiatiefnemers volgen, worden  de bevoegde stedelijke of 
gemeentelijke diensten  (bijvoorbeeld  jeugddienst,…) van bij de aanvang van het project 
betrokken en uitgenodigd op de overlegmomenten. Soms vragen steden  en gemeenten 
in het traject advies  aan Kind en Samenleving. Specifieke  participatiemomenten voor 
kinderen worden ook opgezet als de gemeente of stad dit zou vragen.
