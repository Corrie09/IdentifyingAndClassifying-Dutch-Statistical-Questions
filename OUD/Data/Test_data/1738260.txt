title: Lokale besturen - GAS-boetes bij beperkte snelheidsovertreding
thema: Mobiliteit en Verkeer
pdf link: https://docs.vlaamsparlement.be/pfile?id=1738260
thema link: https://www.vlaamsparlement.be/parlementaire-documenten/schriftelijke-vragen/1535683
SCHRIFTELIJKE VRAAG
nr. 1421
van KARIN BROUWERS
datum: 22 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Lokale besturen   -  GAS-boetes bij beperkte snelheidsovertreding
De Vlaamse Regering gaf aan steden en gemeenten de mogelijkheid om voor beperkte 
snelheidsovertredingen een administratieve  geldboete te bepalen. Het lokaal bestuur kan 
daarbij kiezen  of het beperkte snelheidsinbreuken zelf wil afhandelen of niet. Die procedure 
is op 1 februari  2021 in werking getreden.
Meer info hierover:  Gemeentelijke administratieve sancties  voor bepaalde 
snelheidsinbreuken (GAS-snelheid) | Vlaanderen.be
Op deze website  staat onder de rubriek afspraken met het gewest  o.a.: 
“Het GAS-decreet geeft u als lokaal bestuur  de mogelijkheid om snelheidshandhaving  uit 
te voeren  volgens een eigen visie en met eigen  middelen om zo de verkeersveiligheid  
verder te kunnen  verhogen.  Een overdracht van apparatuur of installaties van het AWV 
naar het lokale bestuur is hierbij niet mogelijk.”
Waarom is een overdracht  van apparatuur of installaties van het Agentschap Wegen en 
Verkeer (AWV) naar het lokale bestuur  niet mogelijk? Vanwaar komt deze regel? 
Overweegt de minister eventueel om deze regel te herzien? 
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1421 van 22 juni 2021
van KARIN BROUWERS
Art. 29quater van de Wegverkeerswet biedt steden en gemeenten  de mogelijkheid  om 
GAS-boetes voor beperkte snelheidsovertredingen uit te vaardigen  en te handhaven met 
eigen infrastructuur. Zo plukken de steden en gemeenten  de vruchten van hun 
investeringen in verkeersveiligheid  zonder dat zware overtreders strafrechtelijke 
vervolging kunnen  ontglippen. Eén van de doelstellingen van GAS-snelheid is om de 
verkeersveiligheid te verhogen door het aantal  verkeershandhavingsinitiatieven te 
verhogen door lokale overheden  een wettelijk kader te bieden om ook, naast en bijkomend 
aan de initiatieven van de Vlaamse overheid,  snelheidshandhaving uit te voeren. Bij een 
overdracht van apparatuur  en installaties wordt  deze decretale doelstelling onderuit  
gehaald.
GAS-snelheid stipuleert dat de vaststellingen  dienen te gebeuren met eigen  infrastructuur. 
Dat betekent dat zowel de bevestigingsstructuur (zoals de paal of de camera) als de 
randinfrastructuur (zoals  de wegkantkast) volledig  gefinancierd worden door de lokale  
overheid (gemeente of lokale politie), ongeacht de plaats waar die apparatuur zich bevindt. 
Ook een cofinanciering op lokaal niveau (bv. tussen 2 of meerdere  gemeenten, of tussen 
lokale politie en de gemeente) is mogelijk.
Het Agentschap Wegen en Verkeer  (AWV) ondersteunt lokale besturen in de uitbouw  van 
hun handhavingsinitiatieven door het ter beschikking stellen  van raamcontracten waarop 
lokale besturen op eenvoudige  wijze bestellingen  kunnen plaatsen voor het realiseren  van 
roodlichtsnelheidscamera’s en snelheidscamera’s, evenals voor het herijken van hun 
installaties. Voor de bestelling  van trajectcontroles  kunnen  lokale  besturen beroep  doen 
op het raamcontract  van de federale politie. Alle informatie over deze mogelijkheden  zijn 
na te lezen op de website:  https://wegenenverkeer.be/zakelijk/lokale-
besturen/handhaving. Van zodra  echter een snelheidscamera of aanhorigheden niet 
volledig gefinancieerd zijn met lokale middelen, komen deze overtredingen niet in 
aanmerking voor GAS-snelheid.
Het is niet mijn bedoeling om alle gewestelijke  snelheidscamera’s (die in aanmerking 
komen voor GAS-snelheid, dus op wegen  waar 30 km/u of 50 km/u de norm zijn) over te 
dragen naar de lokale  besturen. Vlaanderen heeft zelf ook nood aan een performante 
snelheidshandhaving.
