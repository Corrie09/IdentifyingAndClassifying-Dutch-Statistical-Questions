title: Bebosbaar potentieel - Beleidsdomein Mobiliteit (2)
thema: Mobiliteit en Verkeer
Natuur en Milieu
Openbare werken
pdf link: https://docs.vlaamsparlement.be/pfile?id=1747901
thema link: https://www.vlaamsparlement.be/parlementaire-documenten/schriftelijke-vragen/1548269
SCHRIFTELIJKE VRAAG
nr. 1534
van CARMEN RYHEUL
datum: 20 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Bebosbaar potentieel  -  Beleidsdomein Mobiliteit  (2)
De minister van Omgeving poneerde  in haar beleidsnota 2019-2024  onder meer zeer 
ambitieuze bosuitbreidingsambities (i.c. de creatie van 4000 ha extra bos in Vlaanderen).
Om die ambities  te kunnen realiseren,  stelde minister Demir op 14 januari  2020 in de 
commissie Leefmilieu  van het Vlaams Parlement  dat zij een aanzienlijke  inspanning 
verwacht van alle diensten van de Vlaamse overheid die gronden in beheer  hebben (zie 
vraag om uitleg nr. 533 (2019-2020) van Bruno Tobback).
Met mijn schriftelijke vraag nr. 301 van 1 december 2020 vroeg ik de aan minister van 
Mobiliteit, alsook  aan de minister van Omgeving (nr. 311) onder meer hoeveel ha van de 
573 ha bebosbaar  potentieel waarover het departement  Mobiliteit en de diensten die onder 
het beleidsdomein Mobiliteit  ressorteren  op dat ogenblik beschikten, in 2020,  2021, 2022, 
2023 en 2024 beplant  zouden  worden met bomen en struiken. Tevens  vroeg  ik aan beide  
ministers wat het budget was dat daarvoor specifiek door hen zou worden gereserveerd.
Uit het gecoördineerd antwoord  dat door de minister van Mobiliteit en Openbare Werken 
werd verstrekt, bleek dat de gevraagde info nog niet beschikbaar was. Op dat ogenblik 
was er immers  binnen het beleidsdomein Mobiliteit nog steeds, in nauw overleg met de 
bosintendant en het Departement  Omgeving, een oefening aan de gang om te bepalen 
welke gronden effectief voor bebossing in aanmerking genomen zouden  worden.
De vraag rijst wat het uiteindelijke resultaat van deze oefening  was.
1.Hoeveel ha van dit in totaal 573 ha bebosbaar potentieel werd intussen reeds in 2020 
en 2021, en zal tijdens de resterende duur van de huidige  Vlaamse regeringslegislatuur  
in 2021, 2022,  2023 en 2024 door respectievelijk AWV (Agentschap Wegen  en 
Verkeer), het Agentschap Maritieme  Dienstverlening en Kust, de Vlaamse  
Vervoermaatschappij De Lijn, De Werkvennootschap,  alsook het departement  beplant  
worden met bomen en struiken?
2.Wat is het budget waarin daarvoor specifiek door de minister van Mobiliteit en/of  de 
minister van Omgeving reeds werd, of zal worden voorzien?
Deze vraag werd gesteld  aan de ministers  Zuhal Demir (1300), Lydia Peeters (1534)
LYDIA PEETERS 
VLAAMS MINISTER VAN MOBILITEIT  EN OPENBARE  WERKEN
GECOÖRDINEERD ANTWOORD
op vraag nr. 1534 van 20 augustus 2021
van CARMEN RYHEUL
Ik ga hieronder in op de opgesomde entiteiten  van het beleidsdomein MOW:  
Agentschap Maritieme Dienstverlening en Kust: 
Uit het overleg met de bosintendant blijkt dat het Agentschap voor Maritieme 
Dienstverlening en Kust (MDK) geen gronden  in bezit heeft die bebost worden. 
Desondanks bezit MDK een reeds  begroeid terrein van 1,8 ha dat als bosgebied  
aangemeld kan worden.
In het kader van het masterplan Kustveiligheid realiseert MDK een ecologische 
opwaardering van de duingebieden door beplanting met helmgras. Een beplanting  met 
bomen is evenwel niet realiseerbaar op duingebieden.
De Werkvennootschap: 
De gronden van De Werkvennootschap die bebosbaar zijn worden  ingezet  in het kader 
van de compensatieplicht. De Werkvennootschap gaat hierbij, samen met de VLM, 
voortdurend op zoek naar gronden in de ruime regio van haar projecten.  Waar mogelijk 
schrijft De Werkvennootschap zich ook in in grotere verhalen,  zoals de Brabantse 
Wouden in Vlaams-Brabant (Werken aan De Ring) of in Vlaamse Ardennen (Rond  Ronse). 
Een exacte  inschatting  maken van de beschikbare oppervlakte en de kostprijs  over de 
gevraagde periode is niet mogelijk gezien de nog lopende zoektocht naar bebosbare 
gronden. 
Het Agentschap Wegen en Verkeer: 
Zoals reeds vermeld in het antwoord op uw schriftelijke vraag nr. 301 van 1 december 
2020 is Agentschap  Wegen en Verkeer  (AWV)  zelf geen uitvoerder van bos- of 
natuurinrichting en beheer op andere terreinen  dan die langs de weg. Restpercelen die 
niet meer van nut zijn voor het AWV en die een potentieel hebben i.k.v. de 
bebossingsplannen kunnen wel kosteloos overgedragen worden aan het Agentschap voor 
Natuur en Bos (ANB). Ondertussen  loopt een proces met het ANB om percelen te 
identificeren die in aanmerking  zouden komen voor een dergelijke  overdracht. Voor AWV 
gaat het over circa  5.500 percelen, waarvan  nog moet blijken of ze nog nuttig  kunnen  
zijn voor AWV. ANB heeft onderzocht  welke  percelen aansluiten bij hun domeinen en dit 
als een eerste dossier  overgemaakt aan AWV. Het betreft circa 28 ha. Ook voor de 
Provincie Antwerpen  werd reeds een dossier van circa 5 ha overgemaakt aan AWV. 
Provincie West-Vlaanderen, Oost-Vlaanderen en Vlaams-Brabant onderzoeken 
momenteel of er percelen zijn die voor hen interessant zijn om te bebossen  en zullen hier 
kortelings een beslissing in nemen. Vermits  het AWV momenteel nog bezig is met de 
update van de digitale module/databank van de kadastrale  percelen in haar beheer zal 
daarna nog een extra check nodig zijn of deze gronden wel degelijk vrij gegeven kunnen 
worden.  
ANB en de provincies kunnen  de overgedragen  percelen daarna  beplanten volgens haar 
eigen planning.
De Lijn:
De meeste  gronden van De Lijn zijn strikt noodzakelijk voor projecten.  De Lijn heeft dan 
ook geen concrete plannen om bomen en struiken  aan te planten. 
Het departement Mobiliteit  en Openbare  Werken: 
Buiten boscompensaties  worden er voorlopig  geen extra bomen aangeplant, wegens  de 
nog steeds  in ontwikkeling zijnde  havens.  
Bovendien is het zo dat de vrije ruimte in de havens zeer beperkt is en daar waar 
mogelijk reeds aangeplant werd.
