title: Sigmaplan - Stand van zaken
thema: Natuur en Milieu
pdf link: https://docs.vlaamsparlement.be/pfile?id=1748505
thema link: https://www.vlaamsparlement.be/parlementaire-documenten/schriftelijke-vragen/1548265
SCHRIFTELIJKE VRAAG
nr. 1299
van MERCEDES VAN VOLCEM
datum: 20 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Sigmaplan  -  Stand  van zaken
Het Sigmaplan is een project van de Vlaamse overheid om het risico op overstromingen  
rond de Schelde en haar zijrivieren  te verkleinen.  Het plan zou in 2030 klaar moeten zijn 
en moet het Scheldebekken vooral beschermen tegen de verwachte zeespiegelstijging van 
de daaropvolgende  70 jaar.
Door Vlaamse besparingen van de voorbije jaren zijn de investeringen niet op schema  van 
eerdere doelstellingen. De deadline zou wel nog gehaald kunnen  worden.  De prijs voor het 
totale plan wordt geraamd op 1,5 miljard euro, waarvan  al 600 miljoen is geïnvesteerd.
Het uiteindelijke doel is dat het plan 9000 hectare natuurgebied oplevert. Zo’n 1700 
hectare is gerealiseerd. Een belangrijke  hinderpaal zou lokaal verzet zijn tegen 
onteigeningen van visvijvers en landbouwgronden. Er zouden amper  woningen moeten 
worden onteigend.
In het Demerbekken, dat zwaar onder druk stond door de wateroverlast van midden juli, 
moeten nog heel wat werkzaamheden  gebeuren. Dat bekken maakt  pas sinds 2011 deel 
uit van het Sigmaplan. Tijdens die wateroverlast  heeft de Vlaamse Waterweg het water via 
vier gecontroleerde  dijkverlagingen naar landbouwgebied geleid.  Zo kon men schade aan 
woningen grotendeels vermijden.  Als de geplande overstromingsgebieden er al waren  
geweest, zouden die noodgrepen niet nodig geweest zijn.
In antwoord op een parlementaire  vraag  gaf de minister aan dat zij voor het 
geactualiseerde Sigmaplan extra middelen wil uittrekken.
1.Kan het Sigmaplan nog steeds de deadline van 2030 halen?  Welke bijkomende  
inspanningen levert de Vlaamse Regering  om dat te realiseren in huidige legislatuur 
en voor welke investeringen en waar? Hoe gebeurt de selectie  van de investeringen?  
2.Zijn er naast  eventuele budgettaire beperkingen  andere obstakels die de uitrol van het 
Sigmaplan vertragen?
3.Zijn er naar aanleiding  van recente  periodes van wateroverlast (o.a. in juli 2021)  
nieuwe inzichten waardoor  het plan moet worden bijgestuurd?
4.Is er naast het Sigmaplan een ook droogteplan in de maak?  Welke stappen  heeft de 
minister reeds gezet? Welke doelen wenst ze te realiseren tegen  2024 en hoe, waar 
en met welke  middelen?
5.Is er een noodplan voor Vlaanderen voor pluviale overlast en droogte? Tegen wanneer 
zal dat rond zijn en hoe wordt  het opgemaakt ?
6.Worden de gouverneurs ook betrokken en belast met een provinciaal noodplan?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1299 van 20 augustus 2021
van MERCEDES VAN VOLCEM
1-3.Voor deze vragen dien ik te verwijzen naar mijn collega, Vlaams Minister Peeters.
4.In de zomer van vorig jaar werd de Blue Deal gelanceerd waarmee de Vlaamse  
Regering met een verhoogde  inzet van middelen de strijd tegen waterschaarste en 
droogte aanbindt.  De Blue Deal bevat  ruim 70 acties.  Via het relanceplan ‘Vlaamse  
Veerkracht’ krijgen dertien investeringsprojecten van de Blue Deal een extra impuls, 
voor een totaal  budget van 343 miljoen  euro. Het gaat om (terrein)realisaties  door 
de Vlaamse overheid en om de financiële ondersteuning van initiatieven  door 
(landbouw)bedrijven, lokale besturen, sectororganisaties, kennisinstellingen, 
verenigingen, .... Voor het beleidsdomein Omgeving gaat het om een budget  van 
258 miljoen euro, waarvan  ongeveer de helft gaat naar het herstel of de creatie van 
natte natuur.  
Daarnaast maakt  de Blue Deal werk van een betere regelgeving en effectievere 
beleidsinstrumenten en bevat het programma ook initiatieven op het vlak van 
monitoring & onderzoek en communicatie & sensibilisering.
Op deze manier wordt ingezet op twee structurele oplossingsrichtingen. In de eerste  
plaats vergroten we de klimaatrobuustheid van het watersysteem. Extra  natte 
natuur, robuuste  groenblauwe aders  door dorpen, steden en de open ruimte, 
grootschalige waterbuffers, structuurvolle  waterlopen,… moeten zorgen  voor een 
hogere waterbeschikbaarheid, een meer klimaatbestendige leefomgeving, meer 
biodiversiteit en een verbeterde koolstofopslag in onze bodems.  
Daarnaast versnellen we de omslag naar een zuinig, duurzaam en circulair 
watergebruik. Een duurzaam watergebruik en een duurzame watervoorziening bij de 
industrie, de landbouw,  de scheepvaart en bij huishoudens, waarbij we water zo 
efficiënt mogelijk gebruiken en waterkringlopen  zoveel mogelijk sluiten,  is immers 
van cruciaal belang  om de kans op structurele watertekorten in Vlaanderen zo klein 
mogelijk te houden.
Daarnaast wil ik ook benadrukken  dat de verschillende initiatieven  van de Blue Deal 
niet alleen een oplossing bieden in de strijd tegen  de droogteproblematiek, maar ook 
in het aanpakken van wateroverlast. 
5.De pluviale  overstromingskaarten  werden gemodelleerd  en recent ook ter 
beschikking zijn gesteld op www.waterinfo.be/overstromignsrichtlijn , zodat de 
crisisdiensten deze kunnen gebruiken en raadplegen.
Om een (dreigende) waterschaarste het hoofd te bieden, is naar aanleiding van de 
waterschaarste en droogte van 2016-2017  het draaiboek  “Coördinatie  
waterschaarste en droogte” uitgewerkt. Dit draaiboek  geeft het kader aan 
waarbinnen de informatie-uitwisseling tussen de partners en de afstemming  van 
droogtemaatregelen en communicatie  bij waterschaarste en droogte gebeurt. Het 
draaiboek is een levend  document dat op basis van evaluatie en nieuwe informatie 
continu wordt bijgewerkt.
Om weloverwogen keuzes te kunnen  maken  in de te nemen maatregelen in geval 
van dreigende of effectieve waterschaarste  is het voorbije jaar samen met alle 
maatschappelijk betrokken  actoren een beslissingsondersteunend instrument 
uitgewerkt: het reactief  afwegingskader voor prioritair watergebruik tijdens 
waterschaarste. De eerste versie van dit kader is op 30 april 2021 bekrachtigd aan 
de hand van een mededeling aan de Vlaamse Regering.  De komende jaren wordt er 
werk gemaakt van verfijningen en verdere onderbouwingen.  Meer info is terug te 
vinden op www.vlaanderen.be/afwegingskader .
6.Aangezien  waterschaarste zowel op een lokale als op bovenlokale  schaal kan 
voorkomen, zijn er op twee niveaus  - op provinciaal niveau en op Vlaams niveau - 
droogteoverlegstructuren ingesteld. Een Droogtecommissie op Vlaams niveau is sinds 
de zomer  van 2018 geïnstalleerd.  Deze commissie is ingebed in de CIW-werking en 
heeft voornamelijk een rol in informatie-uitwisseling,  als signaalfunctie voor het 
aanzetten tot het nemen van preventieve maatregelen,  en in coördinatie/afstemming 
van maatregelen. De Droogtecommissie  maakt  ook afspraken  over de communicatie 
bij droogte  en waterschaarste. Sinds medio dit jaar zetelen alle gouverneurs in de 
Droogtecommissie. Op provinciaal niveaus zijn de gouverneurs  voorzitter van het 
provinciaal droogte-overleg.
In het draaiboek  “Coördinatie  waterschaarste en droogte” worden  4 beheerniveaus  
voor droogte  en waterschaarste gedefinieerd. Er is bepaald  wat de criteria zijn om 
van het ene naar het andere niveau te schakelen,  wie beslist om op- of af te schalen 
per niveau en wie op elk niveau het beheer  coördineert en adviseert.  
Op het ogenblik dat de waterschaarste of droogte schadelijke  gevolgen voor het 
maatschappelijke leven (kan) veroorzaken, zoals een ernstige verstoring  van de 
openbare veiligheid, een ernstige bedreiging  ten opzichte van het leven of de 
gezondheid van personen en/of  ten opzichte van belangrijke materiële belangen, en 
waarbij de coördinatie van de disciplines is vereist om de dreiging weg te nemen of 
om de schadelijke  gevolgen te beperken, wordt er overgegaan tot crisiscoördinatie 
door de provinciale of federale crisiscel in het kader van het rampenplan. In de 
provinciale fase neemt  de gouverneur de coördinatie op zicht.  
