title: Woningmarkt en woonbeleid - Digitalisering (2)
thema: Wonen
pdf link: https://docs.vlaamsparlement.be/pfile?id=1755540
thema link: https://www.vlaamsparlement.be/parlementaire-documenten/schriftelijke-vragen/1549201
SCHRIFTELIJKE VRAAG
nr. 691
van SARAH SMEYERS
datum: 8 september 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woningmarkt en woonbeleid  -   Digitalisering (2)
Op 26 maart 2021 stelde ik al een schriftelijke vraag (nr.416) over de digitalisering van de 
woningmarkt en het woonbeleid. In zijn antwoord  gaf de minister toen een volledig 
overzicht van alle projecten die in het kader van het regeerakkoord  reeds ontwikkeld zijn 
of waar nog aan gewerkt  wordt en die zich richten tot burgers en of externen. Meer bepaald 
had de minister  het over:
-de woningpas;
-de woningkwaliteitswijzer;
-het Vlaams  loket voor woningkwaliteit  (VLOK);
-het kennisplatform  woningkwaliteit,  de overkoepelende woningrenovatiepremie;
-de dossiersbehandelingssystemen voor de renovatiepremie en de aanvraag verzekering  
gewaarborgd wonen;
-de vernieuwde versie  van de premiezoeker;
-het Fonds ter Bestrijding van Uithuiszettingen (FBUH);
-de noodwoningen;
-diverse interne digitaliseringsprojecten.
1.Kan de minister een stand van zaken bezorgen? Welke  projecten staan  intussen op 
punt? Welke moeten nog verder uitgerold  worden?
2.In verband met de digitale projecten die intussen al in functie zijn: hoe vaak en om 
welke reden maakte men hier in de eerste jaarhelft van 2021 gebruik van? Graag een 
onderverdeling tussen burgers, externen en diverse (overheids)instanties.
3.Werd  het digitale aanbod intussen (nog)  verder uitgebreid of verdwenen  er zaken? Zo 
ja, welke  hulpmiddelen kwamen erbij?  Welke verdwenen er? In dat laatste  geval: 
waarom werden  ze afgevoerd?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 691 van 8 september 2021
van SARAH SMEYERS
1.Voortbouwend op uw schriftelijke vraag (nr. 416) van 26 maart  2021 over de 
digitalisering van de woningmarkt  en het woonbeleid wens ik een verdere stand van 
zaken te geven  voor de diverse projecten.
Voor de volgende toepassingen kunnen we stellen dat deze intussen op punt staan  en 
de diverse noodzakelijke functionaliteiten voor een goede werking aanwezig zijn:
Het Fonds ter Bestrijding  van Uithuiszettingen (FBU): Voor FBU gebeurt de 
aanvraag sinds de start volledig digitaal. De OCMW’s kunnen  een 
begeleidingsovereenkomst digitaal opmaken  en kiezen  om deze 
begeleidingsovereenkomst digitaal te laten ondertekenen  of te downloaden, af te 
drukken en na ondertekening opnieuw op te laden  en in te dienen in het systeem.
Premiezoeker: De vernieuwde premiezoeker is live gegaan in april.
De woningkwaliteitswijzer werd midden februari 2021 gelanceerd.
De volgende projecten zijn in verdere ontwikkeling:
Voor wat betreft de toepassing voor het aanvragen van de verzekering 
gewaarborgd wonen zijn verdere  stappen gezet om een digitale  aanvraag  mogelijk 
te maken. Het formulierenloket staat klaar om de link te leggen met deze toepassing. 
Het dossierbehandelingssysteem moet nog enkele  wijzigingen ondergaan om 
vervolgens alles te kunnen testen en uit te rollen.
Voor wat betreft de woningpas kan ik meegeven dat de toepassing verder wordt 
uitgebreid. In december 2018 werd de woningpas gelanceerd door het Vlaams  
Energie- en Klimaatagentschap, Departement  Omgeving,  Wonen-Vlaanderen  en de 
Openbare Vlaamse Afvalstoffenmaatschappij.  Woningpas  is een burgerplatform  dat 
alle informatie die door de overheid bekend is over Vlaamse woningen,  op een 
overzichtelijke en begrijpbare manier  wilt weergeven aan de eigenaars van de 
woning. De woningpas  zorgt voor een uniek  integraal elektronisch  dossier van een 
wooneenheid in Vlaanderen. Het paspoort is ontwikkeld als een sensibiliserend 
instrument dat een burger door inzicht in de huidige  status  van zijn woning en advies 
helpt bij een duurzame  en kwaliteitsvolle  renovatie van zijn woning (energetische 
renovatiegraad verhogen). Dit gebeurt in fases.  In februari 2021 werd de woningpas  
onder andere nog verrijkt met de informatie rond woningkwaliteit  
(conformiteitsattest, procedures ongeschikt/onbewoonbaarheid).  Een aantal andere 
ontwikkelingen die op korte termijn  gepland  zijn, zijn het toevoegen van informatie 
rond water (riolering, overstromingsrisico, waterlopen, watervoorziening), het 
toevoegen van informatie rond de energieverbruiken (energieverbruiken, analoge en 
digitale meter, PV-installaties, retro-actieve  investeringspremie)  en het verruimen  
van de beschikbaarheid  van de woningpas naar een groter aantal woningen  (meer 
appartementen).
Het Vlaams  Loket  voor Woningkwaliteit: VLOK is het dossieropvolgingssysteem 
voor de processen  van de woningkwaliteitsbewaking.  Wonen-Vlaanderen en de 
gemeenten kunnen  in VLOK alle dossiergebonden opdrachten  rond woningkwaliteit 
en het Vlaamse inventarisbeheer  op een efficiënte  manier opvolgen en uitvoeren. Het 
proces ongeschikt- en onbewoonbaarverklaring, met een complexe wisselwerking 
tussen lokaal bestuur en Wonen-Vlaanderen, wordt  daardoor sterk vereenvoudigd en 
gedigitaliseerd. Daarnaast kunnen beide  partijen  technische  verslagen  en 
conformiteitsattesten aanmaken  en besluiten Nieuwe  Gemeentewet registreren  en 
beheren. VLOK  is in 2018 in productie gegaan. Er staan nog verschillende trajecten  
in 2021 op de roadmap, waaronder de implementatie  van enkele  recente 
regelgevende bepalingen (bv. ontsluiting  van data naar Geo-Punt), optimalisaties  in 
de personenmodule, het toevoegen van organisatieparameters, het optimaliseren 
van de beroepsprocedure  en technische aanpassingen.  De scope voor 2022 wordt in 
het najaar van 2021 verder afgebakend.
Renovatiepremie : Sinds  1 juni 2021 is het mogelijk om de renovatiepremie  digitaal 
aan te vragen  langs het formulierenloket van Wonen-Vlaanderen. Momenteel zijn we 
volop bezig om ons dossierbehandelingssysteem aan te sluiten  op de ‘MAGDA 
documentendienst’ om onze communicatie met de burger zoveel mogelijk digitaal te 
versturen (op voorwaarde dat de burger zijn eBOx geactiveerd heeft)  en ook op 
DOSIS (Dossierinformatiesysteem) waarmee burgers via ‘Mijn Burgerprofiel’ de 
status van hun renovatiepremie-dossier kunnen raadplegen. Zowel voor ‘MAGDA  
documentendienst’ als ‘DOSIS’  zitten we nu in de testfase  en verwachten we de uitrol 
dit najaar.
Woningrenovatiepremie: We werken momenteel  volop aan de ontwikkeling  van 
het nieuwe systeem zodat we klaar zijn bij de start van de nieuwe premie in de 
tweede helft van 2022.  De regelgeving  voor de nieuwe  premie moet dit najaar nog 
eerst goedgekeurd worden door de Vlaamse Regering.
2.Het gebruik van de toepassingen in de eerste jaarhelft van 2021 varieert  naargelang de 
toepassingen:
Het Fonds ter Bestrijding van Uithuiszettingen (FBUH): Voor de eerste 6 
maanden van 2021 hebben we 132 begeleidingsovereenkomsten van OCMW’s 
ontvangen. Hiervan werden 2 begeleidingsovereenkomsten volledig digitaal  
ondertekend.
Premiezoeker: In de periode 10/4/2021-30/8/2021  werd de website  95.047  maal 
bezocht. Voor de back-office van de premiezoeker hebben zich reeds  133 gemeenten 
aangemeld om hun premies zelf te actualiseren.
De woningkwaliteitswijzer (WKW) : Midden  februari  2021 werd de WKW  
gelanceerd en dit genereerde meteen een pak weergaven.  De welkomstpagina WKW  
is een goede  indicator  en die pagina werd in februari bijna 2500 keer uniek 
opgeroepen.  Daarna zien we bezoekersaantallen  (unieke weergave) van 800 tot 
1000 keer per maand. Er kan geen onderscheid worden gemaakt naar 
gebruikersprofiel. Heel wat detailpagina’s worden bekeken, wat erop wijst dat de 
bezoekers ook verder  navigeren. Meest bezochte pagina’s  zijn deze over de 
rookmelders, meerdere  pagina’s omtrent energetische prestatie en EPC en de 
pagina’s omtrent vochtproblematiek in de woning. Zowel de breed informerende 
pagina’s als deze waar bezoekers concrete tips vinden, worden frequent bezocht. Het 
is ook goed om vast te stellen dat de resultatenpagina’s veel worden geraadpleegd, 
wat aangeeft dat heel wat bezoekers  daadwerkelijk de vragenlijst  benutten om actief 
naar de kwaliteit  van de (eigen) woning te peilen.  De woningkwaliteitswijzer wordt 
dus sinds de lancering  in februari goed en breed gebruikt waarvoor die bedoeld is: 
informeren omtrent de kwaliteit  van de woning, als burger zelf een correcte 
inschatting van de woningkwaliteit maken en concrete info aanreiken om die kwaliteit 
waar nodig te verbeteren. 
Verzekering  gewaarborgd wonen: deze toepassing wordt momenteel enkel intern 
gebruikt, voor de verdere  stappen om over te gaan naar een digitale aanvraag verwijs 
ik graag naar mijn antwoord  op vraag  1.
Woningpas: De woningpas werd in de eerste jaarhelft van 2021 gemiddeld zo’n 
10.500 keer bezocht door een 6.100 unieke gebruikers.  Er kan geen onderscheid 
worden gemaakt  naar gebruikersprofiel. Er is een toename van het aantal gebruikers 
t.o.v. 2020. In de eerste  jaarhelft  van 2021 surften de gebruikers het vaakst naar de 
pagina’s rond energie, de pagina’s rond gebouw,  indeling & ligging  en de pagina’s 
rond woningkwaliteit.
Vlaams  Loket Woningkwaliteit: VLOK is in 2018 in productie gegaan. Er zijn meer 
dan 1200 unieke  gebruikers actief in VLOK en 293 lokale besturen maken  gebruik 
van de toepassing. Voor de gevraagde periode kunnen  we de volgende gegevens 
doorgeven:
oDe lokale besturen en Wonen-Vlaanderen, met inbegrip van de Vlaamse 
Wooninspectie, hebben ongeveer 127000  documenten aangemaakt of 
opgeladen in VLOK.  Het aandeel van de lokale besturen bedraagt 34%. Van 
de 15000 technische verslagen in VLOK wordt 62% door de gemeenten 
aangemaakt. Het grootste aantal conformiteitsattesten (ca.7000) en 
beslissingen (2400) zijn aangemaakt of opgeladen  door de lokale  besturen. 
De volledige strafrechtelijke dossierafhandeling, vanaf aanvankelijk proces-
verbaal tot uitvoering van vonnissen en arresten, zit in VLOK en deze module 
wordt iedere dag gebruikt door de wooninspecteurs en verbalisanten.
oDe data-uitwisseling met VLABEL en de woningpas  gebeurt automatisch.
oDe applicatie wordt dagdagelijks intensief gebruikt door Wonen-Vlaanderen 
en de lokale  besturen.
oDe burger maakt tot op heden  geen gebruik  van de applicatie, maar een 
traject om de behoeften  in kaart te brengen wordt  in het najaar gestart.
Renovatiepremie : Sinds  1 juni 2021 is het mogelijk om de renovatiepremie  digitaal 
aan te vragen  langs  het formulierenloket van Wonen-Vlaanderen. In de maand  
augustus werd iets meer dan 50% van de aanvragen digitaal ingediend. Tot op 
vandaag werden  al 2.357 aanvragen  digitaal  ingediend  door burgers (juni 596, juli 
678, augustus  728).
3.Het digitale aanbod  werd sinds de vorige parlementaire vraag niet gewijzigd.
