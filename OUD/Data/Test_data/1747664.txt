title: Sint-Eligiuskerk Kruisem - Restauratiepremie
thema: Onroerend erfgoed
pdf link: https://docs.vlaamsparlement.be/pfile?id=1747664
thema link: https://www.vlaamsparlement.be/parlementaire-documenten/schriftelijke-vragen/1546765
SCHRIFTELIJKE VRAAG
nr. 654
van ROBRECHT BOTHUYNE
datum: 15 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sint-Eligiuskerk Kruisem  -  Restauratiepremie
Onroerend Erfgoed is een agentschap en wetenschappelijke instelling van de Vlaamse 
overheid bevoegd voor bouwkundig, archeologisch, landschappelijk  en varend erfgoed. Het 
agentschap bereidt het onroerenderfgoedbeleid in Vlaanderen voor en voert het uit. Vanuit  
die optiek inventariseert en beschermt het gebouwen, landschappen,  archeologische sites 
en varend erfgoed. Verder ondersteunt  het burgers, lokale overheden, ontwerpers, 
ontwikkelaars en andere instanties met adviezen en premies. Het draagt ten slotte de 
kwaliteitsvolle omgang met onroerend erfgoed uit, met doorgedreven beleidsgericht  
onderzoek en een gerichte communicatie daarover.
In zijn antwoord op schriftelijke vraag  nr. 472 van 26 april 2021 gaf de minister aan dat 
het beschermd  monument Sint-Eligiuskerk en de kerk Onze-Lieve-Vrouw van Bijstand 
Lozer, beide uit Kruisem, op de wachtlijst  staan  van de nog toe te kennen  
restauratiepremies en erfgoedpremies bijzondere procedure. De datum van inhoudelijke 
goedkeuring is 7 maart 2014 voor de Sint-Eligiuskerk en 2 februari 2021 voor de kerk 
Onze-Lieve-Vrouw van Bijstand Lozer.
In deze vraag gaat het specifiek over de Sint-Eligiuskerk. 
Ondertussen werd op 10 en 12 maart 2021 een bouwkundige inspectie monumentenwacht 
uitgevoerd. Grootste opmerking: “Bij gebrek aan de vereiste beveiligingsvoorzieningen is 
het niet mogelijk  de volledige kerk te inspecteren  of te onderhouden, wat zeer nefast is 
voor de instandhouding van het gebouw.” In het verslag staan verschillende ‘dringende tot 
zeer dringende ingrepen’.
-De loopbruggen,  ladders en ladderhaken  vertonen grote  gebreken  en zijn mee 
oorzaak aan het gebrekkig onderhoud van de daken.
-De leibedekking van middenbeuk,  transepten en koor vertoont  gaten op 
verschillende plaatsen. Dat zorgt voor gevolgschade  binnenin.
-In de dakgoten  zijn grote scheuren  in uitzetvoegen of soldeernaden. Het regenwater 
dringt binnen  in de constructie.
-Op de kruising  van middenbeuk en noordoostelijk transept is een kilkeper  verzwakt.
-Op verschillende plaatsen zijn er natte plekken door het insijpelende regenwater 
(zie ‘dak’).
-Op bepaalde plaatsen is het voegwerk uitgevallen. Dat zorgt voor gevolgschade,  
ook binnenin (bv. portaal).
-Het schilderwerk  van de buitenboeiplanken van de bakgoten  biedt nog onvoldoende 
bescherming aan de houten constructie.
Deze zaken  stonden eveneens in het ingediende restauratiedossier 2014.  De gebreken  
worden alleen  maar erger,  waardoor de tijd voor restauratie dringt.
Deze legislatuur gaf de minister aan de wachtlijst te zullen afbouwen. Eerder  werd 
aangegeven dat, indien  de werken kunnen starten in 2021/2022, er een 
engagementsverklaring bezorgd  diende te worden. Die werd ingediend.
1.Wanneer zal de premie restauratiekosten/erfgoedpremie bijzondere  procedure 
uitbetaald worden voor de Sint-Eligiuskerk in Kruisem? Gebeurt dat nog in 2021?
2.Hoe hoog zal die premie zijn?
3.Op welke manier zal de premie uitbetaald worden (in schijven, per ingediende factuur, 
…)?
4.Indien de premie  niet meer in 2021 uitbetaald wordt, wanneer mag de premie voor 
dat project verwacht  worden?
5.Wat is de oorzaak dat het dossier van deze kerk zo lang op de wachtlijst staat?
6.Wat is de oorzaak van de lange  wachtlijst tout court?
7.Via welke ingrepen  zal de minister voor de andere projecten  op de wachtlijst zo spoedig 
mogelijk melding geven van de te verwachten  premie?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 654 van 15 juli 2021
van ROBRECHT BOTHUYNE
1.Vooraleer er sprake is van een uitbetaling  van een premie, dient de premie eerst 
toegekend te worden. Het premiedossier voor de restauratie  van het exterieur en een 
deel van het interieur van de Sint-Eligiuskerk in Kruisem  is inderdaad inhoudelijk 
goedgekeurd door de administratie op 7 maart 2014 en erna op de wachtlijst  geplaatst 
van de nog toe te kennen premies. Ik bekijk wanneer  de toekenning van de 
restauratiepremie kan gebeuren, mogelijks kan dat dit jaar of volgend jaar, want het 
dossier hoort bij de oudste  dossiers op de wachtlijst. De aanvraag om een eerste 
voorschot te betalen, volgt erna. 
Indien er al dringende werken moeten  gebeuren voor de toekenning van de premie, dan 
kan dat tot 20% van de werken die opgenomen zijn in het restauratiedossier zoals 
artikel 7,§2 van het restauratiepremiebesluit  van 14 december 2001 voorziet. Dit meldt 
men dan wel vooraf aan het agentschap Onroerend Erfgoed.
2.Het geraamde premiebedrag voor dit dossier  is 816.984,08 euro.
3.Het totaal uit te betalen bedrag van de premie wordt berekend op basis van de kosten 
van de uitgevoerde werken. De betaling gebeurt  volgens de bepalingen  van het 
restauratiepremiebesluit van 14 december  2001.  Na de vaststelling van het definitief 
premiebedrag na aanbesteding,  bezorgt de premienemer  aan het agentschap de 
gunningsbrief, het aanvangsbevel en de borgstelling en kan men een eerste voorschot 
vragen, dat is 25% van het definitieve premiebedrag. Wanneer minstens de helft van 
de werken zijn uitgevoerd,  kan de premienemer een tweede  voorschot vragen op basis 
van de betalingsbewijzen en facturen, dat is 50% van het definitief premiebedrag. Het 
saldo van 25% wordt  dan berekend en betaald op basis van de eindafrekening.
4.Zie 1.
5-6.Vlaanderen investeert  elk jaar bijna honderd miljoen euro in onderhoud en 
herwaardering van beschermd onroerend erfgoed. Maar door de grotere vraag dan het 
beschikbare budget  ontstond  een lange  achterstand en dus een wachtlijst.  Dat was 
dus een volledig vraaggestuurd  systeem  waarbij we niet konden ingrijpen  als de 
middelen niet meer binnen redelijke termijnen aan de vraag  kon voldoen. 
Daarom is de premieregelgeving sinds 10 december 2020 gewijzigd en kan een nieuw 
evenwicht ontstaan  tussen  de financiële  behoeften van de erfgoedeigenaars en de 
budgettaire mogelijkheden  van de Vlaamse overheid. Vanaf  10 december  2020 kon je 
geen aanvragen meer indienen voor een erfgoedpremie volgens de bijzondere 
procedure of voor een meerjarenpremieovereenkomst. Er is nu de verhoogde  
erfgoedpremie standaardprocedure  voor werken tot een maximum aanvaarde 
kostenraming van  250.000  euro en er is de erfgoedpremie volgens een systeem met 
jaarlijkse oproepen. De Vlaamse overheid investeert ook éénmalig 100 miljoen euro 
extra in onroerend erfgoed via het relanceplan ‘Vlaamse Veerkracht’.
7.De schorsing van het indienen van premiedossiers voor de wachtlijst en de extra 
middelen om te investeren zijn de eerste stappen  in het terugdringen  van de wachtlijst. 
Via een afbouwstrategie gebaseerd op onder meer duidelijke  engagementen van de 
premienemers tot effectieve aanbesteding en uitvoering, maak ik nu werk van een 
planmatige afbouw van de wachtlijst volgens de beschikbare middelen.
