title: Nalatenschappen - Erfbelasting op buitenlands vermogen
thema: Begroting
Financiën
pdf link: https://docs.vlaamsparlement.be/pfile?id=1737858
thema link: https://www.vlaamsparlement.be/parlementaire-documenten/schriftelijke-vragen/1538797
SCHRIFTELIJKE VRAAG
nr. 634
van MAURITS VANDE REYDE
datum: 25 juni 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Nalatenschappen  -  Erfbelasting op buitenlands vermogen
Wanneer een Vlaming  buitenlands vermogen heeft, zoals bijvoorbeeld een woning of een 
spaarrekening, dan is bij overlijden in principe erfbelasting verschuldigd  in Vlaanderen op 
dat buitenlands vermogen. Als echter  ook in het buitenland erfbelasting verschuldigd is, 
dan leidt dit tot dubbele belasting.
Om deze dubbele  erfbelasting te vermijden, bepaalt de Vlaamse  Codex Fiscaliteit dat in 
dergelijk geval de buitenlandse erfbelasting op onroerende goederen,  zoals woningen en 
gronden, in mindering kan gebracht worden  van de Vlaamse  erfbelasting.  Voor roerende 
goederen geldt deze bepaling  echter  niet, en kan de buitenlandse erfbelasting  dus niet in 
mindering worden gebracht van de Vlaamse erfbelasting. Hierdoor is er voor roerende 
goederen sprake  van een dubbele  belasting.
1.Hoeveel aan de Vlaamse Belastingdienst (VLABEL) aangegeven nalatenschappen 
bevatten buitenlands vermogen? Graag  een jaarlijks overzicht  voor 2015 t.e.m. 
heden van:
a)het totaalaantal aanslagen nalatenschap;
b)het totaalaantal  aanslagen m.b.t. een nalatenschap die buitenlands vermogen  
bevat (graag onderscheid  tussen roerend, onroerend en/of beide).
2.Graag een jaarlijks overzicht voor 2015 t.e.m.  heden van:
a)de bedragen van het aangegeven buitenlands roerend vermogen;
b)de ingekohierde erfbelasting op dit vermogen;
c)het aantal gevallen  waar er sprake is van dubbele belasting.
3.Graag een jaarlijks overzicht voor 2015 t.e.m.  heden van:
a)de bedragen van het aangegeven buitenlands onroerend  vermogen;
b)de ingekohierde erfbelasting op dit vermogen;
c)het aantal gevallen waar een beroep werd gedaan  op de bepaling ter vermijding 
van de dubbele erfbelasting en de budgettaire impact ervan.
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 634 van 25 juni 2021
van MAURITS VANDE REYDE
In onderstaande tabel vindt u als antwoord op uw vraag 3c) een overzicht per aanslagjaar 
van 
het aantal nalatenschappen waarin een onroerend goed, gelegen in het buitenland, is 
opgenomen en waarvoor aan minstens één erfgenaam een vermindering  voor reeds in 
het buitenland betaalde erfbelasting (cf. artikel 2.7.5.0.4, eerste lid, van de Vlaamse 
Codex Fiscaliteit)  werd toegekend;
het aantal erfgenamen waarvoor de vermindering voor reeds in het buitenland betaalde  
erfbelasting werd toegekend;
het bedrag van de toegekende  vermindering  (in euro).
Andere gegevens  m.b.t.  buitenlands vermogen  zijn niet beschikbaar voor rapportering. 
Enkel gegevens die relevant zijn voor de berekening van de belasting worden  bijgehouden 
(bv. wel het geglobaliseerde  resultaat  per vermogenscategorie, maar zonder  onderscheid  
binnenland/buitenland).
Onderstaande cijfergegevens  kunnen  nog wijzigen. De vermindering van artikel 2.7.5.0.4  
VCF wordt enkel toegekend na voorlegging  van de nodige bewijsstukken. Als deze 
documenten nog niet in het bezit zijn van de aangevers op het moment van het verstrijken 
van de indieningstermijn van de aangifte,  wordt de erfbelasting berekend zonder de 
toepassing van artikel 2.7.5.0.4 VCF. 
Binnen de vijf jaar te rekenen vanaf 1 januari van het jaar waarin de erfbelasting  werd 
gevestigd kan echter  alsnog toepassing worden  gevraagd van de vermindering, mits 
voorlegging van de nodige documenten.
aanslagjaar aantal nalatenschappen aantal erfgenamen bedrag vermindering (€)
2015 55 119 1.375.884
2016 36 74 635.451
2017 54 115 1.519.659
2018 43 116 2.006.447
2019 43 68 1.086.289
2020 20 32 269.180
