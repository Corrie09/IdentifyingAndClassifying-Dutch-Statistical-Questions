title: Resolutie intergenerationeel samenwerken - Uitvoering
thema: Welzijn en Gezin
pdf link: https://docs.vlaamsparlement.be/pfile?id=1741684
thema link: https://www.vlaamsparlement.be/parlementaire-documenten/schriftelijke-vragen/1542038
SCHRIFTELIJKE VRAAG
nr. 783
van FREYA SAEYS
datum: 6 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Resolutie intergenerationeel  samenwerken  -  Uitvoering
Op 20 maart 2019 werd het voorstel  van resolutie  aangenomen betreffende  het oprichten  
van een samenwerkingsproject tussen verschillende generaties ter bevordering  van 
vermaatschappelijking van de zorg (1861/1). Deze resolutie kwam  er naar aanleiding van 
een succesvol  intergenerationeel project in Vinkt, de ‘Rusthuisklas’.  Het Woonzorgdecreet  
van 6 februari 2019 stelde dat woonzorgcentra (wzc’s) de kans kregen om zich te 
ontwikkelen tot ‘community  hub’ en trefpunt tussen  verschillende  generaties. Op deze 
manier komen verschillende leefwerelden samen, wat het maatschappelijke  leven ten 
goede komt.
De indieners van deze resolutie hadden enkele  ondersteuningsmogelijkheden opgesteld 
die in dit voorstel wenselijk zijn:
- het in kaart brengen van voorbeelden die vandaag tot goede resultaten  leiden;
- het bundelen  van de opgebouwde  expertise  van de rusthuisklas in een inspiratiegids;
- het verder  uitwerken van de opgedane kennis en expertise  door vormingstrajecten 
aan te bieden op het werkveld.
1.Wat is de stand van zaken  van dit voorstel van resolutie?
2.Heeft  de inspiratiegids het nodige effect  gehad?
3.Heeft  het voorstel van resolutie bijgedragen  tot de uitvoering van het 
Woonzorgdecreet?
4.Welke financiële  middelen werden uitgetrokken  voor de uitvoering van de 
bovenvermelde ondersteuningsmogelijkheden?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 783 van 6 juli 2021
van FREYA SAEYS
1.Om de realisatie  van multifunctionele infrastructuur te faciliteren, heeft het VIPA begin 
2017 een traject  opgestart voor het beleidsdomein  WVG om de hindernissen in de 
sector- en beleidsdomeinoverschrijdende regelgeving  voor de realisatie  van 
multifunctionele infrastructuur in kaart te brengen en waar nodig aan te passen. 
https://www.departementwvg.be/multifunctioneel-bouwen-zorg-onderwijs
De departementen  Welzijn Volksgezondheid en Gezin (WVG), Onderwijs Vlaanderen  
(OV) en het Gemeenschapsonderwijs (GO!) hebben een Forum MFI Zorg-Onderwijs  
opgericht. Dit Forum heeft een informerende en begeleidende rol om te proberen 
klantgericht mee te denken en oplossingen aan te reiken voor vragen en problemen 
die initiatiefnemers van multifunctionele projecten  haar voorleggen. Het Forum bestaat  
uit vertegenwoordigers  van het VIPA, van de betrokken functioneel  bevoegde  WVG-
agentschappen en van de betrokken entiteit  van Onderwijs (Departement OV, AGION 
en/of GO!). De concrete samenstelling gebeurt telkens in functie  van het voorliggende 
project.
2.Via een oproep,  die mee werd verspreid door de koepels OVSG en GO, werden 
praktijkvoorbeelden verzameld en uitgebracht. Miet Timmers, onderzoeker aan het 
Kenniscentrum Gezinswetenschappen en lector aan de opleiding bachelor  in de 
Gezinswetenschappen van Odisee Hogeschool,  en Reinhilde  Peeters, 
projectmedewerker bij Koor&Stem,  zorgden voor de theoretische omkadering.
Er werden 250 exemplaren gedrukt van de inspiratiegids ‘Samen Verbindt’. Er werden 
tot nog toe 40 exemplaren verkocht volgens de uitgever. De samenstelling van de 
inspiratiegids was gebaseerd op een duidelijke  vraag vanuit  de sector maar de 
opkomst van de pandemie heeft de initiatieven  gestremd.
De auteurs en de uitgeverij hebben de pech gehad dat het boek gemaakt en gelanceerd 
werd in volle pandemie. Op dat moment, en eigenlijk nu nog steeds, is er weinig 
beweegruimte voor de initiatieven om hun werking ten volle vorm te geven en is het 
dus ook moeilijker om nieuwe initiatieven  te inspireren. 
Momenteel werkt de uitgeverij Politeia aan een promotie- en communicatiecampagne 
om het boek en de thematiek in het najaar opnieuw onder de aandacht te brengen  
onder de vorm van filmpjes.
3.In het woonzorgdecreet werd uitgegaan van de basisprincipes van geïntegreerde zorg 
en ondersteuning:  het op operationeel en organisatorisch  niveau samenwerken van 
alle betrokken  zorg- en welzijnsactoren en initiatieven  van vrijwillige en informele zorg 
in het streven  naar een samenhangende en continue zorg en ondersteuning aan de 
gebruiker en zijn mantelzorgers,  waarbij de zorg-  en ondersteuningsvraag en de 
context van de gebruiker het uitgangspunt vormen  en dit doorheen de hele levensloop; 
Volgens het huidige  beleidsplan van de minister zal verder  worden geïnvesteerd in 
zorgzame buurten, en dat samen met de lokale besturen en hun lokaal sociaal beleid, 
het delen van goede praktijken in het algemeen en m.b.t. intergenerationele 
samenwerking en projecten in zorgsettings  in het bijzonder.  (Beleidsplan minister 
Beke, blz. 26)
Ook in het nieuwe ouderenbeleidsplan, dat momenteel afgewerkt wordt, wordt de 
klemtoon gelegd op de bestrijding van de eenzaamheid bij ouderen met specifieke 
aandacht voor intergenerationele  samenwerking. 
 
4.Er liggen  momenteel geen specifieke projecten rond intergenerationele samenwerking  
op tafel. Dit heeft te maken met de corona-pandemie die alle middelen en spankracht 
vereiste en die op vandaag  nog steeds impact  heeft op de werking van de 
voorzieningen. 
BIJLAGE
Voorstel van resolutie
