title: Gespecialiseerd Visserijcomité - Brexitakkoord
thema: Buitenlands beleid
Europese instellingen
Landbouw
Visserij
pdf link: https://docs.vlaamsparlement.be/pfile?id=1747148
thema link: https://www.vlaamsparlement.be/parlementaire-documenten/schriftelijke-vragen/1548193
SCHRIFTELIJKE VRAAG
nr. 971
van CATHY  COUDYSER
datum: 17 augustus  2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Gespecialiseerd Visserijcomité  -  Brexitakkoord
Op 11 juni 2021 heeft de Raad het door de Commissie bereikte akkoord tussen de Unie 
en het Verenigd Koninkrijk inzake  definitieve vangstmogelijkheden voor 2021 
aangenomen. Een van de volgende stappen  volgens de briefing die n.a.v. deze 
goedkeuring is gepubliceerd  via https://www.consilium.europa.eu/en/press/press-
releases/2021/06/11/council-approves-eu-uk-agreement-on-fishing-opportunities/ is de 
opstart van een gespecialiseerd Visserijcomité, dat zich moet buigen over een aantal nog 
openstaande zaken,  zoals quotaruil  en technische maatregelen.
Tijdens de laatste gedachtewisseling rond Brexit in de bevoegde  commissievergadering  
van 1 juli verduidelijkte  de minister dat dat comité al is samengesteld en dat een agenda 
met te behandelen punten werd vastgesteld  maar dat de eerste bijeenkomst  nog niet 
had plaatsgevonden. Ze voegde er nog aan toe dat de quotaruilen (vooralsnog)  niet via 
het gespecialiseerde  Visserijcomité zullen verlopen.
In haar opeenvolgende uiteenzettingen heeft de minister  er al meermaals naar verwezen 
dat quotaruilen met het Verenigd Koninkrijk voor de Vlaamse  visserij  van groot belang 
zijn en het bijgevolg aangewezen is dat hierover  zo snel mogelijk duidelijkheid komt.
1.Heeft  het gespecialiseerde Visserijcomité  intussen voor een eerste keer vergaderd?  
Zo ja, wanneer vond die vergadering  plaats en welke onderwerpen zijn allemaal aan 
bod gekomen? Tot welke (voorlopige) bevindingen heeft de discussie op heden  
geleid?
2.Welke vertegenwoordiger heeft België afgevaardigd om hierin te zetelen? Kon 
Vlaanderen, zoals de minister verwachtte  gelet op de exclusieve bevoegdheid van 
Vlaanderen rond visserij, deze plaats invullen?
3.Kan de minister meer in detail de rol/taak van dat comité verduidelijken? Welke 
onderwerpen of topics kunnen allemaal het voorwerp vormen van discussie binnen  
het comité? Behoort quotaruil hiertoe of niet?
4.Indien het comité  inzake  quotaruil  geen enkele rol te spelen heeft, kan de minister 
aangeven hoe de gesprekken dan wel concreet  in zijn werk gaan?
5.Welke vooruitgang  kon gedurende de zomerperiode inzake quotaruil  met het 
Verenigd Koninkrijk worden geboekt?  Indien er intussen hieromtrent definitieve 
afspraken konden  worden gemaakt, kan de minister aangeven  welke impact deze 
afspraken concreet  hebben voor de Vlaamse vissers?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 974 van 17 augustus 2021
van CATHY  COUDYSER
1.Het Gespecialiseerd  Visserijcomité heeft op 20 juli 2021 een eerste keer digitaal 
vergaderd onder voorzitterschap van het Verenigd  Koninkrijk. Dit Gespecialiseerd  
Visserijcomité moet het forum worden  om van gedachten  te wisselen over het 
gezamenlijk beheer  van de bestanden en vissersvloten.  De eerste vergadering  was 
dan ook gericht op de ontwikkeling  van een gezamenlijke visie rond het toekomstig 
werkprogramma.
De voornaamste voorlopige standpunten  zijn:
Het Gespecialiseerd Visserijcomité zou viermaal  per jaar samenkomen;
Daarnaast zijn bijkomende werkgroepen en schriftelijke procedures mogelijk;
Bedoeling is om op 10 december van elk jaar een onderling  akkoord te bereiken of 
een gezamenlijk standpunt te bepalen, indien nodig is de termijn verlengbaar tot 
20 december;
Er moet een vaste werkwijze worden ontwikkeld om quota te ruilen in de toekomst. 
Er werd reeds gestart met de quotaruilen voor 2021;
Eerstvolgende Gespecialiseerd  Visserijcomité  is gepland in september.
2.Iedere lidstaat  kon één afgevaardigde  aanduiden: dit is voor België  de attaché Visserij  
van de Algemene Afvaardiging van de Vlaamse Regering bij de Permanente 
Vertegenwoordiging van België.
3-4.Voor de rol en de taken van het Gespecialiseerd Visserijcomité  verwijs ik naar het 
antwoord op deelvraag  1. Het systeem om aan quotaruilen te doen, wordt binnen het 
Gespecialiseerd Visserijcomité  vastgelegd. 
De quotaruilen zelf worden op een meer technisch niveau gerealiseerd, volgens de 
door het Gespecialiseerd Visserijcomité vastgelegde werkwijze.  De quotaruilen met het 
Verenigd Koninkrijk  worden momenteel in verschillende rondes  georganiseerd.  
5.Verschillende  quotaruilen  werden reeds  behandeld. Heel concreet  betekent dit dat er 
voor België sinds 30 juli 2021 twaalf quotaruilen plaatsvonden, goed voor in totaal 
ongeveer 200 ton vis. Wijting in de Noordzee  neemt hiervan met 100 ton het 
leeuwendeel voor zijn rekening.  De overige ruilen betreffen  de gebruikelijke  zoals tong, 
kabeljauw, rog, scharretong  en zeeduivel.  De sector vindt het heel positief en 
noodzakelijk voor een goede planning van de visserijactiviteiten  dat ruilen  weer 
mogelijk is.
