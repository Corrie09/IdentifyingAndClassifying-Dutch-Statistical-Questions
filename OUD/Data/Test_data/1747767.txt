title: Probleemwolven - Detectie
thema: Natuur en Milieu
pdf link: https://docs.vlaamsparlement.be/pfile?id=1747767
thema link: https://www.vlaamsparlement.be/parlementaire-documenten/schriftelijke-vragen/1548123
SCHRIFTELIJKE VRAAG
nr. 1287
van STEVEN  COENEGRACHTS
datum: 16 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Probleemwolven  -  Detectie
Tijdens de commissievergadering van 6 juli 2021 stelde collega Ceyssens een vraag  om 
uitleg inzake het protocol bij probleemwolven. Er zijn volgens het protocol vier 
mogelijkheden waarbij een wolf als een probleemwolf kan omschreven worden, i.e. 
bewezen hybriden, wolven die meermaals actief mensen benaderen, wolven die 
meermaals goedbeschermd  vee aanvallen of wolven  die zich systematisch richten op het 
doden van honden binnen de omheining van een erf of tuin.
Uit het antwoord  op mijn schriftelijke vraag  nr. 429 van 4 januari  2021 bleek dat er 
binnen een roedel  via DNA-analyses geen onderscheid te maken is tussen de 
verschillende individuele  wolven.
1.Op welke wijze wordt  een probleemwolf gedetecteerd binnen  een roedel?
2.Is het protocol van toepassing  op de individuele wolf?
3.Op welke wijze houdt het protocol afdoende rekening met de situatie van een 
probleemwolf binnen een roedel?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1287 van 16 augustus 2021  
van STEVEN COENEGRACHTS
1.Vooreerst  zou ik willen aangeven dat er via DNA-analyses wel degelijk een onderscheid  
te maken is tussen de individuen  binnen een roedel. Op een kadaver, echter, zijn de 
DNA-sporen van meerdere  wolven  doorgaans vermengd met elkaar.  Wanneer  dit het 
geval is, kunnen deze DNA-vingerafdrukken  niet individueel meer gescheiden  worden  
van elkaar. Omdat elke nakomeling per definitie een menging  is van het DNA van de 
ouders, is het onmogelijk om de nakomelingen te onderscheiden van elkaar  of van hun 
ouders wanneer een DNA-staal DNA bevat van meerdere wolven.  In sommige gevallen 
zijn er wel stalen die slechts DNA van één exemplaar dragen, en kan vervolgens een 
individu geïdentificeerd worden.
In gevallen waarbij het zou gaan om het herhaaldelijk aanvallen  op degelijk 
afgeschermde huisdieren (vee, hond), is dit inderdaad een veel lastigere zaak, zoals 
hierboven werd aangegeven. Bij dergelijke  voorvallen moet de nodige analyse 
gemaakt worden op basis van de concrete situatie. Het betreft in dat geval maatwerk 
op basis van de ons beschikbare informatie  en middelen.
2.Het protocol kan zowel  toegepast worden  op één als op meerdere wolven.  Van zodra 
één of meerdere wolven buitensporig gedrag vertoont/vertonen,  wordt/worden deze 
nauwgezet opgevolgd  via de richtlijnen van het protocol. 
Ik heb ook vastgesteld  dat via de media geregeld niet (volledig) correcte informatie  
verspreid wordt naar aanleiding  van concrete  voorvallen. Voor alle duidelijkheid is er 
op dit moment  geen sprake van een wolf die mensen actief benadert of een wolf die 
systematisch beschermd  vee of honden aanvalt. >95% van de schadegevallen  doen 
zich voor bij vee dat niet beschermd  is volgens de criteria van een wolfwerende 
omheining. Er zijn enkel  occasionele schadegevallen waarin de genomen  
beschermingsmaatregelen niet afdoende  functioneel waren (bv. onvoldoende 
spanning). 
3.Het is niet geheel  duidelijk wat er met deze vraag bedoeld wordt. Indien er een 
probleemwolf binnen een roedel opduikt, zal getracht worden om deze te 
individualiseren, en zullen de voorgestelde maatregelen uit het protocol  worden 
toegepast.
