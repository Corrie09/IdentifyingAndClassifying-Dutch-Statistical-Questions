title: Niet-naleving dierenwelzijnsrichtlijnen door landbouwers - Inhouding Europese subsidies
thema: Dierenwelzijn
Europese instellingen
Landbouw
Visserij
pdf link: https://docs.vlaamsparlement.be/pfile?id=1747105
thema link: https://www.vlaamsparlement.be/parlementaire-documenten/schriftelijke-vragen/1547253
SCHRIFTELIJKE VRAAG
nr. 963
van SOFIE  JOOSEN
datum: 16 juli 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Niet-naleving dierenwelzijnsrichtlijnen door landbouwers - Inhouding Europese  subsidies
In antwoord  op mijn schriftelijke vraag nr. 802 van 28 mei 2021 gaf de minister meer 
toelichting bij de Vlaamse toepassing van de zogenaamde praktijk van ‘cross-compliance’ 
of het randvoorwaardensysteem, zoals bepaald in artikel 72/1 van EU-richtlijn N 
809/2014. Op basis hiervan kan een landbouwer die in overtreding  wordt bevonden met 
de verplichte beheerseisen zijn Europese financiering zien verminderd  of ingetrokken 
worden of op andere  manieren gesanctioneerd worden. Dit geldt ook voor de Europese  
richtlijnen inzake  dierenwelzijn,  meer bepaald de richtlijnen inzake de bescherming van 
kalveren, varkens  en voor landbouwdoeleinden gehouden dieren zoals vastgelegd in 
Richtlijn 2008/119/EG, Richtlijn 2008/120/EG  en Richtlijn 98/58/EG.
De minister gaf aan dat deze inhouding  gebeurt door het departement Landbouw en 
Visserij zelf, op basis van eigen controles  op de naleving van kwestieuze richtlijnen. 
Daarnaast heeft het departement praktische afspraken gemaakt over de uitwisseling  van 
controlevaststellingen inzake  dierenwelzijn met het Federaal Agentschap voor de 
Veiligheid van de Voedselketen (FAVV) en de dienst Dierenwelzijn van het Departement 
Omgeving. Als een inbreuk wordt  gemeld, past het departement  Landbouw  en Visserij  
kortingen toe op de uitbetalingen van alle rechtstreekse steun uit de eerste pijler en 
sommige betalingen van de tweede pijler van het gemeenschappelijk landbouwbeleid 
(GLB).
Het overzicht  dat de minister  geeft van 2016 tot en met 2020 gaf een behoorlijk 
opwaartse tendens,  met telkens zo’n 120-150 jaarlijkse  inhoudingen.
1.Is de stijgende trend inzake inhoudingen consistent met de jaren daarvoor? Zo ja, 
waaraan is deze opwaartse trend te wijten?
2.Hoeveel bedragen de inhoudingen gecumuleerd? Graag een overzicht per jaar sinds 
2016.
3.Wat is de verdeling tussen de drie aangehaalde  richtlijnen als specifieke 
toekenningsbasis voor de opgelegde kortingen?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 963 van 16 juli 2021
van SOFIE  JOOSEN
1.Op de cijfers  van het aantal vaststellingen m.b.t. het dierenwelzijn zit elk jaar wat 
schommeling. Die variatie  kan meerdere redenen hebben. Er kunnen  dat jaar meer of 
minder controles uitgevoerd zijn, of bij een ander type bedrijven. Er zijn geen 
aanwijzingen dat landbouwers de beheerseisen met betrekking tot het dierwelzijn 
slechter zouden naleven dan voorheen.
2.Zoals  ook in tabel 4 van het antwoord op de schriftelijke vraag  nr. 475 van Joris 
Nachtergaele van 11 februari 2021 vermeld werd, zijn enkel de totaal ingehouden 
bedragen n.a.v.  niet-nalevingen op alle randvoorwaarden beschikbaar. Er zijn geen 
detailcijfers beschikbaar op het niveau van de individuele normen voor goede landbouw 
en milieuconditie of de beheerseisen waaronder deze met betrekking  tot het 
dierenwelzijn. Bij de sanctieberekening  moeten de verschillende beheerseisen en 
normen immers samen bekeken  worden, wat leidt tot een geaggregeerde totale  sanctie 
op de randvoorwaarden.  Ter aanvulling van dit eerdere antwoord,  werd er in 2020 
n.a.v. niet-nalevingen op alle randvoorwaarden een bedrag van 740.078  euro niet 
uitbetaald.
3.Tabel 1 geeft per richtlijn een overzicht van het totaal aantal inbreuken die door het 
Departement Landbouw en Visserij,  de dienst Dierenwelzijn van het Departement 
Omgeving en het Federaal Agentschap voor de Veiligheid van de Voedselketen (FAVV) 
werden vastgesteld.
Tot en met 2018 werden een aantal controlepunten bij kalveren en varkens, die 
voortvloeien uit Richtlijn 98/58/EG inzake  de bescherming van voor 
landbouwdoeleinden gehouden dieren,  geregistreerd en verwerkt onder  de 
respectievelijke richtlijnen 91/629/EEG tot vaststelling van minimumnormen ter 
bescherming van kalveren en Richtlijn 91/630/EEG tot vaststelling  van 
minimumnormen ter bescherming van varkens. Vanaf 2019 werd dit gecorrigeerd door 
de registratie ervan onder de algemene  richtlijn 98/58/EG. Dit verklaart  waarom er in 
2019 en 2020 een daling lijkt te zijn van het aantal vaststellingen bij kalveren en 
varkens.
Tabel 1. Totaal aantal vaststellingen per richtlijn en per jaar
2016 2017 2018 2019 2020
Richtlijn 91/629/EEG - 
Dierenwelzijn kalveren 26 28 51 17 12
Richtlijn 91/630/EEG - 
Dierenwelzijn varkens 65 59 58 36 31
Richtlijn 98/58/EEG - 
Dierenwelzijn landbouwhuisdieren
26 33 47 80 101
TOTAAL aantal 
vaststellingen 117 120 156 133 144
Bron: Departement Landbouw en Visserij
