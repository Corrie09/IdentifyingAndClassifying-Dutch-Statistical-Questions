title: Actieplan ter bestrijding van seksueel geweld - Optimalisering van zanzu.be (actiepunt 59)
thema: Welzijn en Gezin
pdf link: https://docs.vlaamsparlement.be/pfile?id=1738839
thema link: https://www.vlaamsparlement.be/parlementaire-documenten/schriftelijke-vragen/1539706
SCHRIFTELIJKE VRAAG
nr. 357
van MAAIKE  DE VREESE
datum: 30 juni 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Actieplan ter bestrijding  van seksueel geweld  -  Optimalisering van zanzu.be (actiepunt 
59)
Eind oktober  2020 lanceerde minister van Justitie en Handhaving Zuhal Demir,  samen met 
de hele Vlaamse Regering, het actieplan ter bestrijding van seksueel geweld. Dat plan heeft 
een prioritaire focus op de meest kwetsbaren, namelijk jongeren  en kinderen,  en zet volop 
in op een ketenaanpak: van sensibilisering tot strafuitvoering  en opvolging. Hiervoor  
werden er drie strategische  doelstellingen geformuleerd met bijhorende operationele 
doelstellingen en concrete acties.
Minister Demir sloeg met de ministers van Onderwijs, Cultuur, Sport, Media, Jeugd, 
Welzijn, Volksgezondheid, Gezin, Binnenlands Bestuur, Integratie  en Inburgering en 
Gelijke Kansen de handen in elkaar om dat plan te realiseren. De minister van Justitie en 
Handhaving neemt een actieve, coördinerende  rol op in de uitvoering van het plan om te 
allen tijde die afstemming te garanderen, het overzicht te bewaren en overlapping  in de 
uitvoering van het plan te vermijden. Alles staat of valt met de uitvoering van de 
verschillende actiepunten. Het is daarom van enorm belang dat de bevoegde  ministers in 
hun domein met die actiepunten zo snel mogelijk aan de slag gaan.
In samenwerking met vertegenwoordigers van etnisch-culturele  minderheden wordt de 
website ‘zanzu.be’ geoptimaliseerd zodat de inhoud beter aansluit bij het taalgebruik en 
gevoeligheden binnen bepaalde gemeenschappen. Daarnaast wordt de website breed 
bekendgemaakt in de geestelijke gezondheidszorg en het algemeen welzijnswerk  zodat 
hulpverleners in staat zijn om seksualiteit  en seksueel grensoverschrijdend gedrag 
bespreekbaar te maken  bij cliënten uit etnisch-culturele  minderheden.
1.Wanneer werd de website  zanzu.be geoptimaliseerd? Zo niet, wanneer zal dit 
gebeuren?
2.Op welke manier werd de inhoud aangepast?  Kan de minister enkele voorbeelden 
geven?
3.Op welke manier werd de website  breed bekendgemaakt sinds de lancering van het 
actieplan? Welke  verdere stappen  zal de minister ondernemen om de kenbaarheid van 
deze website te vergroten?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 357 van 30 juni 2021
van MAAIKE  DE VREESE
1-2.In lijn met actie nr. 59 van het Vlaams Actieplan Seksueel Geweld, ga ik het 
Agentschap Integratie en Inburgering de opdracht  geven om samen met Sensoa te 
onderzoeken op welke manier de website  kan geoptimaliseerd  worden  zodat deze 
beter aansluit bij de gevoeligheden binnen bepaalde gemeenschappen.
3.Dit is de bevoegdheid  van mijn collega Beke, Vlaams  minister van Welzijn.
