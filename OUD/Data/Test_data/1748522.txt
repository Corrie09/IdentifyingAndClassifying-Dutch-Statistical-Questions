title: Kampeerautotoerisme - Gratis netwerk van camperplaatsen
thema: Toerisme
pdf link: https://docs.vlaamsparlement.be/pfile?id=1748522
thema link: https://www.vlaamsparlement.be/parlementaire-documenten/schriftelijke-vragen/1548652
SCHRIFTELIJKE VRAAG
nr. 1320
van LUDWIG  VANDENHOVE
datum: 30 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Kampeerautotoerisme  -  Gratis  netwerk  van camperplaatsen
Anderhalf jaar geleden  stelde ik al een schriftelijke vraag  (nr. 228 van 7 januari 2020) 
over het toenemende gratis netwerk van camperplaatsen. Dat is een goede zaak voor de 
eigenaars van campers,  maar niet zo positief voor de kampeersector. In het recentste 
nummer van Recrea-Magazine valt te lezen dat de situatie  zeker niet verbeterd  is. Ik 
citeer: “Almaar meer gratis  camperplaatsen verschijnen her en der. Pop-up campings - 
zonder al te veel regels  - komen  en gaan en romen ons hoogseizoen  af. Het houdt  niet 
op. Dit alles vreet aan de rendabiliteit én investeringsbereidheid van de professionele 
sector.”
1.Hoe evalueert de minister  deze situatie?
2.Beschikt de minister over cijfers per provincie over deze evolutie? Indien ja, graag de 
cijfers en evolutie  per provincie.
3.Heeft  de minister al initiatieven  genomen om deze situatie een halt toe te roepen 
en/of enigszins binnen de perken  te houden?
4.Is hierover overleg  (geweest) met de professionele kampeersector  en/of de 
sectororganisatie(s)?
5.Overweegt de minister nog verdere  initiatieven te nemen?
6.Heeft  de minister contacten met de Vlaamse gemeenten over deze problematiek? 
Indien ja, in welke richting?
7.Is er een bepaalde vorm van handhaving  inzake deze ‘wildgroei’?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1320 van 30 augustus 2021
van LUDWIG VANDENHOVE
1.Het was een expliciete keuze van de initiatiefnemers van het Logiesdecreet en de 
decreetgever om gratis  toeristische logies vrij te stellen  van de aanmeldingsplicht en 
de toeristische uitbatingsvoorwaarden. 
Zoals ik reeds verschillende malen  bevestigd heb in de commissie  Toerisme,  volg ik 
deze evolutie en situatie op, en neem ik deze ook mee in het kader van de lopende 
evaluatie van het Logiesdecreet. 
2.Zoals  gezegd, zijn deze gratis initiatieven niet onderworpen aan de aanmeldingsplicht 
voor toeristische logiezen. Toerisme Vlaanderen noch ikzelf beschikken  bijgevolg  over 
volledige cijfers van dit aanbod. 
Wel werd in het kader van de nota Kampeerautotoerisme in Vlaanderen (2019) door 
Toerisme Vlaanderen een bevraging uitgevoerd bij de Vlaamse steden en gemeenten 
naar het aantal locaties waarop gratis overnachten in een kampeerauto  wordt 
toegestaan. Meer info hierover vindt u op 
https://www.toerismevlaanderen.be/camperplaatsen. Deze bevraging  biedt een 
goede indicatie van het aantal bij de verschillende overheden gekende initiatieven.
Daarnaast zijn er verschillende particuliere initiatieven die gratis 
overnachtingsplaatsen voor camperaars  aanbieden.  Hier beschik  ik echter niet over 
betrouwbaar cijfermateriaal.  
3.Aangezien deze gratis camperplaatsen vrijgesteld  zijn van het Logiesdecreet kan ik 
hiertegen momenteel  niet optreden.  Er is immers geen toeristische regelgeving die 
geschonden wordt. De lokale besturen kunnen dit eventueel wel via een lokale  
verordening of een politieverordening.
Het feit dat er op dit moment vanuit toerisme geen regels worden  opgelegd, betekent 
trouwens geenszins dat zij niet onderworpen zouden zijn aan regels. Zo dienen ook 
deze initiatieven zich te houden aan de stedenbouwkundige regels en dergelijk meer.  
Ook hier kunnen de lokale besturen ingrijpen.  
4.en 5. Mijn kabinet heeft regelmatig overleg met Recread in het kader van de evaluatie  
van het Logiesdecreet en ik ben dan ook op de hoogte van hun standpunt. En ik deel 
hun bezorgdheid. Ook gratis  aangeboden logiezen  dienen een minimum aan kwaliteit 
aan te bieden.  “Gratis” kan nooit een vrijgeleide zijn voor onveilige toestanden.  
In de aanpassing van het Logiesdecreet  heb ik daarom een voorstel hierrond 
uitgewerkt. Deze aanpassing zit momenteel in de laatste rechte lijn en zal eerstdaags  
in het Vlaams Parlement ingediend worden.  
6.Neen. Zie mijn antwoord  op de overige vragen.
7.Ik verwijs naar mijn antwoord op vraag  3.
