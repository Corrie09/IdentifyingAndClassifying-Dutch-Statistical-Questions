title: Heffing op leegstaande en verwaarloosde bedrijfsruimten - Impact coronacrisis
thema: Financiën
pdf link: https://docs.vlaamsparlement.be/pfile?id=1747498
thema link: https://www.vlaamsparlement.be/parlementaire-documenten/schriftelijke-vragen/1542580
SCHRIFTELIJKE VRAAG
nr. 642
van LUDWIG  VANDENHOVE
datum: 7 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Heffing op leegstaande en verwaarloosde  bedrijfsruimten  -   Impact  coronacrisis
Met een heffing op leegstaande en verwaarloosde bedrijfsgebouwen wil het Vlaams  Gewest 
het stedelijk verval tegengaan. Dat is een zeer goede maatregel omdat langdurige 
leegstand de onmiddellijke omgeving aantast en vaak tot gevolg heeft dat elders nog 
onbebouwde ruimte  wordt aangesneden.  In het kader van ruimtelijk rendement en 
stedelijke ontwikkeling is het belangrijk dat we zoveel mogelijk het bestaande aanbod aan 
bedrijfsruimten optimaal invullen. 
De coronacrisis veroorzaakte echter een schokgolf door de samenleving  en economie. Door 
de sanitaire noodsituatie  en de periodes van gedwongen  sluiting van veel 
handelsvestigingen, kwam  een heel aantal ondernemingen in financiële problemen en 
moest de deuren sluiten. Mijn vragen hebben betrekking op de impact van de coronacrisis 
op de leegstand van bedrijfsgebouwen  en de geïnde belastingen.
1.Heeft  de coronacrisis, en meer bepaald de tijdelijke gedwongen  sluiting  van een groot 
aantal bedrijven,  een impact gehad  op de inkomsten van de leegstandsbelasting? Zo 
ja, welke?  Welke  impact  verwacht de minister voor de inkomsten  van 2021?
2.Werden er opschortingen van de belasting aangevraagd wegens de coronacrisis? Kan 
de minister het beleid inzake het toestaan van opschortingen wegens de coronacrisis 
toelichten en verduidelijken in welke omstandigheden leegstaande bedrijfsgebouwen 
in aanmerking  komen voor een opschorting?
3.Graag een overzicht van het aantal aanvragen met verduidelijking of op de aanvraag 
tot opschorting  werd ingegaan en om welke reden wel/niet? Graag  onderverdeling per 
provincie.
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 642 van 7 juli 2021
van LUDWIG VANDENHOVE
1.Het is voorbarig om het effect van COVID-19 en de weerslag op de leegstand en 
verwaarlozing van bedrijfsruimten te evalueren op basis van gegevens over de heffing 
aangezien de heffing  pas is verschuldigd na drie opeenvolgende registraties in de 
inventaris.
Daarnaast zijn er tal van opschortingsmogelijkheden  voor de heffing  zoals de 
opschorting voor leegstaande doch niet verwaarloosde bedrijfsruimten  of de opschorting 
voor vernieuwing.  Als op het einde van de opschortingstermijn de leegstand of 
verwaarlozing beëindigd is, worden de leegstaande  of verwaarloosde bedrijfsruimten  uit 
de inventaris geschrapt en is de opgeschorte heffing niet verschuldigd.
Ter informatie  vindt u in het antwoord op de schriftelijke vragen nr. 107 van 10 januari 
2020 en nr. 249 van 22 januari 2021 de ingekohierde heffing voor de leegstand en 
verwaarlozing van bedrijfsruimten voor respectievelijk 2010-2019 en 2020 terug.1 
Aangezien de heffing elk jaar wordt  ingekohierd  in de maanden november-december 
zijn voor 2021 nog geen bedragen  gekend. 
Voor alle duidelijkheid merk ik op dat de heffing niet alleen  betrekking heeft op 
leegstaande bedrijfsruimten maar eveneens op verwaarloosde bedrijfsruimten.
2-3.De opmaak van de inventaris en de beoordeling van vragen tot opschorting behoren 
tot de bevoegdheid van mevrouw Zuhal Demir, Vlaams  minister van Justitie en 
Handhaving, Omgeving, Energie  en Toerisme.  
1 https://www.vlaamsparlement.be/parlementaire-documenten/schriftelijke-vragen/1357364 en 
https://www.vlaamsparlement.be/parlementaire-documenten/schriftelijke-vragen/1469101 
