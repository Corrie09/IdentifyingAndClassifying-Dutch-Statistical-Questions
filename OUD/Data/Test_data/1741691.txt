title: Fiscale nadelen alleenstaanden - Initiatieven
thema: Armoedebeleid
Financiën
Welzijn en Gezin
Werk
Wonen
pdf link: https://docs.vlaamsparlement.be/pfile?id=1741691
thema link: https://www.vlaamsparlement.be/parlementaire-documenten/schriftelijke-vragen/1545013
SCHRIFTELIJKE VRAAG
nr. 796
van CHRIS  JANSSENS
datum: 9 juli 2021
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Fiscale nadelen alleenstaanden  -  Initiatieven
Op 7 juli jl. verschenen enkele nieuwe cijfers op de website statistiekvlaanderen.be. Een 
van de cijfers die de aandacht trok, was het hoge aantal  alleenstaanden  in Vlaanderen. 
Dat zijn er momenteel  928.000. 236.000 van hen zijn alleenstaande ouders. Veel van 
deze mensen hebben  het allesbehalve gemakkelijk om financieel  te overleven. Het 
aandeel alleenstaanden  bedraagt nu ongeveer een op de drie, de prognose is dat dit 
tegen 2060 zal stijgen tot de helft van alle huishoudens.
Het is geen toeval dat we in deze groep veel mensen zien die het financieel moeilijk 
hebben, aangezien mensen zonder gezin  of eigen huis weinig  of geen fiscale  voordelen 
genieten. Daarbovenop komen ook nog eens forfaitaire belastingen, die geen rekening  
houden met de gezinssamenstelling. Deze belastingen wegen dus zwaarder door voor wie 
met maar één inkomen moet overleven,  en dat geldt ook voor de dagelijkse  kosten. 
Alleenstaanden met een gemiddeld  inkomen dragen nu tot wel 56% van hun brutoloon af 
aan belastingen en sociale bijdragen,  terwijl koppels in de meeste gevallen,  bijvoorbeeld 
door de huwelijksquotiënt, tot dertig procent  van hun beroepsinkomen fiscaal  toewijzen 
aan de minst verdienende  partner. Zo kunnen ze toch een stuk van de hoogste 
belastingdruk ontwijken.
In het Vlaamse regeerakkoord vinden we volgende passage:  “Alleenstaanden en 
alleenstaande ouders  lopen vaak een hoog risico op armoede. Daarom onderzoeken we in 
diverse relevante beleidsdomeinen zoals wonen en fiscaliteit of nieuwe of bestaande  
beleidsmaatregelen niet onterecht nadelig uitvallen voor alleenstaanden.”
1.Kan de minister meedelen welke initiatieven  binnen zijn/haar beleidsdomein(en) al 
werden genomen ter uitvoering  van deze passage  van het regeerakkoord?
2.Werd  binnen deze beleidsdomeinen inderdaad  al onderzocht of nieuwe  of bestaande 
regelgeving niet onterecht nadelig  uitvalt voor alleenstaanden?  Zo niet, waarom niet? 
Zo ja, wat waren de conclusies  en welke  initiatieven zijn al genomen of zullen  er nog 
genomen worden naar aanleiding  van deze bevindingen?
Deze vraag  werd gesteld aan de ministers Jan Jambon (411),  Hilde Crevits  (951), Bart 
Somers (367), Wouter Beke (796), Matthias Diependaele  (652)
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
GECOÖRDINEERD ANTWOORD
op vraag nr. 796 van 9 juli 2021
van CHRIS  JANSSENS
Minister-president Jan Jambon
Geen specifieke initiatieven op dit vlak.
Minister Hilde  Crevits
Alleenstaanden en alleenstaande ouders kunnen een beroep doen op heel het aanbod van 
VDAB en partners. VDAB voorziet hierbij in een aantal  flankerende mogelijkheden, zoals 
financiële tussenkomsten en vergoedingen teneinde  een inclusief  aanbod te bieden voor 
alle werkzoekenden.  Alleenstaanden en alleenstaande ouders  kunnen  hier ook gebruik van 
maken. Afhankelijk van het traject  naar werk van de werkzoekende,  is er de mogelijkheid  
tot verplaatsingsvergoedingen (abonnement van De Lijn en lijnkaarten, forfaitaire  
vergoedingen, goedkopere treintickets, tegemoetkomingen in de verplaatsingskosten in 
kader van BTOM), premies voor stages en/of een IBO en terugbetaling van kinderopvang. 
Deze laatste is voor alleenstaande  ouders een belangrijke ondersteunende factor in hun 
traject naar werk.  
Dergelijke premies  en/of forfaitaire  vergoedingen worden niet berekend op basis van 
gezinssamenstelling, zoals dit wel het geval is bij het toekennen van een 
werkloosheidsuitkering. Anderzijds is er wel voor gezorgd  dat dergelijke premies  en/of 
vergoedingen geheel  cumuleerbaar zijn met een werkloosheidsuitkering.
Binnen de dienstverlening en maatregelen  vanuit het Departement Werk en Sociale  
Economie zijn er sinds de opstart van de aanmoedigingspremies en het Vlaams zorgkrediet 
extra premies voorzien voor alleenstaanden.  Bij de dienstencheques  kunnen 
eenoudergezinnen met één of meerdere  kinderen ten laste, mits aanvraag, wel 2000 
cheques/jaar bestellen (i.p.v. 500),  dit allemaal  aan 9 euro (terwijl een andere gebruiker 
vanaf 400 cheques 10 euro betaalt).  
Er zijn geen nieuwe  initiatieven voorzien  binnen het beleidsdomein werk en sociale  
economie.
Minister Bart Somers
Geen specifieke initiatieven op dit vlak.
Minister Wouter Beke
Binnen het beleidsdomein Welzijn,  Volksgezondheid en Gezin zijn er geen fiscale 
bevoegdheden die in het kader van de problematiek relevant zijn. Toch is de positie van 
alleenstaanden en alleenstaande  ouders  voor wat mijn bevoegdheden betreft,  wel heel 
relevant. Niet alleen vanuit mijn opdracht als coördinerend minister voor 
armoedebestrijding, maar ook vanuit mijn opdracht als coördinerend  minister voor het 
gezinsbeleid. Vanuit die hoedanigheid toets ik, net als mijn voorgangers,  niet alleen  af of 
mijn beleid  geen onbedoelde nadelen heeft voor de doelgroep.  Integendeel:  ik zal steeds 
bekijken wat nodig  is om het gevoerde  beleid zeker tot bij die doelgroep te krijgen, vanuit  
een proportioneel universalistische kijk op hulp- en dienstverlening  ten aanzien van die 
doelgroep.
Ik wil nog meegeven  dat voor het Groeipakket geen van de geschetste nadelen  zich 
voordoen. Bij de opstart  van het Groeipakket werden integendeel een aantal voor 
eenoudergezinnen voordelige initiatieven genomen. Zo werd de inkomensgrens  voor de 
sociale toeslagen  voor hen verhoogd  naar de inkomensgrens  voor tweeverdieners, waar zij 
onder de federale kinderbijslag een lagere inkomensgrens hadden  dan tweeverdieners. Bij 
de omschakeling van het netto– inkomen binnen de schooltoelage naar het bruto belastbaar  
inkomen voor de schooltoeslag  werden  de inkomensgrenzen aangepast rekening houdend 
met de beroepskosten voor tweeverdieners. Ook deze maatregel  bevoordeelt dus 
alleenstaanden. 
Er worden  geen verdere initiatieven op korte termijn voorzien.
Minister Matthias  Diependaele
Bij de opmaak van nieuwe regelgeving aangaande de belastingen die bij de Vlaamse  
Belastingdienst in beheer zijn, vormt de situatie van alleenstaanden steeds een 
aandachtspunt. Zo komt bijvoorbeeld het recente initiatief van de vriendenerfenis 
tegemoet aan de hedendaagse complexe samenleving en de nieuwe  samenlevingsvormen, 
waarbij ook (kinderloze) singles een steeds grotere groep vormen (zie bv. de Memorie  van 
Toelichting bij het ontwerp van decreet  tot wijziging van de Vlaamse  Codex  Fiscaliteit van 
13 december  2013, wat betreft de tariefverlaging  voor non-profitlegaten en non-
profitschenkingen en de invoering  van de vriendenerfenis, Parl. St. Vlaams Parl. 2020-
2021, nr. 613/1, p. 7).
Het departement Financiën en Begroting besteedt ook al geruime tijd aandacht aan de 
problematiek van alleenstaanden.  Zo werden de voorbije jaren meerdere  initiatieven 
genomen om de bijzondere fiscale  problemen en gevolgen  die alleenstaanden ondervinden, 
te onderzoeken. Uit het gevoerde  onderzoek bleek evenwel dat bepaalde  gevolgen niet 
zomaar kunnen worden  geremedieerd,  bijvoorbeeld omdat het niet om gewestelijke 
bevoegdheden gaat. Aanpassingen  kunnen ook complexe  onbedoelde neveneffecten 
hebben (bv. creatie van nieuwe ongelijkheden en discriminaties) zodat voorzichtigheid 
steeds geboden  is (zie Antwerp Tax Acacemy,  Beleidsrelevant onderzoek naar de juridische 
mogelijkheden om de Vlaamse fiscale  maatregelen  meer samenlevingsvormneutraal te 
maken, 2017, beschikbaar  op website  van het departement Financiën en Begroting).  
Bovendien werkt het departement Financiën en Begroting op dit ogenblik  nauw samen met 
het agentschap Wonen-Vlaanderen  rond de studie die de juridische knelpunten analyseert  
waarmee nieuwe  woonvormen vaak geconfronteerd worden. Zo heb ik recent nog 
aangegeven dat huisdelen meer en meer voorkomt bij andere bevolkingsgroepen zoals 
alleenstaande medioren en senioren (50+) en bij alleenstaande ouders, die gaan 
samenwonen in functie  van sociale interactie en om elkaar  te helpen (zie Schriftelijke vraag 
544 van De Vroe van 21 mei 2021). In het onderzoek van het agentschap  Wonen-
Vlaanderen komen  niet enkel de Vlaamse belastingen aan bod maar is ook ruimte  om in 
een volgende  fase ook de knelpunten uit federale bevoegdheden mee te nemen, wat zeker  
inzake de personenbelasting belangrijk is.
Alleenstaanden en eenoudergezinnen  kennen  een relatief  hoog armoederisico.  Ook op de 
woningmarkt behoren de alleenstaanden en eenoudergezinnen  tot de meest kwetsbare  
huishoudens. Vooral  eenoudergezinnen kampen met woningkwaliteitsproblemen  en een 
gebrek aan ruimte  in de woning. Alleenstaanden scoren dan weer minder op de 
comfortindicatoren en de energie-efficiëntie.  Het aandeel eigenaars is bij beide groepen  
beduidend lager dan bij de andere gezinstypes. En zowel eenoudergezinnen als 
alleenstaanden vormen binnen elke deelmarkt de grootste risicogroep inzake 
betaalbaarheid. (Heylen en Vanderstraeten, 2019, Wonen in Vlaanderen  anno 2018).
Daarom besteed ik bijzondere aandacht aan de impact van (wijzigingen aan) bestaande en 
nieuwe beleidsmaatregelen op deze groepen.  Veel woonbeleidsinstrumenten  worden 
gericht ingezet voor bepaalde doelgroepen. De modaliteiten, zoals de gehanteerde 
inkomensgrenzen, bepalen in sterke mate het doelbereik  van deze instrumenten. In het 
verleden heeft het Steunpunt  Wonen  de inkomensvoorwaarden van de 
woonbeleidsinstrumenten grondig geanalyseerd, met speciale aandacht voor de 
differentiatie van de inkomensgrenzen  naar gezinssamenstelling (Heylen  en Winters 
(2017), Inkomensvoorwaarde bij de instrumenten van het Vlaamse  woonbeleid). Daaruit  
bleek dat eenoudergezinnen, en in mindere mate alleenstaanden,  werden bevoordeeld  
tegenover andere gezinstypes bij de inkomensvoorwaarde van de meeste maatregelen. 
Het onderzoek  naar de verdeling van de woonsubsidies  (Heylen (2020), Woonsubsidies in 
Vlaanderen Verdelingsanalyse voor 2018 en evolutie sinds 2008) toont verder dat het 
aandeel alleenstaanden  in de sociale huur het afgelopen decennium is toegenomen. In 
2018 is de vertegenwoordiging van de verschillende huishoudtypes  in de sociale  huur sterk 
gelijkend aan die van alle huurders in Vlaanderen. De gemiddelde subsidie ligt het hoogst 
voor de eenoudergezinnen,  gevolgd door de alleenstaanden.  Deze studies baseren zich op 
de geldende  regelingen en gegevens  van 2013 tot 2018. Sinds 2018 zijn er al diverse 
wijzigingen doorgevoerd. Zo werden  verschillende inkomensgrenzen geïntroduceerd voor 
koppels en alleenstaanden bij zowel de huursubsidie, de huurpremie als de 
aanpassingspremie. Daarom  ga ik hier niet verder in op de resultaten  van deze studies. 
Om de effecten van deze en andere wijzigingen en de algemene woonsituatie van de 
doelgroepen te monitoren, zal het Steunpunt Wonen 2021-2025 de komende  jaren een 
aantal studies  overdoen  en een aantal nieuwe onderzoeken uitvoeren. In 2023 is een 
nieuwe grootschalige woonsurvey gepland die moet toelaten om de evolutie  in de 
woonsituatie van onder meer eenoudergezinnen en alleenstaanden  in beeld te brengen.  
De studie  naar de verdeling van de woonsubsidies zal in 2024 een update krijgen. 
Daarnaast zullen een aantal  maatregelen aan een evaluatie worden onderworpen. Meer 
informatie over de geplande onderzoeken vindt u in het meerjarenprogramma van het 
steunpunt.
