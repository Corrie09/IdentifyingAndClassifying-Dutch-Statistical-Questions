title: Selectieve afvalophaling - Kleine metalen en aluminiumverpakkingen (3)
thema: Natuur en Milieu
pdf link: https://docs.vlaamsparlement.be/pfile?id=1735613
thema link: https://www.vlaamsparlement.be/parlementaire-documenten/schriftelijke-vragen/1531481
SCHRIFTELIJKE VRAAG
nr. 1118
van FREYA PERDAENS
datum: 15 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Selectieve afvalophaling - Kleine metalen en aluminiumverpakkingen (3)
Op 15 december 2020 stelde ik een schriftelijke vraag  (nr. 386) over de selectieve 
afvalophaling van kleine metalen en aluminiumverpakkingen.  Ik vroeg daarin onder meer 
naar de studie  van de Interregionale Verpakkingscommissie  (IVC) over het aandeel van 
verpakkingen in de aluminiumfractie. In haar antwoord  gaf de minister het volgende 
mee: “De studie  kon nog niet beëindigd worden, en zal in 2021 verder gezet  worden. 
Aangezien de studie nog niet afgelopen is, zijn er momenteel ook nog geen conclusies 
voor het deel metalen beschikbaar. Er dient verduidelijkt te worden dat de studie de 
methodologie voor de gegevensverzameling  inzake verpakkingsafval onderzoekt. De 
studie houdt geen effectieve metingen of analyses van afvalstromen in. Door toepassing 
van de nieuwe methodologie die via de studie zal bepaald worden,  kunnen we een 
correctere theoretische berekening maken van het deel metalen verpakkingsafval  dat al 
dan niet gerecycleerd wordt. Deze berekening maakt  echter zelf niet het voorwerp van 
de studie uit.”
1.Wat was de reden dat de studie niet in 2020 kon worden afgerond?
2.Wat zijn de belangrijkste conclusies uit de studie van IVC betreffende metalen?
3.Wanneer is de verwachting dat er een correctere theoretische berekening gemaakt 
kan worden van het deel metalen verpakkingsafval dat al dan niet gerecycleerd 
wordt? Wanneer is deze berekening gepland?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME 
ANTWOORD
op vraag nr. 1118 van 15 juni 2021
van FREYA  PERDAENS
1.De studie heeft vertraging opgelopen  door 2 redenen. Enerzijds werden tijdens de duur 
van de opdracht nieuwe relevante “guidelines” opgesteld door de Europese Commissie, 
die mee moesten  in rekening genomen worden. Het ging met name om de regels voor 
de berekening van de recyclage van drankverpakkingen in het kader van de SUP-
richtlijn. Anderzijds is de uitvoering  van de studie ook sterk bemoeilijkt geworden door 
de Covid-epidemie, waardoor geplande technische werkvergaderingen niet fysiek 
konden doorgaan, terwijl  elektronische  vergaderingen geen volwaardig alternatief 
konden bieden.
2.De studie had tot doel de nieuwe Europese berekeningsmethode  van de 
recyclagecijfers te concretiseren  naar de Belgische afvalstromen. De studie bepaalt 
voor alle materialen hoe de nieuwe berekeningsmethode concreet moet worden  
toegepast. Per materiaal wordt het meetpunt en het rekenpunt van de 
recyclagedoelstelling geïdentificeerd en wordt bepaald welke delen  van de afvalstroom 
mogen worden  meegenomen om de recyclagegraad te bepalen en welke  delen  moeten 
worden afgetrokken.  Zo moeten bijvoorbeeld de nog aanwezige  resten van producten 
in een verpakking worden gemeten en afgetrokken. De studie bepaalt  hoe dit moet 
gebeuren. 
Specifiek voor de metalen had de studie ook tot doel om een correctere inschatting te 
maken van de metalen  verpakkingen  die in de huisvuilverbrandingsovens  terecht 
komen en die uit de verbrandingsassen gerecupereerd en gerecycleerd worden.  De 
Europese beschikking 2005/270/EG legt een uniforme formule vast om deze metalen 
correct te kunnen  inschatten. De studie concretiseert hoe deze formule in België zal 
worden toegepast. Zo zal de inschatting van de huishoudelijke verpakkingen uit ferro-
metalen en uit aluminium in het restafval  gebaseerd worden op grondige analyses van 
de stromen huishoudelijk  restafval,  bedrijfsrestafval,  gemeentevuil en grofvuil  en 
zullen aangepaste extractiegraden  voor ferro-metalen en voor aluminium worden  
gehanteerd. Er is een methode vastgelegd om deze analyses constant  te verbeteren 
en om de berekening van de extractiegraden  nog nauwkeuriger te maken.
3.In 2022 zal de nieuwe berekeningsmethode van de resultaten voor het eerst worden 
toegepast op de cijfers van het jaar 2020.  Het is wel belangrijk  om hierbij aan te geven 
dat, specifiek voor de metalen  die gerecupereerd worden uit het schroot van de 
huishoudelijke verbrandingsovens,  in de rapportage van 2021 over het jaar 2019 al 
werd geanticipeerd  op de nieuwe berekeningsmethode. Zo werden  de cijfers  voor 
metalen opgesplitst  tussen ferro-metalen  en aluminium en werden  er al nauwkeurigere 
extractiegraden van 85% voor ferro-metalen en 80% voor aluminium  bepaald  en 
toegepast.
