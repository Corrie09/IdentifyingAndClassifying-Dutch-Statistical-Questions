title: Investeringen fietsinfrastructuur - Fietspaden Limburg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1738251
thema link: https://www.vlaamsparlement.be/parlementaire-documenten/schriftelijke-vragen/1535476
SCHRIFTELIJKE VRAAG
nr. 1412
van ROOSMARIJN BECKERS
datum: 21 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Investeringen fietsinfrastructuur  -  Fietspaden Limburg
Om zowel onze (schoolgaande)  kinderen en jongeren alsook de rest van de bevolking 
aan te zetten om zich per fiets en met andere gelijkaardige meer duurzame 
vervoersmodi te verplaatsen, zijn investeringen in nieuwe  fietsinfrastructuur,  alsook 
onderhoud van de bestaande infrastructuur  onontbeerlijk. De Vlaamse  Regering kondigde 
al bij haar opstart grote investeringen in het fietsgebeuren aan. Bijkomend gaat een 
derde van de 885 miljoen euro voor openbare werken uit het relanceplan  naar nieuwe 
fietsinfrastructuur. Alle overheden samen staan in voor de realisatie van veilige  
fietspaden. Op dat vlak werkt Vlaanderen momenteel aan een grote inhaalbeweging.
Het door de minister goedgekeurde geïntegreerd investeringsprogramma (GIP) 2021 
geeft hierbij een overzicht van de investeringen die dit kalenderjaar verricht  zullen 
worden. In dezen is het echter ook interessant te overschouwen  wat ter zake de 
afgelopen jaren al gerealiseerd is. In haar antwoord  op een schriftelijke vraag  van collega 
Warnez gaf de minister al een overzicht van de gedane investeringen  in 
fietsinfrastructuur in de jaren 2018, 2019 en 2020 voor de provincie West-Vlaanderen.[1] 
In navolging hiervan  heb ik de volgende vraag.
1.Welke investeringen  op het vlak van fietsinfrastructuur  werden door de Vlaamse  
overheden in de provincie Limburg gedaan in 2018, 2019 en 2020? Graag ook een 
overzicht van de projecten per jaar met opdeling naar:
a)gemeente;
b)onderhoud  of nieuwe aanleg;
c)het totale bedrag.
2.Wat was in de jaren 2018, 2019 en 2020 het totale opgeleverde aantal 
meters/kilometers aan fietsinfrastructuur in de provincie Limburg?
Kan de minister daarenboven een onderscheid maken tussen het totale  aantal 
opgeleverde meters/kilometers volledig nieuwe fietsinfrastructuur  versus het totale 
aantal opgeleverde meters/kilometers herstelde/onderhouden/aangepaste 
fietsinfrastructuur?
3.Wat is de algemene  kostenverdeling van de investeringen in fietsinfrastructuur? 
Graag per jaar voor de hierboven vernoemde periode alsook met procentuele 
vermelding van soort kosten  zoals onteigening, bodemsanering,  archeologisch 
onderzoek, eigenlijke aanleg enzovoort.
[1] Schriftelijke vraag nr. 1023 van 9 april 2021.
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1412 van 21 juni 2021
van ROOSMARIJN BECKERS  
1.a + b + c. In bijlagen 1, 2 en 3 toegevoegd aan dit antwoord kan een overzicht 
gevonden worden van alle investeringen  en subsidies  in fietsinfrastructuur voor 2018, 
2019 en 2020 respectievelijk in de provincie Limburg. In dit overzicht is aangegeven 
welke gemeente(n) het betreft, welk type project het is (bijvoorbeeld onteigening, 
studie, of uitvoering)  en het budget.  Er wordt  echter niet bijgehouden  of het project 
een nieuw aangelegd fietspad betreft of een onderhoud is van een bestaand fietspad.
2.Het aantal kilometer  fietspad dat correspondeert  met de vastleggingen in Limburg 
was voor 2018 18,76 kilometer,  voor 2019 13,17 kilometer  en voor 2020 33,31  
kilometer. Zoals  aangegeven  in het antwoord op de eerste vraag  werd niet 
bijgehouden of een investering een nieuw  aangelegd  fietspad betreft of een 
onderhoud was van een bestaand fietspad. 
3.Voor elke van de projecten in bijlagen 1, 2 en 3 wordt aangegeven wat het type is 
van het project (studie,  uitvoering, onteigening). Voor onderstaand overzicht  
beperken we ons tot de fietsinvesteringen die zijn opgenomen  in het GIP (= 
investeringen vanuit MOW, subsidies worden dus buiten  beschouwing gelaten). 
Hieronder een overzicht  per jaar over de verschillende categorieën voor de provincie  
Limburg. Voor 2018 is het aandeel  ‘onbekend’ relatief  hoog. Dit betreft  voornamelijk 
bijkomende kosten in het kader van het Spartacusplan  en verhogingen van 
moduleprojecten. 
GIP 
INVESTERINGEN
LIMBURGOnteigening Studie Uitvoering Onbekend
Budget Percentage Budget Percentage Budget Percentage Budget Percentage
2018 € 3 609 079 18% € 565 070 3% € 6 441 773 32% € 9 385 061 47%
2019 € 0 0% € 6328 0% € 4 540 858 92% € 373 300 8%
2020 € 1 838 981 11% € 1 270 949 7% € 13 897 516 82% € 0 0%
BIJLAGEN:
1.Overzicht 2018
2.Overzicht 2019
3.Overzicht 2020
