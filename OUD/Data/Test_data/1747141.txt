title: Europees 'zero pollution action'-plan - Impact voor Vlaanderen
thema: Natuur en Milieu
pdf link: https://docs.vlaamsparlement.be/pfile?id=1747141
thema link: https://www.vlaamsparlement.be/parlementaire-documenten/schriftelijke-vragen/1547869
SCHRIFTELIJKE VRAAG
nr. 1264
van CARMEN RYHEUL
datum: 27 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Europees ‘zero pollution action’-plan  -  Impact  voor Vlaanderen
Op 10 juni 2021 vond op Europees niveau  de formele raad Leefmilieu plaats. Tijdens 
deze raad wisselden de ministers  van Leefmilieu van gedachten over het recent 
verschenen EU-actieplan  om alle verontreiniging tot nul terug te dringen (het ‘zero 
pollution action’-plan).  In de mededeling aan de Vlaamse  Regering  betreffende het 
overzicht van de ontwikkelingen  op het niveau  van de Europese Unie (EU) - juni 2021,  
staat over het ‘zero pollution plan’ (ref. VR 2021 1607 MED.0273/1BIS):
“Het plan stelt een visie voorop zodat lucht-, water- en bodemverontreiniging  tegen 2050 
worden teruggedrongen tot een niveau dat niet langer als schadelijk voor de gezondheid  
en de natuurlijke  ecosystemen  wordt beschouwd, alsook dat de grenzen van onze 
planeet in acht neemt, waardoor  een gifvrij  milieu wordt gerealiseerd. Het actieplan  
kondigt daartoe  verschillende initiatieven  aan die in de komende jaren voorgesteld  of 
verder uitgewerkt zullen  worden. Het actieplan wil ook geïntegreerd werken.  Het principe  
van preventie van vervuiling  moet als kompas meegenomen worden in alle 
beleidsdomeinen. Om actie te stimuleren stelt het plan zes doelstellingen tegen 2030 
voorop inzake lucht, geluid,  pesticiden, microplastics en afval. Tijdens de 
gedachtewisseling verwelkomden alle lidstaten het actieplan. België verwelkomde  de 
principes die in het actieplan benadrukt worden (voorzorgsbeginsel, het beginsel van 
preventief handelen, het beginsel dat milieuaantastingen bij voorrang aan de bron dienen 
te worden  bestreden, en het beginsel dat de vervuiler betaalt).  België stipte ook het 
belang aan van de aangekondigde aanscherping  van de EU-luchtkwaliteitsnormen,  en zei 
te hopen dat er ook actie zal worden genomen om luchtvervuiling van de internationale 
scheepvaart te verminderen.  Verder benadrukte  men het belang van duurzame en veilige 
producten, van substitutie  van zorgwekkende  stoffen,  en van afstemming met de 
‘Strategie Chemische Stoffen voor Duurzaamheid’ en met het actieplan  circulaire 
economie. België vroeg tot slot ook naar een verbod  op export naar derde  landen van 
producten of stoffen waarvan het gebruik  in de EU verboden is.”
Wil men binnen Europa  werkelijk alle verontreiniging tot nul terugdringen,  dan kan niet in 
redelijkheid worden betwist  dat dit voor onze bedrijven en industrie, alsook voor onze 
Vlaamse bevolking  met draconische  beperkende  milieu- en economische maatregelen 
gepaard zal gaan. Het is hierbij niet denkbeeldig dat bepaalde significante bedrijfs- en 
industrietakken niet alleen uit onze regio, maar ook uit Europa zullen  wegtrekken om 
elders in de wereld waar nog geen sprake  is van dergelijke ‘zero pollution’-plannen hun 
productie verder  te zetten.
Het is hierbij evenmin denkbeeldig dat zeer zware Europese importbeperkingen  opgelegd  
zullen worden voor bepaalde goederen die “niet voldoende groen of rein” worden geacht, 
of uit streken buiten Europa worden ingevoerd waar minder strenge milieu- en 
productienormen gelden.
1.Welke initiatieven zal de minister binnen zijn/haar bevoegdheidsdomeinen  nemen om 
te vermijden dat in Vlaanderen een exodus zal ontstaan van bedrijven en industrie 
die hun productie-eenheden buiten Vlaanderen en/of Europa zullen verplaatsen door 
deze ‘zero pollution’-plannen, en er op die manier een bloedbad ontstaat binnen  onze 
Vlaamse economie en werkgelegenheid? Graag een antwoord opgesplitst  per 
bevoegdheidsdomein.
2.a)Welke initiatieven zal de minister binnen zijn/haar  bevoegdheidsdomeinen 
nemen om te vermijden dat ingevolge deze ‘zero pollution’-plannen bepaalde 
internationale handelsstromen zullen  stilvallen, alsook om te verzekeren dat 
minstens de huidige levensstandaard  van onze Vlaamse bevolking  te allen tijde 
gehandhaafd blijft?
b)Wat betreft dit laatste ook graag een antwoord op de vraag op welke  manier(en) 
de minister zal verzekeren dat onze mensen duurzaam kunnen  blijven  
beschikken over alle producten  en goederen die vereist zijn in het kader van de 
handhaving van deze standaard,  alsook hoe hij/zij zal voorkomen dat door de 
‘zero pollution’-maatregelen schaarste ontstaat en hierdoor voor bepaalde 
goederen of producten in de toekomst  mogelijk enorme bedragen betaald 
moeten worden. Graag een antwoord  opgesplitst per bevoegdheidsdomein.
Deze vraag werd gesteld aan de ministers  Jan Jambon (419), Hilde Crevits (968),  Zuhal 
Demir (1264).
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD 
op vraag nr. 1264 van 27 juli 2021
van CARMEN RYHEUL
1.Het Europees actieplan is een voorstel van nog te nemen planmatige maatregelen op 
Europees niveau. Dit houdt in dat er Europese  afspraken  worden gemaakt en er een 
level-playing field komt op Europees niveau.  Zodoende wordt het interne marktprincipe 
bewaakt. De vrees  voor een exodus  is dus zonder voorwerp. 
We zetten met het Vlaams economisch en innovatiebeleid sterk in op het stimuleren 
van onderzoek en ontwikkeling. Inzetten  op onderzoek  en ontwikkeling  en 
samenwerking met kennisinstellingen draagt bij tot een sterkere verankering van 
bedrijven in Vlaanderen. Daarnaast willen  we via onderzoek en ontwikkeling niet alleen 
de verankering en productiviteit  van Vlaamse bedrijven  verbeteren, maar ook dat 
bedrijven inzetten op het ontwikkelen van nieuwe technologieën en innovaties om 
koploper te worden in innovatieve technologieën  op dit vlak en hen in een sterke positie 
plaatsen om deze innovaties internationaal  te vermarkten. ‘Zero pollution’ is dan ook 
niet enkel  een bedreiging,  maar kan ook belangrijke opportuniteiten  bieden voor 
Vlaamse bedrijven. “Zero pollution” is overigens  het ideaalbeeld voor 2050, waarbij 
voor 2030 gedeeltelijke en geleidelijke reducties vooropgesteld zijn.
Naast onderzoek en innovatie zetten  we ook in op effectieve investeringen in bedrijven  
om bedrijven te stimuleren in te zetten op milieuvriendelijke oplossingen. Bedrijven  
kunnen gebruik  maken  van de ecologiepremie Plus om te investeren in de ‘best 
beschikbare’ technologieën, met strategische  ecologiesteun stimuleren we hen om op 
maat gemaakte  oplossingen voor hun bedrijf te implementeren. 
Ook met de relancemiddelen  zetten we sterk in op duurzaamheid. Zo voorziet Minister  
Crevits bijvoorbeeld 10 miljoen euro voor projecten gericht op het stimuleren van 
circulaire economie in de bouw en 15 miljoen  euro gericht op projecten circulaire 
economie in de maakindustrie.  Het spreekt voor zich dat deze projecten zullen  
bijdragen tot de ‘zero pollution’ doelstelling die door de Europese commissie 
vooropgesteld wordt.    
Een belangrijke plaats  is door de EU Commissie  ook toegewezen  aan ‘digital solutions  
for zero pollution”.  Daartoe is ook een specifiek  Staff Working Document opgesteld, dat 
hier terug te vinden is: https://ec.europa.eu/environment/pdf/zero-pollution-action-
plan/swd-digital-solutions_en.pdf 
Wat deze digitale oplossingen betreft is het plan van de EU Commissie om o.a. goede 
praktijken aan te tonen,  zoals bvb the Flanders DUET Digital Twin (blz 16)
Om de dynamiek levendig te houden en de transitie samen met alle belanghebbenden 
waar te maken, zal er een “zero pollution stakeholder platform” worden  opgericht.
2.a.De ‘zero-pollution’ plannen zijn nog niet in uitvoering, zelfs nog niet verder Europees  
besproken en dus verre van implementatiefase  op Vlaams niveau. Elk Europees 
wetgevend voorstel  wordt  voorafgaand  afgetoetst  op zijn socio-economische  
impact. Vervolgens wordt elk Europees voorstel in 2 fases voorgelegd in een 
publieke consultatie waarop zowel  sectorfederaties  als middenveldorganisaties 
kunnen antwoorden. Op deze wijze zal de mogelijke  impact op de levensstandaard 
en op de internationale handelsstromen in overweging genomen  worden.
b.Hiervoor kunnen we verwijzen naar bovenstaande antwoorden.
