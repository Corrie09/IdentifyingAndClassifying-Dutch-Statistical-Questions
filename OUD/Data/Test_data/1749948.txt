title: Elektrische retrofitting van wagens - Mogelijkheden
thema: Mobiliteit en Verkeer
pdf link: https://docs.vlaamsparlement.be/pfile?id=1749948
thema link: https://www.vlaamsparlement.be/parlementaire-documenten/schriftelijke-vragen/1548616
SCHRIFTELIJKE VRAAG
nr. 1561
van PETER VAN ROMPUY
datum: 30 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Elektrische retrofitting van wagens  -  Mogelijkheden
Bij Elektrische retrofitting  krijgen wagens  op fossiele brandstof een elektromotor. Volgens 
berekeningen kan deze techniek  van hergebruik een positieve impact  hebben op de 
uitstoot van CO2. Naast  grote spelers zoals Renault zijn er ook Vlaamse  start-ups die zich 
willen toeleggen op de elektrische retrofitting.
Tot vandaag  is het evenwel onmogelijk om dergelijke  omgebouwde wagens op de 
openbare weg te brengen. In Wallonië  ligt nu een voorstel van decreet op tafel om die 
activiteiten te bevorderen. Ook in Frankrijk  voerde men eerder een wetswijziging  door.
1.Ziet de minister  mogelijkheden in de techniek van elektrische retrofitting?
2.Is de minister zich bewust  van de juridische hindernissen  om de techniek ook in 
Vlaanderen toe te passen?
3.Welke stappen zal de minister zetten om elektrische  retrofitting te bevorderen?  Zal 
ze hiertoe gesprekken voeren  met de Waalse  Regering?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1561 van 30 augustus 2021
van PETER VAN ROMPUY  
1.De ombouw van een voertuig met verbrandingsmotor  naar elektrisch voertuig  is zeker 
een interessante piste in het kader van de vergroening van het wagenpark.  Het 
verbeteren van de luchtkwaliteit is immers één van de ambities van deze Vlaamse  
Regering.
Het betreft echter  een ingrijpende verbouwing  waarbij  de veiligheid van de 
inzittenden, de andere  weggebruikers en o.a. de hulpdiensten moet gegarandeerd 
blijven. Er dienen daaromtrent specifieke  veiligheidsvoorschriften te worden  
opgesteld.
2.Op basis van een eerste analyse door mijn administratie zijn er geen juridische 
hindernissen. De implementatie vergt wel de aanpassing  van de betrokken 
regelgeving. 
3.Op dit moment ontbreekt het nog aan een duidelijk kader voor retrofit naar elektrisch 
voertuig. In het verleden  besprak ik reeds, samen met mijn Waalse  en Brusselse  
collega’s, dit onderwerp  met mijn federale  collega. Intussen heeft de federale  
overheid een technische werkgroep  opgericht met als doel het opstellen van 
technische eisen. In deze technische werkgroep  zijn er ook medewerkers van de 
gewesten vertegenwoordigd.  De recente  Franse regelgeving wordt als basis genomen  
voor het opstellen van deze technische eisen. Vervolgens zullen de gewesten ook de 
nodige regels met betrekking  tot de homologatie en de keuring van dergelijke  
voertuigen moeten vastleggen. 
