title: Personeel lokale besturen - Uitbreiding rouwverlof
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1747308
thema link: https://www.vlaamsparlement.be/parlementaire-documenten/schriftelijke-vragen/1541911
SCHRIFTELIJKE VRAAG
nr. 362
van YVES BUYSSE
datum: 5 juli 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Personeel lokale besturen  -  Uitbreiding rouwverlof
In de Kamer  van Volksvertegenwoordigers werd begin juni beslist dat het rouwverlof bij 
het verlies  van een kind of de partner  verlengd wordt tot 10 werkdagen.  De minister liet 
weten voorstander te zijn om een gelijkaardig systeem in te voeren  voor de Vlaamse  
ambtenaren en voor de personeelsleden van de lokale besturen.  In afwachting van een 
definitieve regeling zou via een omzendbrief naar de lokale  besturen worden  
gesuggereerd om al vanaf  1 juli in een tijdelijke dienstvrijstelling te voorzien die op 
hetzelfde zou neerkomen.
Toen ik mijn stadsbestuur deze week interpelleerde over hun engagement in dezen, 
bleek dat de omzendbrief  in kwestie op de vooravond van 1 juli nog niet bij hen was 
aangekomen.
1.Waarom werd de omzendbrief nog niet verstuurd?
2.Wanneer zal die uiteindelijk bij de lokale besturen aankomen?
3.Klopt het dat de regeling eventueel  met terugwerkende kracht zou kunnen worden  
toegepast?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 362 van 5 juli 2021
van YVES BUYSSE
1.Op dinsdag 6 juli 2021 om 17u33 werd er naar alle Vlaamse gemeenten  en provincies  
een mail verstuurd met de nodige uitleg over de uitbreiding van het rouwverlof voor de 
personeelsleden van de lokale  en regionale besturen  en de mogelijkheid tot het verlenen 
van dienstvrijstelling. 
2.Zoals  hierboven reeds werd aangehaald  werd er een communicatie verstuurd  naar de 
lokale besturen  op dinsdag 6 juli 2021. 
3.De federale wet van 27 juni 2021 tot uitbreiding  van het rouwverlof  bij het overlijden  
van een partner  of een kind en tot het flexibiliseren van de opname van het rouwverlof, 
treedt pas tien dagen  na de publicatie  in het Belgisch Staatsblad  in werking, in casu op 
25 juli 2021.  Vanaf dan kunnen  contractanten bij de lokale en provinciale  besturen er 
dus gebruik van maken omdat  de wet rechtstreeks  op hen van toepassing is. Omdat  er 
op dat moment  nog geen parallelle  regeling is voor de statutaire personeelsleden van 
de lokale en provinciale  besturen, kunnen de besturen dienstvrijstelling verlenen aan de 
statutaire personeelsleden. 
Een terugwerkende kracht is niet voorzien. 
