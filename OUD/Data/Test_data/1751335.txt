title: N109 - Ongevallen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1751335
thema link: https://www.vlaamsparlement.be/parlementaire-documenten/schriftelijke-vragen/1548936
SCHRIFTELIJKE VRAAG
nr. 1585
van FREYA PERDAENS
datum: 2 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
N109  -  Ongevallen
In de vorige legislatuur stelde  collega Marc Hendrickx enkele schriftelijke vragen over de 
N109, een parallelweg van de E19. Op de laatste vraag  (nr. 768 van 13 februari  2017) 
antwoordde voormalig bevoegd minister Weyts  onder andere het volgende:  “Goed  beleid 
betekent evenwel constant evalueren en bijsturen. Ik heb daarom de opdracht gegeven  
aan het Agentschap  Wegen  en Verkeer om in overleg met de stad Mechelen na te gaan of 
er extra flankerende maatregelen aangewezen en mogelijk zijn. Zo kan er nagegaan  
worden of een toevoeging van extra belijning,  het gebruik van reflectoren of andere 
maatregelen aangewezen zijn in het kader van de verkeersveiligheid.”
De N109  is vooral een gevaarlijke weg. Verlichting ontbreekt  er, er staan veel 
vrachtwagens geparkeerd langs de kant enzovoort. Flankerende  maatregelen kunnen  
inderdaad bijdragen tot een groter  gevoel  van verkeersveiligheid.
1.Hoeveel ongelukken gebeurden er op deze weg sinds 2017? Graag opgesplitst per 
jaar.
2.Het idee om in de buurt een parking  te maken speciaal  voor deze vrachtwagens  
heeft een tijd gecirculeerd. 
Is die piste nog concreet? Zo ja, hoe ziet de minister de invulling daarvan? Zo niet, 
waarom is dat idee afgevoerd?
3.Zijn er nog plannen om flankerende maatregelen door te voeren om de veiligheid  
van de N109 te verhogen?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1585 van 2 september  2021
van FREYA PERDAENS
1.Het Agentschap  Wegen en Verkeer (AWV) beschikt over de ongevalgegevens  tot en 
met 2019.
In 2017 en 2018 gebeurden telkens twee ongevallen op de N109  Uilmolenweg en in 
2019 één letselongeval.
2.Het initiatief voor deze parking waarnaar u verwijst is mij niet bekend, noch mijn 
admnistratie . Binnen een werkgroep  van de Vervoerregio  Mechelen wordt in het kader 
van de opmaak van het Regionaal  Mobiliteitsplan ook het knelpunt  van 
vrachtwagenparkeren onder de loep genomen. Daarbij zijn enkele knelpuntzones  
besproken waaronder  de industrieparken van Mechelen. Er wordt binnen  dit plan ook 
gestreefd naar een gezamenlijke visie over de aanpak  van (ongewenst)  
vrachtwagenparkeren op de openbare weg.
3.Het kruispunt N109 (Uilmolenweg)-Stuivenbergbaan had te kampen  met een beperkte  
zichtbaarheid voor oprijdend verkeer (auto’s/fietsers) omwille van geparkeerde 
vrachtwagens tot tegen het kruispunt. Op 6 mei 2021 werden er arceringen  op de 
parkeerstrook (vóór en na kruispunt) aangebracht  waardoor parkeren daar niet meer 
toegelaten is en de zichtbaarheid verbeterde. AWV wenst  ook nog te onderzoeken of 
het voorzien van een fietsoversteekplaats met middeneiland  ter hoogte van dit 
kruispunt wenselijk  is omwille van de vele functionele als recreationele fietsbewegingen 
die hier plaatsvinden.  Dit zal na akkoord  van de stad Mechelen om aansluitende 
fietsvoorzieningen aan te brengen  in de Stuivenbergbaan  geagendeerd worden op de 
Provinciale Commissie Verkeersveiligheid. 
Daarnaast werd binnen  de startnota voor de lopende studie “Westelijke  ringweg en 
herinrichting van knopen  Noord en Zuid van de E19” de visie uitgewerkt om de 
Uilmolenweg op termijn  her in te richten waarbij de kruispunten worden omgebouwd  
tot conflictvrije verkeerslichtgeregelde kruispunten en waarbij tevens veilige 
fietsinfrastructuur wordt voorzien, om zo maximaal de conflicten tussen vrachtwagens 
die de industriezone in en uit rijden en fietsers te kunnen vermijden. 
