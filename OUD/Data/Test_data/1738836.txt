title: Actieplan ter bestrijding van seksueel geweld - Evaluatie van relationele en seksuele vorming voor personen met een handicap in het onderwijs (actiepunt 16)
thema: Welzijn en Gezin
pdf link: https://docs.vlaamsparlement.be/pfile?id=1738836
thema link: https://www.vlaamsparlement.be/parlementaire-documenten/schriftelijke-vragen/1539699
SCHRIFTELIJKE VRAAG
nr. 355
van MAAIKE  DE VREESE
datum: 30 juni 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Actieplan ter bestrijding  van seksueel geweld   -  Evaluatie van relationele en seksuele 
vorming voor personen met een handicap in het onderwijs (actiepunt  16)
Eind oktober  2020 lanceerde minister van Justitie en Handhaving Zuhal Demir,  samen met 
de hele Vlaamse Regering, het actieplan ter bestrijding van seksueel geweld. Dat plan heeft 
een prioritaire focus op de meest kwetsbaren, namelijk jongeren  en kinderen,  en zet volop 
in op een ketenaanpak: van sensibilisering tot strafuitvoering  en opvolging. Hiervoor  
werden drie strategische doelstellingen  geformuleerd met bijhorende  operationele 
doelstellingen en concrete acties.
Minister Demir sloeg met de ministers van Onderwijs, Cultuur, Sport, Media, Jeugd, 
Welzijn, Volksgezondheid, Gezin, Binnenlands Bestuur, Integratie  en Inburgering en 
Gelijke Kansen de handen in elkaar om dat plan te realiseren. De minister van Justitie en 
Handhaving neemt een actieve, coördinerende  rol op in de uitvoering van het plan om te 
allen tijde die afstemming te garanderen, het overzicht te bewaren en overlapping  in de 
uitvoering van het plan te vermijden. Alles staat of valt met de uitvoering van de 
verschillende actiepunten. Het is daarom van enorm belang dat de bevoegde  ministers in 
hun domein met die actiepunten zo snel mogelijk aan de slag gaan.
Actiepunt 16 luidt: “Het bestaande  aanbod  van relationele en seksuele vorming voor 
personen met een handicap in het onderwijs wordt  onder de loep genomen  om lacunes  te 
detecteren. Op basis van deze analyse wordt er geïnvesteerd in specifieke leerpakketten 
rond emotionele, relationele en seksuele  beleving op maat voor personen met een 
handicap die ook gebruikt  kunnen  worden in voorzieningen. Hierbij  wordt ingezet  op het 
aanleren van seksuele en relationele vaardigheden  (bijvoorbeeld het stellen en respecteren 
van grenzen, maar ook weten wat kan en niet kan).”
1.Wanneer werd het bestaande aanbod geëvalueerd? Indien niet, wanneer  zal dit 
gebeuren? Wat waren de resultaten van deze evaluatie? Welke lacunes  zijn er 
gedetecteerd? Welke verdere stappen onderneemt de minister om deze lacunes weg 
te werken?
2.Wanneer zullen de specifieke leerpakketten worden gerealiseerd?  Wat is de kostprijs  
van deze investeringen?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 355 van 30 juni 2021
van MAAIKE  DE VREESE
1.In juni dit jaar werd een opdracht gegund aan de Universiteit  van Gent voor een 
onderzoek naar relationele en seksuele  vorming bij leerlingen met een handicap.  Het 
doel is om via een exploratief  onderzoek zicht te krijgen op het aanbod en de kwaliteit 
van relationele en seksuele vorming  in het huidige onderwijslandschap,  meer specifiek  
het BUSO,  en dit in de vier opleidingsvormen.
Het onderzoek krijgt haar neerslag in een eindrapport met beleidsaanbevelingen over:
de drempels en noden omtrent  relationele  en seksuele vorming bij leerlingen 
en bij actoren in de schoolomgeving (leerkrachten,  directies en CLB);
het huidige aanbod van (aangepaste)  vormingen en lesmateriaal  voor jongeren  
met een beperking, het huidige ondersteuningsaanbod voor leerkrachten, 
directies en CLB;
good practices om binnen de context  van BUSO bijvoorbeeld aan de slag te 
gaan met de diversiteit binnen de groep jongeren met een beperking;
aanpassingen die nodig zijn op vlak van competenties en ontwikkelingsdoelen 
m.b.t. relationele en seksuele vorming;
de rol van verschillende  actoren (vb. beleid, leerkrachten,  pedagogische 
diensten etc. (CLB’s))  m.b.t.  seksuele  en relationele vorming  binnen  BUSO.
Het onderzoek start in september 2021 en heeft een looptijd van 24 maanden. Het 
wordt opgevolgd door een stuurgroep  waarin zowel  mijn administratie, als de 
departementen Onderwijs en Welzijn worden betrokken. 
2.Na afloop  van het onderzoek in september 2023 zal ik het rapport  ter harte nemen en 
bekijken op welke  manier we uitvoering  kunnen  geven aan de beleidsaanbevelingen.
