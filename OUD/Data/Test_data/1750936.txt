title: Nederlandstalige kinderopvang in het Brusselse Hoofdstedelijke Gewest - Uitbreidingsbeleid
thema: Brussel en de Vlaamse Rand
Welzijn en Gezin
pdf link: https://docs.vlaamsparlement.be/pfile?id=1750936
thema link: https://www.vlaamsparlement.be/parlementaire-documenten/schriftelijke-vragen/1548319
SCHRIFTELIJKE VRAAG
nr. 833
van ANNABEL TAVERNIER
datum: 24 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Nederlandstalige kinderopvang in het Brusselse Hoofdstedelijke  Gewest   -  
Uitbreidingsbeleid
Het Vlaamse kinderopvangaanbod in Brussel is een belangrijk onderdeel van een ruimer,  
aantrekkelijk en goedwerkend Vlaams gemeenschapsaanbod in onze hoofdstad. De 
voorbije jaren werden  belangrijke stappen  gezet  om de historische achterstand inzake 
kinderopvangcapaciteit in Brussel te verkleinen. Het vergt echter  een voortdurende 
inspanning om in voldoende kinderopvangplaatsen te voorzien. De nood aan extra plaatsen 
blijft bijzonder groot.
Vlaanderen en de Vlaamse  Gemeenschapscommissie (VGC) sloten  recentelijk een 
‘convenant’ af om de krachten  te bundelen om zo snel mogelijk bijkomende 
kinderopvangplaatsen te realiseren. In februari 2021 lanceerden ze samen een 
projectoproep voor 250 extra opvangplaatsen  met inkomenstarief (IKT) in de hoofdstad. 
Vlaanderen investeert  daarvoor 2,7 miljoen euro.
Eind juni 2021 werden de plaatsen toegekend, met 248 toegewezen plaatsen voor Brussel.  
Drie plaatsen werden  in Brussel niet toegekend.  Op 2 juli 2021 deelde  VGC-Collegelid Elke 
Van den Brandt  in de Raad van de Vlaamse Gemeenschapscommissie mee dat het concreet 
gaat om 100 plaatsen omschakeling en 148 plaatsen uitbreiding. Van de 100 plaatsen 
omschakeling werden  er 46 geprefinancierd door de VGC. Die plaatsen worden door het 
agentschap Opgroeien overgenomen. De VGC zet deze vrijgekomen  middelen nu opnieuw 
in voor de prefinanciering van nieuwe plaatsen.
Over het Vlaamse uitbreidingsbeleid in Brussel deed de minister op 9 februari 2021 de 
volgende uitspraak: “Er is een lopende ronde voor omschakeling van bestaande plaatsen 
met vrije prijs, trap 0 of trap 1, naar de subsidie  voor inkomenstarief trap 2. In totaal 
voorzien we hier in 3,7 miljoen  euro. Voor Brussel kunnen  door de voorafname naar 
schatting 46 plaatsen omschakelen van trap 0 of trap 1 naar subsidietrap 2. De toewijzing 
van deze subsidies is gepland half maart. We lanceren half februari een oproep voor 
realisatie van bijkomende plaatsen met de subsidie voor inkomenstarief trap 2. In totaal 
voorzien we hiervoor  in meer dan 27 miljoen euro. Voor Brussel gaat het over minstens 
250 extra plaatsen.  De toewijzing is gepland  eind juni.” Door deze uitspraak leek het alsof 
de uitbreidingsronde van de 250 extra IKT-plaatsen  om volledig nieuwe  plaatsen ging, 
afzonderlijk van een uitbreidingsronde voor omschakeling. Uit de uitspraken van VGC-
Collegelid Elke Van den Brandt  blijken toch 100 van de 248 toegewezen plaatsen om 
omschakeling te gaan.
Op 29 juni 2021 maakte de minister ook nog melding van een uitbreidingsronde  van 
Opgroeien voor flexibele  kinderopvang, waaronder tien dringende opvangplaatsen  voor 
Brussel, die later deze legislatuur zal plaatsvinden.
1.Kan de minister zijn uitspraken van 9 februari 2021 verduidelijken en uitleggen op 
welke manier deze te rijmen zijn met de uitspraken van VGC-Collegelid Elke Van den 
Brandt van 2 juli 2021?
2.Wat zal er gebeuren met de drie plaatsen in Brussel die eind juni 2021 niet werden 
toegewezen?
3.Kan de minister een volledig overzicht  geven  van het geplande uitbreidingsbeleid voor 
Brussel tot het einde  van deze legislatuur? 
a)Hoeveel Nederlandstalige kinderopvangplaatsen  zijn er vandaag in Brussel  in elke 
subsidietrap?
b)Hoeveel moeten  dit er zijn tegen eind 2021, 2022, 2023 en 2024? Graag, waar 
van toepassing, een onderscheid tussen plaatsen gefinancierd door de Vlaamse 
overheid en plaatsen geprefinancierd  door de VGC.
4.Kan de minister toelichten wat de belangrijkste afspraken zijn die werden vastgelegd 
in het ‘convenant’ tussen Vlaanderen  en de VGC?  
a)Vormt dat convenant nu een soort richtsnoer voor beide  partijen  voor het verdere 
uitbreidingsbeleid?
b)Wat zijn de gemaakte afspraken inzake de prefinanciering  van de VGC?
c)Kan de minister het convenant  toevoegen aan zijn antwoord?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 833 van 24 augustus 2021
van ANNABEL TAVERNIER
1.De Vlaamse  Regering heeft deze legislatuur voor de kinderopvang onder meer 27 
miljoen euro vrijgemaakt voor de realisatie van naar schatting 2500 bijkomende 
plaatsen met inkomenstarief (Trap 2A). Voor Brussel geldt een voorafname van 10% 
van het budget of naar schatting 250 plaatsen.
In principe moet het hier gaan om nieuwe plaatsen, maar de lokale besturen  kregen 
de mogelijkheid  om aan Opgroeien regie gemotiveerd te adviseren  om één derde  van 
die plaatsen te realiseren via omschakeling van plaatsen met vrij tarief (Trap 0 en/of  
Trap 1). Voorwaarde  daarbij is dat het lokaal bestuur dan inspanningen doet om 
organisatoren aan te trekken met plaatsen met vrije prijs.
Specifiek voor Brussel werd in een nieuwe convenant de mogelijkheid voorzien  om 
meer plaatsen om te schakelen omwille van het engagement van de VGC om de 
middelen die hierdoor  vrijkomen te investeren in nieuwe plaatsen met 
inkomenstarief. In de oproep is sprake van 150 nieuwe  plaatsen en 100 plaatsen 
omschakeling en van een extra budget  van 195.000 euro van de VGC voor extra 
plaatsen.
In opvolging van de oproep en het bijbehorende  beslissingskader besliste Opgroeien 
uiteindelijk om 148 nieuwe plaatsen  toe te kennen en om 100 plaatsen om te 
schakelen, waarvan 46 plaatsen die Opgroeien  regie overneemt van de VGC. Er is 
nog een restbudget voor 3 nieuwe plaatsen.
2.Het budget blijft, in uitvoering van de convenant, voorbehouden  voor Brussel. Over 
de concrete invulling zal later worden beslist.
3.a.Het meest  recente overzicht van het aantal plaatsen per subsidietrap in het 
Brussels Hoofdstedelijk Gewest is te vinden op de website van Opgroeien: 
https://www.opgroeien.be/cijfers-en-publicaties/kinderopvang-babys-en-
peuters/cijfers-op-maat#Gesubsidieerde_plaatsen_vergunde_opvang
b.Er zijn in de meest recente uitbreidingsronde 248 plaatsen met de subsidie  voor 
inkomenstarief (trap 2) toegekend door Opgroeien in het tweetalig gebied Brussel-
Hoofdstad, waarvan  er 24 al op subsidie  konden rekenen vanaf september 2021,  
72 kunnen subsidie krijgen vanaf  2022,  78 plaatsen vanaf 2023 en 74 vanaf 
2024.
De Vlaamse regering  voorziet  deze legislatuur ook middelen voor 4577 nieuwe  
plaatsen met de basissubsidie (trap 1), waarvan ook 10% voorzien is voor nieuwe 
plaatsen in het Brussels  Hoofdstedelijk Gewest. In 2021, 2022, 2023 en 2024 
kunnen daardoor telkens ongeveer 114 nieuwe plaatsen de basissubsidie krijgen 
in Brussel.
Dit najaar volgt er ook nog een omschakelingsoperatie  voor bestaande plaatsen 
zonder subsidie. Er zijn middelen om aan 2994 bestaande plaatsen zonder  
subsidie de basissubsidie toe te kennen, waarvan opnieuw een voorafname is 
voorzien van 10% voor het tweetalig gebied Brussel-Hoofdstad. 
Er volgt later deze legislatuur  ook nog een uitbreiding van het aanbod van 
flexibele en occasionele opvang, met subsidies  voor 2065 modules ‘ruime  
openingsmomenten’ en 104 dringende  opvangplaatsen, waarvan opnieuw een 
voorafname is voorzien  van 10% voor Brussel.  
Opgroeien regie heeft momenteel geen zicht op de toewijzing  van nieuwe  plaatsen 
door de VGC.
4.a.De convenant bevat de verbintenissen  en engagementen die de Vlaams  overheid  
en de VGC met elkaar zijn aangegaan, binnen het vernieuwde regelgevend kader 
(Procedurebesluit).
b.Opgroeien  Regie zal de door de VGC geprefinancierde plaatsen met voorrang 
overnemen in volgende uitbreidingsrondes  als het gaat over nieuwe  plaatsen die 
opgestart zijn na de inwerkingtreding  van de convenant  en als de toewijzing van 
de VGC gebeurt op basis van de afspraken  opgenomen  in de convenant. 
cDe convenant gaat als bijlage.
BIJLAGE
Convenant
