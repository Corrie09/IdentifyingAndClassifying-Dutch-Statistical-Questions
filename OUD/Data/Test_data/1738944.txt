title: Poly- en perfluoralkylstoffen (PFAS) - Aanwezigheid in de lucht
thema: Natuur en Milieu
pdf link: https://docs.vlaamsparlement.be/pfile?id=1738944
thema link: https://www.vlaamsparlement.be/parlementaire-documenten/schriftelijke-vragen/1535530
SCHRIFTELIJKE VRAAG
nr. 1185
van MIEKE  SCHAUVLIEGE
datum: 21 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Poly- en perfluoralkylstoffen (PFAS)  -  Aanwezigheid in de lucht
In haar antwoord  op schriftelijke vraag nr. 966 van 5 mei 2021 stelde de minister dat “de 
installaties van Indaver  en Sleco geen online monitoring van PFAS in de rookgassen 
hebben, daar de analysetechniek  zich nog in een ontwikkelingsfase bevindt en dus 
commercieel nog niet beschikbaar is. Er bestaat  (voor zover bekend) op dit moment  geen 
gevalideerde methode voor de monstername en analyse van PFAS in rookgassen. 
Daarnaast is er momenteel  geen normkader van toepassing voor PFAS in rookgassen 
mede omwille van de juridische onzekerheid rond terminologie, analysetechniek en 
normstelling van PFAS.”
1.Van hoeveel installaties is bekend dat ze PFAS in de rookgassen hebben, of dit toch 
waarschijnlijk is, maar waarbij  er geen metingen worden genomen? Indien er geen 
onlinemonitoring is, worden er dan wel sporadische metingen gedaan van PFAS of 
hun precursoren  in de rookgassen  of PFAS en hun precursoren in de lucht nabij 
installaties waar (waarschijnlijk)  PFAS uitgestoten wordt? In hoeveel vergunningen 
wordt melding gemaakt van PFAS -emissies in de lucht?
2.Welke metingen van PFAS -verbindingen en hun precursoren zijn er in het verleden 
al genomen in Vlaanderen via luchtemissies en depositie? In het kader van welke 
meetcampagnes is dit gebeurd? Welke resultaten werden daarbij vastgesteld?
3.Zijn er analyses of simulaties die proberen in te schatten  hoeveel PFAS -vervuiling 
haar oorsprong  vindt in luchtemissies?
4.Volgens actie 14 van het 'Actieplan hormoonverstoring - PFAS' is een beperkt 
literatuuronderzoek beschikbaar.  
Kan de minister dat bezorgen? Wat zijn de conclusies en toepassingen van dat 
literatuuronderzoek? Zijn er analysetechnieken mogelijk om PFAS en hun 
precursoren te meten in rookgassen? Welke consequenties worden genomen om de 
verspreiding van PFAS en hun precursoren  via luchtemissies  te meten en hiermee 
rekening te houden in de vergunningverlening?
5.Wordt gewerkt aan een normenkader voor PFAS en hun precursoren  in luchtemissies 
en depositie? Zijn er al stappen in ondernomen, zo ja welke?  Is er al een eerste 
aanzet van normenkader  dat bezorgd kan worden, of documenten waarbij  wordt 
onderzocht hoe het normenkader er zou kunnen  uitzien?
6.a)Is er al kennis omtrent de hoeveelheid PFAS -emissies  die op bepaalde 
afstanden via luchtemissies kan teruggevonden worden?
b)Het advies van de Universiteit Antwerpen om voorzorgsmaatregelen in een straal  
van 15 km te suggereren en de beslissing van de Vlaamse Regering en het 
agentschap Zorg en Gezondheid om voorzorgsmaatregelen te nemen in een 
straal van 10 km van de 3M-fabriek, doen vermoeden  dat grote hoeveelheden 
PFOS (en meer algemeen  PFAS en hun precursoren) over verre afstand via de 
lucht verspreid kunnen worden. 
Op basis van welke kennis  werd deze beslissing genomen  en welke kennis 
omtrent de verspreiding van pfas en hun precursoren werd hiervoor toegepast?
7.a)Voor het vernietigen van PFAS -vervuiling  via verbranding, welke temperaturen  
en verblijftijd worden voorgeschreven om tot veilige rookgassen te komen? Op 
basis van welke wetenschappelijke  kennis en andere documenten wordt  deze 
minimale temperatuur en verblijftijd gebaseerd? Hoe wordt  nagegaan dat er 
geen te hoge hoeveelheden  PFAS en hun precursoren in de rookgassen 
terechtkomen bij verbranding van PFAS houdend materiaal?
b)Aangezien  bij metingen in de vaste residu's  van Indaver  PFAS -stoffen werden 
teruggevonden, wat zegt dit over de hoeveelheid PFAS die als luchtemissie 
uitgestoten worden? 
c)Zowel in bodemas, ketelas, vliegas  als rookgaszuiveringsresidu  werden  metingen 
van PFAS gedaan, wat er dus op wijst dat er nog wél PFAS aanwezig  zijn in de 
rookgassen, ook na verbranding.  
Welke acties werden  ondernomen naar aanleiding van deze metingen en de 
aanwijzingen dat PFAS aanwezig zijn in de rookgassen en mogelijk verspreid 
worden via de rookgassen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1185 van 21 juni 2021
van MIEKE  SCHAUVLIEGE
1.De uitstoot van PFAS naar de lucht is noch Europees, noch op Vlaams  niveau 
gereglementeerd. Er gelden  geen Europese emissiegrenswaarden, 
luchtkwaliteitsnormen noch rapporteringsverplichtingen.  Een gevalideerde 
meetmethode voor rookgassen is niet beschikbaar, maar hier wordt  internationaal en 
ook in Vlaanderen aan gewerkt.
Hierdoor zijn er momenteel geen meetgegevens beschikbaar en wordt in 
milieuvergunningen ook geen melding gemaakt van PFAS emissies naar de lucht.
2.Aangezien er nog geen gevalideerde meetmethoden  beschikbaar zijn, zijn er nog geen 
metingen uitgevoerd. In het kader van de validatie van de meetmethode  heeft de VMM 
in samenwerking  met VITO eind juli 2021 fijnstof- en depositiemetingen  opgestart  in 
de nabije omgeving  van 3M (woonzone en natuurgebied) en een achtergrondlocatie 
(Dessel). De eerste  resultaten verwachten  we in september  2021. Hierbij meten we 
een 40-tal PFAS, waaronder PFOS en PFOA.
3.Momenteel  is hier geen informatie  over beschikbaar. De geplande  metingen  (zowel  in 
lucht, bodem als water) zullen hier meer inzicht in kunnen brengen  (zie vraag 4). Ook 
om betrouwbaar te modelleren zijn de karakteristieken van de emissiebron en type 
polluent nodig, de meetresultaten kunnen hiervoor gebruikt worden.  
4.De beperkte literatuurstudie over de beschikbaarheid en betrouwbaarheid van 
meettechnieken van PFAS in lucht en in depositiestalen wordt als bijlage 1 
toegevoegd. 
Volgens een OVAM rapport  wordt lucht als een mogelijke verspreidingsroute  
geïdentificeerd waardoor PFAS in bodem,  water en lokaal geteelde voeding  kunnen 
terechtkomen: https://www.ovam.be/rapport-onderzoek-naar-aanwezigheid-van-
pfas-in-vlaanderen
. Dit kan via verdamping van vluchtige  PFAS, maar ook minder vluchtige PFAS 
kunnen zich verspreiden via de vorming van aërosolen of door binding aan kleine  
stofdeeltjes, die uiteindelijk neerslaan (= depositie) op bodem  en water. De mate 
waarin PFAS neerslaan hangt af van tal van factoren waaronder hoogte en 
temperatuur van de uitstoot, de deeltjesgrootte  en de weersomstandigheden.  
Momenteel is er een analysemethode beschikbaar  voor een 40-tal PFAS, maar het 
ontbreekt aan een gestandaardiseerde  methode voor staalname voor analyse  van 
deze PFAS-verbindingen in lucht. Hierdoor kan de kwaliteit van de meetmethode 
sterk verschillen tussen laboratoria.
In het kader  van actie 14 van het PFAS actieplan werd daarom reeds  voorzien in een 
opdracht voor het referentielaboratorium  VITO om meetmethoden te ontwikkelen  die 
kunnen gebruikt worden  voor monitoring van de omgevingslucht en depositie.  
In eerste instantie werd daarom  begin 2021 een literatuuronderzoek opgestart. Deze 
studie wordt  uitgevoerd door VITO en zal eind 2021 afgerond zijn.
De resultaten van deze literatuurstudie werden niet afgewacht,  er werd reeds gestart 
met monsternemingen in de omgevingslucht (zie vraag 2). De VMM zal hiervoor 
samenwerken met VITO. Verschillende monsternametechnieken  zullen  ingezet  
worden op een achtergrondlocatie  (Dessel) en een hotspotlocatie (nabije  omgeving 
van 3M (woonzone en natuurgebied)) om een indicatie te krijgen van het gedrag  van 
een 40-tal PFAS in lucht. De eerste resultaten verwachten we in september  2021. 
Daarna zullen  de belangrijkste monsternametechnieken ingezet worden op 
verschillende locaties in de omgeving.  
Ook voor emissies naar de lucht in afgassen  wordt  een meetmethodiek uitgewerkt en 
zullen testmetingen uitgevoerd  worden bij gekende potentiële  emissiebronnen.  Ook 
hier wordt  zo snel mogelijk mee aangevat,  mogelijk reeds eind van dit jaar. De 
opmaak van een compendiummethode vraagt het nodige validatiewerk en zal in 
2022 verder opgenomen  worden. Dit bouwt  verder op de inzichten  van het 
literatuuronderzoek,  welke  type PFAS voorkomen in de Vlaamse sectoren, de eerste 
validatie en de uitvoering van de eerste cases.
5.Voor het uitwerken van een normenkader is momenteel  onvoldoende informatie 
voorhanden. De uitwerking van zo’n kader is ook voorzien in actie 14 van het actieplan.  
Maar eerst zullen  meetmethoden en metingen uitgevoerd moeten  worden om tot 
onderbouwde voorstellen te kunnen komen.
6.
a)In de literatuur zijn voldoende aanwijzingen te vinden dat PFAS zich over grotere 
afstand kunnen  verplaatsen.  PFAS kunnen  op enkele  kilometers van de 
emissiebron via depositie  in het milieu terechtkomen. Maar ook lange  afstand 
transport is mogelijk,  onder  andere via fijnstof partikels. 
b)De gehanteerde perimeter van 10 km is o.a. gebaseerd op gemeten   
concentraties in de leefomgeving.  De 15 km zone valt samen met de afstand tot 
waarop UA PFAS in eieren  onderzocht.  De perimeter is niet gebaseerd  op 
verspreiding via lucht.
7.
a)PFOS  vallen mee onder de bepalingen van de EU-POP verordening,  waarbij in het 
geval van een concentratie van >50mg/kg  irreversibele omzetting dan wel 
vernietiging via hoge temperatuur verbranding  de enige toegelaten 
verwerkingsmogelijkheden zijn. Voor afvalstoffen met een PFOS-gehalte kleiner 
dan 50 mg/kg bepaalt de POP-verordening  dat deze op een andere manier  in 
overeenstemming met de toepasselijke regelgeving van de Unie worden 
verwijderd of nuttig  worden toegepast. Met Indaver  werd bovendien afgesproken 
dat er voor deze grenswaarde van 50 mg/kg niet enkel naar PFOS moet worden  
gekeken, maar naar de som van alle PFAS-stoffen  in het afval.
Ook de technische richtlijnen bij de ‘Conventie  van Bazel’  vermeldt de   
thermische verwerking op hoge temperatuur  in een draaitrommeloven  als een 
performante techniek  voor de verwerking van PFOS-houdende afvalstoffen met 
concentraties van meer dan 50 mg/kg PFOS.1
In de beschikbare wetenschappelijke  literatuur wordt  een temperatuur van +1000 
°C en een reactietijd van 2 seconden genoemd  voor de thermische destructie van 
PFOS en PFOA.2 De minimale temperatuur  in de naverbrandingskamer bij Indaver  
bedraagt volgens de omgevingsvergunning 950°C. In de praktijk  worden  hier 
werkingstemperaturen van 1000°C  tot 1100°C gehaald.
1 UNEP/CHW.14/7/Add.1/Rev.1 - General technical guidelines on the environmentally sound management of wastes consisting of, 
containing or  contaminated with persistent organic pollutants
2 Onder andere: Yamada, T.; Taylor, P.;  Buck  R.; Kaiser,  M.; Giraud, R. (2005) Thermal Degradation of Fluorotelomer Treated  Articles  and 
Related Materials,  Chemos. 61, 974-984.
Taylor, P.; Yamada,  T.; Striebich, R.; Graham, J.; Giraud,  R. (2014)  Investigation  of Waste  Incineration of fluorotelomer-based Polymers as 
a Potential Source of PFOA  in the Environment, Chemos.  110, 17-22. DOI: 10.1016/j.chemosphere.2014.02.037
b-c)
De rookgassen worden momenteel nog niet gemonitord  op de aanwezigheid van 
PFAS-stoffen.  Dat de verbrandingscondities  in een draaitrommeloven  volstaan  
voor de volledige thermische destructie van PFOS  en PFOA, wordt bevestigd in de 
reeds beschikbare wetenschappelijke literatuur. Zowel de OVAM, de VMM, 
departement Omgeving als Indaver volgen  de technologische ontwikkeling voor de 
monitoring van PFAS-stoffen in rookgassen  op (zie ook vraag  4). Van zodra er een 
gevalideerde meetmethode ontwikkeld is, zal er een monitoringscampagne te 
worden opgestart. Dergelijke monitoringscampagne kan dan uitsluitsel geven over 
de thermische destructie-efficiënte van de kortere keten PFAS-stoffen.
Er worden zeer beperkte concentraties  aan PFAS-stoffen (PFBA) teruggevonden in 
de vaste stof residu’s.  Door het gebrek  aan monitoring kunnen  we momenteel 
geen uitspraak doen in welke mate deze als luchtemissie worden uitgestoten – 
dan wel volledig thermisch worden vernietigd in de naverbrandingskamer of 
worden afgevangen in de rookgasreiniging. De schouw van Indaver  is 
uitgerust met een nageschakelde vastbed-bruinkoolfilter. Deze is primair bedoeld 
voor het afvangen van dioxines, maar kan ook andere organische,  
gehalogeneerde verbindingen (waaronder  PFAS-stoffen)  adsorberen.  Moesten  er 
toch nog PFAS-stoffen aanwezig zijn in de rookgassen,  vormt deze filter een 
bijkomende barrière.
De voorschriften  die voor het opereren van een dergelijke  verbrandingsinstallatie 
moeten gevolgd en toegepast worden  zijn vervat door BREF Waste  Incineration 
(Best Beschikbare  Technologie) die 4 jaarlijks door een kennisinstellingen in 
Europa wordt bijgesteld  o.b.v. actuele  wetenschappelijke inzichten en 
technologische ontwikkelingen.  De meest recente versie van deze  BREF is van 
2019 waarbij  handhaving systematische  alle installaties aan deze vernieuwde 
aanbevelingen toetst om desgevallend ook -waar nodig- de 
vergunningsvoorwaarden te laten aanpassen.
BIJLAGEN: 
1.literatuurstudie analysemethoden
