title: Aanpassingen Brusselse ring Dilbeek - Bekommernissen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1741490
thema link: https://www.vlaamsparlement.be/parlementaire-documenten/schriftelijke-vragen/1543480
SCHRIFTELIJKE VRAAG
nr. 1499
van KARIN BROUWERS
datum: 14 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Aanpassingen Brusselse ring Dilbeek  -  Bekommernissen
Vanuit Dilbeek werden  twee open brieven verstuurd naar De Werkvennootschap over de 
geplande aanpassingen aan de afrittencomplexen  12 en 13 van de Brusselse  ring en de 
aankoppeling met de N8 (werkenaandering.be/N8) .
In deze open brieven wordt aangedrongen op echte informatie  en inspraak. De 
doorstroming op de ring krijgt in het huidige  scenario voorrang  op de leefbaarheid  van de 
woonwijken errond.
Volgens de stellers van de open brieven  is de noordelijke keerlus de slechtst  denkbare 
oplossing. Er bestaat een reëel risico op ontwijkingsgedrag  naar afrit 11 en 14, ten koste 
van de lokale verkeersassen. Bovendien zijn de buurtbewoners  erg bezorgd  over de extra 
luchtvervuiling ter hoogte van de huidige afrit 12, als al het N8-verkeer met bestemming  
Anderlecht eerst een omweg van 3 km moet maken om er te gaan keren. 
Men is dan ook vragende partij om de veiligheid en de doorstroming op de N8 te verhogen. 
Men vraagt met aandrang om te werken  aan een alternatief scenario dat voor het verkeer 
vanuit Ninove wel een rechtse inrit op de Ring richting  Anderlecht mogelijk maakt  zonder 
een extra beweging langs een noordelijke keerlus. 
Het conflict dat hier vandaag  heerst met het fietsverkeer richting Anderlecht kan volgens 
de brieven worden opgelost door een fietsbrug over de Ring die de Kaudenaardewijk 
verbindt met Anderlecht  en met aangenamere  fietsroutes naar Brussel dan de drukke  en 
conflictrijke Ninoofsesteenweg. Een veilige fietsbrug voor de zachte  weggebruiker heeft de 
voorkeur op het door De Werkvennootschap voorgestelde zuidelijke tweerichtingsfietspad 
op de N8. 
Met aandrang wordt gevraagd naar tijd en ruimte voor echte inspraak en overleg met de 
inwoners, ook over de fundamentele scenariokeuze. De voorkeur  gaat naar een goed 
overwogen investering, die gedragen is door de bevolking en een duurzame oplossing 
biedt, met respect voor de levenskwaliteit  van de omwonenden.
Tijdens de gedachtewisseling  over de tweede voortgangsrapportage over Werken aan de 
Ring rond Brussel op 29 april 2021, heb ik deze bekommernis ter sprake gebracht en er 
volgende vragen  over gesteld: “Eind maart 2021 raakte bekend dat de op- en afrit 
Kattenbroek zou verdwijnen en dat het aantal op- en afritten ter hoogte van de 
Ninovesteenweg wordt gehalveerd.  Hiertegen kwam protest, onder meer van CD&V 
Dilbeek. Ze hebben  een open brief gestuurd. De Werkvennootschap zou verschillende 
scenario’s hebben onderzocht  met de partners. Welke partners waren dat? Het is toch 
prioriteit om de doorstroming en de verkeersveiligheid op de N8 te verhogen en een 
oplossing moet in overleg tot stand komen. De Werkvennootschap heeft geantwoord  dat 
door de vele criteria brede burgerparticipatie in zo’n vroeg  stadium  bijna onmogelijk is. 
Komt die er nu wel? Het is belangrijk om de burgers en de gemeenten op tijd te betrekken.”
Tijdens de gedachtewisseling kwam hierop echter geen concreet antwoord. Daarom graag 
volgende vragen  aan de minister.
1.Met welke partners heeft de vennootschap de verschillende scenario’s onderzocht?
2.Concreet  is men vragende partij om de veiligheid en de doorstroming op de N8 te 
verhogen, maar vraagt men met aandrang  om te werken aan een alternatief scenario 
dat voor het verkeer  vanuit  Ninove wel een rechtse inrit op de Ring richting Anderlecht 
mogelijk maakt zonder een extra beweging langs  een noordelijke keerlus.  
Op welke  wijze kunnen  de vragen/bekommernissen worden  aangebracht  bij De 
Werkvennootschap? Is er bij De Werkvennootschap alsnog de bereidheid om met deze 
lokale bekommernissen  rekening te houden en de voorgestelde scenario’s  op basis 
daarvan aan te passen?
3.Welke initiatieven zal de minister nemen  om echte participatie van burgers, comités, 
afdelingen, gemeentebesturen,  … te garanderen?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1499 van 14 juli 2021
van KARIN BROUWERS
1.De leden  van de projectstuurgroep waren  de Provincie Vlaams-Brabant, de gemeente 
Dilbeek, het Agentschap Wegen  en Verkeer, De Lijn en het departement  Mobiliteit  en 
Openbare Werken.
2.Voor het project  is er een specifiek emailadres (N8@werkenaandering.be) 
aangemaakt waarop vele bewoners/comités/… hun bemerkingen reeds overmaakten  
en dit ook mogen  blijven doen. 
De bereidheid om te luisteren naar de lokale  bekommernissen is er steeds geweest 
en blijft zeker behouden, evenals de bereidheid om het project te verbeteren op basis 
van deze input.
3.De Werkvennootschap neemt de nodige tijd om de input vanuit alle stakeholders  
(gemeenteraad, buurtcomités, …) te bekijken. Ze zal in het najaar zeker ook naar 
deze stakeholders terugkoppelen.
