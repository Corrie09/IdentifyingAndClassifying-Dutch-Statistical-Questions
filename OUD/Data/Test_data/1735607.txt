title: Vergassen ganzen - Stand van zaken
thema: Natuur en Milieu
pdf link: https://docs.vlaamsparlement.be/pfile?id=1735607
thema link: https://www.vlaamsparlement.be/parlementaire-documenten/schriftelijke-vragen/1534783
SCHRIFTELIJKE VRAAG
nr. 1152
van ELS STERCKX
datum: 18 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vergassen ganzen  -  Stand van zaken
Alle ganzen maken  in de lenteperiode een rui door van drie à vier weken.  In deze periode 
kunnen ze niet vliegen.  De dieren  worden uit het water gejaagd,  komen in een fuik 
terecht, worden opgesloten in een vangkraal en uiteindelijk met honderden tegelijk 
vergast. Het vergassen duurt meerdere  minuten en kan dus beschouwd  worden  als een 
zeer stressvolle lijdensweg.  Het vlees van de ganzen gaat naar een poelier en wordt 
aangeprezen als natuurlijk en diervriendelijk vlees. Dat is echter  niet correct.
1.Hoeveel ganzen zijn op deze manier vergast in de periode  2017-2020? Graag per 
jaar een overzicht.
2.Hoe evalueert de minister  deze cijfers?
3.Zijn al deze ganzen  aangeboden als natuurlijk en diervriendelijk  vlees?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1152 van 18 juni 2021
van ELS STERCKX
1.Het Agentschap  voor Natuur en Bos houdt geen gebiedsdekkende cijfers  bij van het 
aantal ganzen dat in Vlaanderen bestreden wordt  via ruivangst. De cijfers  in 
onderstaande tabel zijn afkomstig van Rato vzw, de belangrijkste  uitvoerder van 
ruivangsten in Vlaanderen. Deze cijfers geven een overzicht van de ruivangsten van 
diverse soorten  ganzen (vnl. Canadese gans, maar ook grauwe  gans,  brandgans e.a.) 
in de periode  2017-2020 door Rato vzw in opdracht van diverse  overheden en 
organisaties, en vertegenwoordigen het overgrote deel van de ruivangsten in 
Vlaanderen: 
Aantal afvangsten Aantal dieren
2017 29 2130
2018 25 1587
2019 25 812
2020 16 613
 
De gehanteerde  methodiek wordt internationaal aanzien als een humane  methode voor 
het doden van vogels.  Deze methode wordt  ook toegepast in de pluimvee-industrie en 
heeft dus geen invloed  op de consumeerbaarheid van het vlees.
 
2.Als we deze cijfers bekijken, zien we duidelijk een dalende trend in het aantal 
afgevangen dieren, wat een weerspiegeling is van de vastgestelde populatie-aantallen. 
Dit benadrukt het succes van de aanpak.  Specifiek  bij de invasieve Canadese ganzen 
worden ruivangsten enkel georganiseerd  vanaf minimum  20 dieren  op het water. Dit 
zijn de groepen die grote schade aanrichten.  De sterkte van de ruivangsten ligt in het 
feit dat deze grote,  schadelijke groepen in één keer kunnen  worden  verwijderd. In 2020 
zien we ook een sterke daling  van deze groepen.  We zien dus een totale  afname van 
de populatie zomerganzen evenals een daling  van het aantal grote groepen van 
Canadese ganzen.  Ruivangst wordt  in Vlaanderen  toegepast in combinatie  met andere 
maatregelen, zoals het schudden  van eieren en afschot; ik verwijs hiervoor naar mijn 
antwoord op uw vraag  nr. 851 van 8 juli 2020. Het is een combinatie van maatregelen  
in het kader van een adaptieve beheerstrategie  die de populatie onder controle kan 
houden.
 
3.In 2020 was het de eerste maal dat deze dieren  ter consumptie  zijn aangeboden, in 
het kader van een pilootproject met de voedselbanken. Enkel de volwassen dieren  
komen hiervoor in aanmerking. Er zijn in dit pilootproject 150 volwassen  dieren 
aangeboden voor consumptie. De doelstelling voor 2021 is om alle volwassen dieren 
via dit natraject te kunnen verwerken.
