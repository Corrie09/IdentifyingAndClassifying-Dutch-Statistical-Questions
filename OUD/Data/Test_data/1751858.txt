title: Lokale overstromingen - Flooding-project imec
thema: Natuur en Milieu
pdf link: https://docs.vlaamsparlement.be/pfile?id=1751858
thema link: https://www.vlaamsparlement.be/parlementaire-documenten/schriftelijke-vragen/1549625
SCHRIFTELIJKE VRAAG
nr. 1350
van BRECHT WARNEZ
datum: 10 september 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Lokale overstromingen  -  Flooding-project  imec
Tussen 13 en 15 juli 2021 kreeg ons land te maken met bijzonder hoge 
neerslaghoeveelheden, met overstromingen tot gevolg. Dergelijke rampen  dienen in de 
toekomst vermeden  te worden.
‘Flooding: proactief  ingrijpen bij plotse stedelijke overstromingen’ is een van de slimme 
projecten van imec (Interuniversitair Micro-elektronicacentrum), een Vlaamse organisatie 
en onderzoekscentrum  voor nano-elektronica en digitale technologie. Samen met zijn 
partners, i.e. Brandweer  Zone Antwerpen, VITO (Vlaamse  Instelling voor Technologisch 
Onderzoek), water-link en Hydroscan, met steun van VLAIO  (Agentschap Innoveren en 
Ondernemen), heeft imec onderzocht of het mogelijk  is om lokale  overstromingen in het 
kader van ‘smart cities’ (grondiger) te voorspellen.
In juni 2019 werden de resultaten van het project voorgesteld: het is mogelijk om tot 3 
uur op voorhand en met grote nauwkeurigheid  aan de hand van realtime informatie  van 
sensoren in rioleringen en waterstromen, alsook van meetinstallaties aan de oppervlakte, 
te voorspellen of en waar stedelijke overstromingen zullen plaatsvinden tot op 
straatniveau. Op die manier kunnen instanties en burgers tijdig en meer gericht verwittigd 
worden.
1.Heeft  de minister weet van dit flooding-project van imec?  Zo ja, hoe evalueert de 
minister (de resultaten van) dit project, de recente overstromingen van medio juli 
2021 indachtig?
2.Ziet de minister een mogelijkheid  om dit project operationeel te maken in Vlaanderen? 
a)Zo ja, is er een investeringsplan  voorhanden? Is er een stappenplan voorhanden? 
Graag ook een overzicht  qua timing.
b)Zo niet, hoe denkt de minister de bezorgdheid die er bij de bevolking  heerst te 
beantwoorden mede gelet op de beleidsnota van de minister waarin melding 
gemaakt wordt van een gebiedsgerichte projectwerking  teneinde  de risico’s op 
overstromingen te verminderen?
3.Indien het budgettair niet haalbaar is om dergelijke flooding-technologie in heel 
Vlaanderen operationeel  te maken,  vindt de minister het dan wel opportuun om dit 
project op bepaalde kritische punten in Vlaanderen (bijvoorbeeld 
overstromingsgevoelige gebieden)  uit te rollen?
4.Heeft  de minister weet van andere lokale besturen  die, in navolging van het 
pilootproject in Antwerpen, gebruikmaken  of wensen gebruik te maken van dergelijke 
flooding-technologie (Flood4Cast),  ontwikkeld door imec en zijn partners?  
a)Zo ja, heeft de minister zicht op de evolutie  van dergelijke eventuele 
proefprojecten/samenwerkingen?
b)Zijn er lokale  initiatieven die in dat kader subsidies aangevraagd hebben? Zo ja, 
graag een overzicht  per project, per lokaal bestuur.
5.Heeft  er overleg plaatsgevonden tussen de minister en imec omtrent de resultaten van 
het flooding-project? 
a)Zo ja, hoe ziet de minister het mogelijke  verdere verloop  van de samenwerking  
met imec?
b)Zo niet, plant de minister een overleg met imec en zijn partners?  In het laatste  
geval, heeft de minister er reeds  zicht op wanneer een dergelijk  overleg  zou 
kunnen plaatsvinden?
ZUHAL DEMIR
VLAAMS MINISTER  VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1350 van 10 september  2021
van BRECHT WARNEZ
1.Binnen het Vlaams beleid van de Meerlaagse Waterveiligheid, is er ook steeds aandacht 
gegaan naar het spoor van de paraatheid,  en dus ook het voorspellen en waarschuwen 
voor kritieke overstromingen.  In het bijzonder  in een wijzigend  klimaat  met frequentere 
en extremere pluviale en fluviale overstromingen zijn performante  waarschuwingen 
i.f.v. concreet handelingsperspectief van zowel de bevolking als de hulpdiensten van 
cruciaal belang. Het Hydrologisch  Informatiecentrum HIC en de Vlaamse 
Milieumaatschappij beschikken sinds meer dan 10 jaar over performante 
voorspellingssystemen voor fluviale overstromingen vanuit  de bevaarbare  resp. 
onbevaarbare waterlopen. Deze systemen  hebben in het verleden reeds  meermaals 
hun nut bewezen zo ook tijdens de recente overstromingen in juli. Op basis van deze 
modellen werden de federale  en provinciale crisisdiensten meer dan 24 uur op voorhand 
gewaarschuwd. Daarnaast gaven VMM en HIC op basis van deze modellen  advies aan 
crisisdiensten en lokale besturen én namen ze de nodige acties  om schade aan 
infrastructuur tot een minimum te beperken.
Naast de fluviale overstromingen  is het belangrijk ook aandacht  te hebben voor het 
overstromingsrisico als gevolg van intense neerslagbuien, zogenaamde  pluviale 
overstromingen. In stedelijke gebieden kunnen rioleringen  het water niet meer slikken 
maar ook in landelijke gebieden kunnen, voornamelijk  in steile zones, modderstromen  
voorkomen die heel wat schade aanrichten. Het Flooding-project  kan vooral voor de 
pluviale overstromingen  een meerwaarde bieden.
Het flooding-project werd zowel door IMEC als de partner Hydroscan reeds meermaals  
toegelicht aan mijn administratie (VMM) en aan mijn kabinet, zowel de algemene 
project-opzet als de specifieke  resultaten voor het testgebied Merksem-Ekeren.  Ik 
begrijp hieruit  dat het zogenaamde  Flood4Cast-project gebruik  maakt van Vlaanderen 
dekkende informatiebronnen  zoals real-time neerslagradarbeelden en hoge-resolutie 
offline overstromingskaarten. De extremiteit of terugkeerperiode van de reeds 
waargenomen en voor de komende 3u voorspelde neerslag wordt vertaald naar een op 
voorhand aangemaakte overstromingskaart met de overeenkomstige 
terugkeerperiode. Op deze manier kunnen lokale hulpverleners worden gewaarschuwd 
en krijgen ze zicht op de zones die mogelijks  wateroverlast zullen kennen, welke  
woningen kunnen getroffen worden, …  
2.a)Ik steun de noodzaak om zo snel als mogelijk  in elke gemeente in Vlaanderen tot 
performante voorspellingen  en waarschuwingen  voor pluviale wateroverlast  te 
komen. Het flooding-project van Imec en partners kan hiertoe een goede startbasis  
zijn, maar er zijn nog verder  uit te klaren / uit te werken punten.
In opvolging van het flooding-project worden in opdracht van VMM door Hydroscan 
modellen opgemaakt die pluviale wateroverlast kunnen  simuleren voor enkele  
Vlaamse pilootgebieden. In deze nieuwe generatie Flood4Cast-modellen wordt  de 
wateroverlast real-time  gesimuleerd eerder  dan dat er een link wordt gelegd  van 
de extremiteit  van de neerslag naar een vooraf  aangemaakte overstromingskaart.  
Dit maakt dat dergelijke modellen ook kunnen worden toegepast om de impact van 
klimaatadaptatiemaatregelen te onderzoeken. In een aanvullend project door 
Hydroscan, Vito en VMM werd een inspanningsverbintenis afgesproken voor het 
verder kunnen  valoriseren van deze opgebouwde  modellen. De toepassing van deze 
modellen voor real-time voorspellingen  is een mogelijke evolutie die we verder 
willen onderzoeken. In een real-time context worden de modellen immers  gevoed 
met voorspelde  neerslag  die vaak erg wispelturig en dus onzeker is wat uiteraard  
belangrijke gevolgen heeft voor de betrouwbaarheid van de voorspelde  
overstromingen, de mate waarin het systeem  tijdig waarschuwingen  genereert, …. 
Uit de pilootstudie zal moeten  blijken of deze nieuwe Flood4Cast-modellen  
voldoende performant en betaalbaar op te stellen zijn voor gans Vlaanderen. Zoniet 
zou kunnen overwogen worden om de meer pragmatische  Flood4Cast-variant die 
werd toegepast in Merksem-Ekeren op te stellen voor gans Vlaanderen. Een nog 
pragmatischer alternatief is om te waarschuwen  louter op basis van de extremiteit 
van de waargenomen  en voorspelde neerslag zonder output te genereren m.b.t. de 
impact van de wateroverlast (bv. overstromingskaarten) wat op een kortere  termijn 
realiseerbaar is. 
Ook de resultaten van lopende proefprojecten bij andere opdrachtgevers, wensen 
we in rekening  te brengen bij het stappenplan waarmee we vanuit  Vlaanderen het 
overzicht en de regie willen bewerkstellingen.
b)Niet van toepassing
3.De lopende pilootstudie en verdere  besprekingen dit najaar met enerzijds  
IMEC/Hydroscan en VMM moeten  meer duidelijkheid verschaffen in de precieze  scope 
van de Flood4Castrft-technologie voor Vlaanderen en de bijhorende kostenraming. 
Hieruit moet de haalbaarheid blijken voor een korte-termijn toepassing voor alle 300 
Vlaamse gemeenten. Of een fasering over enkele  jaren nodig is, of er moet worden 
uitgekeken naar meer pragmatische voorspellingssystemen, … Is vandaag nog niet 
duidelijk.
4.a)De VMM heeft weet van het pas opgestarte proefproject  met Leuven en Sint-
Genesius-Rode, waarin de Flood4Cast technologie  zal geëvalueerd worden, en 
mogelijks uitgebreid naar de volledige provincie Vlaams-Brabant. 
Ook werd Vlaanderen gemeld dat er interesse zou zijn vanuit  het Federale 
Crisiscentrum en budgetten die vanuit het Paragon-project zouden kunnen  benut  
worden.
Ik verwijs ook naar de jarenlange ervaring en lopende  projecten  binnen  VMM voor 
fluviale voorspellingssystemen. In 2020 werd een eerste pilootproject  voor het 
Demerbekken opgestart  om met de Delft-FEWS software  van het Nederlandse 
Deltares fluviale overstromingen te voorspellen met aandacht voor aspecten als en 
onzekerheid en impact van te verwachten  overstromingen. Er zal afstemming  nodig 
zijn tussen de output van voorspellingssystemen voor fluviale en pluviale 
overstromingen en eventueel zelfs een verregaande integratie ervan.  
Gezien dit (groeiend) aantal  projecten, wensen we vanuit  de Vlaamse Overheid het 
overzicht te behouden op deze evoluties zodat we een coherent  en performant 
instrumentarium kunnen uitbouwen  in functie  van een verdere optimalisatie van het 
crisisbeheer.
b)Ik heb geen weet van lokale initiatieven die in dat kader subsidies aangevraagd  
hebben.
5.a)In augustus was er overleg met mijn kabinet, de VMM en de IMEC-partner 
Hydroscan. Op dit overleg werd afgesproken elkaar te informeren  over de verdere 
resultaten.
Voor het verdere verloop van de samenwerking,  heb ik aan VMM gevraagd om 
hierover verder in overleg te treden met Hydroscan  en/of IMEC. Zowel de technisch-
inhoudelijke opties als het financieringsluik  kunnen daarbij verder afgestemd 
worden.
b)Niet van toepassing
