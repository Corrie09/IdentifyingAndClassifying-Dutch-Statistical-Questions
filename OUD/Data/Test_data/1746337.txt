title: Actieplan 'De Vlaming leeft gezonder in 2025' - Preventieve mondzorg - Erkenning mondhygiënisten
thema: Gezondheid
pdf link: https://docs.vlaamsparlement.be/pfile?id=1746337
thema link: https://www.vlaamsparlement.be/parlementaire-documenten/schriftelijke-vragen/1541864
SCHRIFTELIJKE VRAAG
nr. 779
van ELKE  SLEURS
datum: 2 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Actieplan ‘De Vlaming leeft gezonder in 2025  -  Preventieve mondzorg  -  Erkenning  
mondhygiënisten
In het antwoord op mijn schriftelijke  vraag  nr. 312 van 19 januari 2021 stelt de minister 
dat preventieve mondzorg mee opgenomen zal worden in het actieplan  ‘De Vlaming leeft 
gezonder in 2025’. De voorbereidingen met de partnerorganisaties zouden ook dit jaar 
opgestart zijn.
Daarnaast zouden  de interfederale werkgroepen zich buigen  over de erkenning van de 
mondhygiënisten. De doorstart van deze werkgroepen zou ook dit jaar begonnen  zijn.
1.Kan de minister  toelichting geven bij de gedane voorbereidingen rond de opname van 
preventieve mondzorg in het actieplan ‘De Vlaming leeft gezonder in 2025’?
2.Wat is de stand  van zaken van de erkenning van de mondhygiënisten? Wanneer  zijn 
de interfederale werkgroepen  samengekomen? Welke voorstellen hebben zij gedaan? 
Welke knopen  zullen  de beleidmakers hier ter zake doorhakken?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 779 van 2 juli 2021
van ELKE  SLEURS
1.Het agentschap Zorg en Gezondheid is, met ondersteuning door Möbius, volop bezig  
met de voorbereiding van de tussentijdse evaluatie van de Vlaamse 
gezondheidsdoelstelling ‘De Vlaming  leeft gezonder in 2025’. Ook de 
uitbreiding/herziening van de doelstelling voor drie thema’s is opgestart: val- en 
fractuurpreventie, preventieve mondzorg  en geestelijke gezondheidsbevordering. Deze 
activiteiten zijn in het strategisch  plan voorzien  in de loop van 2021/2022.
Voor het formuleren van een doelstelling en actieplan voor de drie bovenstaande 
thema’s, doen we beroep op de kennis en expertise van onder meer de 
partnerorganisatie Preventieve Mondzorg. Zij wordt eerstdaags  uitgenodigd door 
Möbius om het traject voor te stellen alsook hun eerste voorstellen  te bespreken.
2.Met het afleveren van de erkenningen zijn er geen problemen. Het koninklijk  besluit 
betreffende het beroep van mondhygiënist  trad op 9 april 2018 in werking. Vanaf dan 
kan men een aanvraag indienen voor het verkrijgen van de erkenning als 
mondhygiënist. De erkenning voor het paramedisch beroep mondhygiënist wordt  
momenteel automatisch afgeleverd voor wie het diploma van ‘Professionele bachelor 
mondzorg’ behaald.
Het probleem ligt bij de financiering van de mondhygiënisten. De individuele mondzorg 
wordt aangestuurd en gefinancierd door de federale overheid via RIZIV-prestaties  (in 
afstemming met de Dentomut). Na de zesde staatshervorming is dit zo gebleven. 
Terugbetaling van individuele  mondzorgprestaties  is dus niet onze bevoegdheid, en we 
hebben hiervoor  ook niet de middelen ter beschikking (zelfs voor een geselecteerde  
doelgroep).
De eerste  interkabinettenwerkgroep (IKW) Preventie voor non-Covid thema’s is 
doorgegaan op 29 juni 2021. Tijdens  deze werkgroep kreeg elk kabinet  de mogelijkheid  
om zijn prioriteiten  naar voren  te schuiven voor deze legislatuur 2021-2024. De 
Vlaamse gemeenschap heeft de financiering van de mondhygiënisten in deze 
prioriteitenlijst laten opnemen.  In september, van zodra alle deelstaten hun 
prioriteitenlijst hebben bezorgd, zal deze werkgroep werkthema’s bepalen en een 
voorstel formuleren  dat aan de Interministeriële Conferentie Volksgezondheid  wordt 
voorgelegd.
