title: Exportembargo naar Rusland - Impact op de land- en tuinbouwsector
thema: Economie
Internationaal ondernemen
Landbouw
Visserij
pdf link: https://docs.vlaamsparlement.be/pfile?id=1747146
thema link: https://www.vlaamsparlement.be/parlementaire-documenten/schriftelijke-vragen/1548077
SCHRIFTELIJKE VRAAG
nr. 971
van STEFAAN  SINTOBIN
datum: 11 augustus  2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Exportembargo naar Rusland  -  Impact op de land- en tuinbouwsector
Sinds 2014 geldt een exportembargo voor Rusland. Diverse sectoren  in onze land- en 
tuinbouw, maar vooral  de fruittelers  die voordien 60 procent van de peren exporteerden 
naar Rusland,  werden  getroffen.  De impact was en blijft bijzonder groot.  Er werd gezocht  
naar nieuwe markten,  maar die zullen  wellicht  het verlies niet hebben goedgemaakt. En 
op politiek vlak beweegt er blijkbaar weinig  of niets.
1.Heeft  de minister cijfers over de geleden  schade voor onze land- en tuinbouwsector 
door het embargo sinds 2014? Zo ja, graag  per jaar, in totaliteit en opgesplitst per 
sector.
2.Heeft  het embargo geleid tot sluiting van bedrijven?
3.Hebben nieuwe markten of andere maatregelen dat verlies enigszins  kunnen 
compenseren? Zo ja, graag toelichting en concrete cijfers, ook opgesplitst.
4.Wat is de stand  van zaken op het politieke niveau? Welke initiatieven  heeft de 
minister in het verleden in dit dossier  al genomen?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 971 van 11 augustus 2021
van STEFAAN  SINTOBIN
1-2.Ik heb geen exacte cijfers over de sedert  2014 door het embargo geleden schade, 
noch van het aantal bedrijven  dat door het embargo is gesloten. Het is immers  
onmogelijk om de impact van het embargo te isoleren.
3.In de getroffen sectoren werden  maatregelen getroffen om de prijs enigszins  op peil 
te houden, de inkomens  van de producenten  te ondersteunen en nieuwe  
exportmarkten te verkennen en betreden.
Voor groenten  en fruit is van 2014 tot 2018 een extra Europese  steunmaatregel 
toegepast door een aantal producten uit de markt te nemen of groen te oogsten.  In 
deze periode werd voor meer dan 14 miljoen  euro steun  uitbetaald.
Specifiek voor onze Conferencepeer hebben  we ingezet op differentiatie in onze export 
naar verschillende bestemmingen, zowel  binnen als buiten  Europa. Zo lopen er 
inmiddels promotiecampagnes in Duitsland, Oostenrijk, China,  Brazilië, Canada en 
Mexico dankzij Europese cofinanciering. Deze volumes konden echter nooit de 
vroegere export  richting  Rusland  vervangen. We kunnen  wel stellen dat de 
inspanningen die VLAM samen  met de sector geleverd heeft om nieuwe 
exportbestemmingen te zoeken voor de Conferencepeer, hun vruchten afwerpen. 
Immers, voor de bestemmingen waar we met onze campagnes  aanwezig  zijn, kunnen 
we reeds mooie exportcijfers tonen.  Zo kunnen we sinds 2017 de Conferencepeer  
exporteren naar de Braziliaanse markt en zijn we toen ook onmiddellijk gestart met 
onze EU-promotiecampagne. De laatste 2 jaar exporteert België ruim 250 ton peren 
naar Brazilië, maar het potentieel is hier heel groot. In het algemeen  zijn de volumes 
naar deze nieuwe markten nog beperkt,  maar ‘Rome wasn’t built in a day’. Een nieuwe 
exportmarkt ontwikkelen gebeurt  niet van vandaag op morgen.
Voor de varkenssector konden  we in de periode 2015-2018, mede door extra 
inspanningen op het vlak van promotie en markttoegang, groei boeken  in andere 
landen buiten de EU (China,  Filippijnen, Australië). Maar de uitbraak van Afrikaanse 
varkenspest (AVP) bij everzwijnen in september 2018 had als gevolg  dat deze markten 
bijna allemaal  gesloten  werden. Noodgedwongen plooide de sector helemaal terug op 
de interne markt.  Sinds eind 2020 is België officieel weer vrij van AVP, en zijn deze 
markten deels terug open.  De export herneemt  in de landen die opnieuw  open zijn, 
met vooral sterke volumes in de Filippijnen. Ook hier hebben de promotiecampagnes 
zichtbaar resultaat. Belangrijke exportmarkten (China, Australië, Zuid-Afrika, …) zijn 
echter nog steeds gesloten.  Zuid-Korea heropent in het derde kwartaal.
In de zuivelsector zijn de eerste jaren na het invoeren van het Russische embargo, 
van 2014 tot 2016, verschillende Europese steunmaatregelen genomen,  zoals steun 
voor private opslag en openbare interventie van mager melkpoeder, en de 
mogelijkheid voor producentenorganisaties en coöperaties om gezamenlijke besluiten 
te nemen  om de melkproductie te plannen.  Er was ook buitengewone steun voor 
vrijwillige productievermindering.  Tenslotte  werd in 2016 en 2017 pijler I- en pijler II-
steun binnen het Gemeenschappelijk  Landbouwbeleid vervroegd uitbetaald.
4.Het is belangrijk om te benadrukken dat het Russische embargo van toepassing  is 
zowel voor producten afkomstig uit de Europese Unie, als voor producten  uit de 
Verenigde Staten, Australië, Canada en Noorwegen. Ze zijn dus zeker  niet enkel 
gericht op Vlaanderen of België. Daarom gebeurt de politieke  opvolging vooral op 
Europees niveau.  Op basis van de gebeurtenissen  in Oekraïne,  besliste de EU in juni 
dit jaar om de sancties met een extra jaar te verlengen,  tot juni 2022.  We verwachten 
daarom ook geen veranderingen in het Russische  invoerverbod.
