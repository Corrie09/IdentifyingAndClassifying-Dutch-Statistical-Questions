title: Drinkwater op school - Loodwaarden
thema: Onderwijs en Vorming
pdf link: https://docs.vlaamsparlement.be/pfile?id=1747333
thema link: https://www.vlaamsparlement.be/parlementaire-documenten/schriftelijke-vragen/1544801
SCHRIFTELIJKE VRAAG
nr. 893
van KATRIEN  SCHRYVERS
datum: 8 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Drinkwater op school  -  Loodwaarden
In een evenwichtig  drankenaanbod op school staat gratis  water centraal.  Er zijn dan ook 
heel wat scholen die voorzien in waterfonteintjes waar de leerlingen kunnen drinken  of een 
drinkbus kunnen vullen. Dat is uiteraard een goeie  zaak.
De kwaliteit  van het drinkwater  in Vlaanderen is doorgaans van zeer goede kwaliteit.  Een 
verhoogde aandacht voor lood in het drinkwater blijft evenwel nodig.  Zo kregen, zoals 
blijkt uit het antwoord op schriftelijke  vraag nr. 8 van 9 juli 2019 aan de toenmalige 
minister bevoegd voor Leefmilieu, in 2018 vijftien publieke  gebouwen gericht op jonge 
kinderen een advies  om het leidingwater  niet meer te gebruiken voor directe consumptie, 
dit omwille van te hoge loodwaarden  in het water. In antwoord op mijn schriftelijke  vraag 
nr. 838 van 21 september 2020 stelde de minister dat in 2019 twee scholen  het advies 
kregen om de loden  leidingen  te vervangen en het water in afwachting  daarvan niet te 
gebruiken voor consumptie. Vijf scholen kregen te horen  dat het water aan één of 
meerdere tappunten niet geschikt is voor menselijke consumptie.
1.Hoeveel scholen kregen in 2020 het advies om het leidingwater  niet meer te gebruiken 
voor directe consumptie? Zijn er scholen die dit jaar dit advies al kregen?
2.Hoe wordt de problematiek  per school opgevolgd nadat er advies werd gegeven om 
het leidingwater niet meer te gebruiken voor consumptie?  
3.In hoeverre werd de oorzaak van het probleem van de te hoge loodwaarden in de 
scholen die eerder  al zo’n advies kregen, reeds  aangepakt?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 893 van 8 juli 2021
van KATRIEN  SCHRYVERS
1.In 2020 kreeg één school het advies om de loden leidingen te vervangen  en het water 
in afwachting van deze vervanging  niet te gebruiken  voor consumptie. Drie scholen  
kregen het advies dat het water niet geschikt  is voor menselijke  consumptie aan één 
of meerdere tappunten.
2-3.De VMM, het Agentschap Zorg en Gezondheid (AZG)  en het departement Onderwijs 
en Vorming informeren scholen over het aanbieden  van gezond kraantjeswater.  Ze 
ontwikkelden onder andere een informatiebrochure over veilig  kraantjeswater op 
school: 
-https://www.vmm.be/publicaties/veilig-kraantjeswater-op-school
-https://www.vmm.be/publicaties/aanbevelingen-nabehandeling-en-opslag-
drinkwater  
Zowel de Europese  als de Vlaamse wetgeving voorzien in een gedeelde 
verantwoordelijkheid om het drinkwater tot aan de kraan gezond te houden. 
Waterbedrijven verzekeren de kwaliteit tot aan de watermeter, na de watermeter is 
de eigenaar van de binneninstallatie verantwoordelijk. Waterbedrijven hebben wel de 
verplichting de eigenaar afdoende te informeren over bv. de te nemen 
herstelmaatregelen.
Specifiek toegepast  op lood is het dus de gebouwbeheerder  die verantwoordelijk is om 
passend gevolg  te geven aan de opgelegde of geadviseerde herstelmaatregelen in 
kader van preventie op of het stoppen van een blootstelling aan lood via drinkwater.  
In publieke gebouwen heeft de overheid de verantwoordelijkheid om erop toe te zien 
dat de herstelmaatregelen en de maatregelen ter bescherming van de 
Volksgezondheid effectief gerealiseerd worden  en kan desgevallend handhavend 
worden tussengekomen.
In de procedure is daarom voorzien  dat de betrokken  gebouwbeheerders een 
verklaring op eer ondertekenen dat ze de nodige herstelmaatregelen (gaan)  uitvoeren 
inclusief de maatregelen om een verdere  blootstelling aan lood via gebruik van 
kraanwater te stoppen.  Deze verklaring op eer wordt opgestuurd  naar de VMM.  De 
VMM en het Agentschap Zorg en Gezondheid werken nauw samen. Als deze 
verklaringen niet binnenkomen, contacteert het Agentschap Zorg & Gezondheid  actief 
deze scholen met de vraag om de formulieren over te maken.
Daarnaast is de afspraak  dat de VMM en het Agentschap Zorg en Gezondheid ook het 
departement Onderwijs en Vorming op de hoogte houden. Via het departement 
Onderwijs en Vorming worden de adviezen doorgestuurd naar de 
preventieverantwoordelijken van de verschillende  onderwijsverstrekkers. Zij zorgen, 
indien nodig, voor ondersteuning van de preventieadviseurs van de betrokken 
onderwijsinstellingen en volgen de herstelmaatregelen mee op.
