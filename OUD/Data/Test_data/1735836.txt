title: Seksueel overdraagbare aandoeningen (soa's) - Nationaal plan - Sensibilisering
thema: Gezondheid
Welzijn en Gezin
pdf link: https://docs.vlaamsparlement.be/pfile?id=1735836
thema link: https://www.vlaamsparlement.be/parlementaire-documenten/schriftelijke-vragen/1538824
SCHRIFTELIJKE VRAAG
nr. 767
van MAAIKE  DE RUDDER
datum: 25 juni 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Seksueel overdraagbare aandoeningen  (soa’s)  -  Nationaal plan  -  Sensibilisering
Volgens de laatste cijfers  van sensoa nam de afgelopen jaren het aantal vastgestelde 
seksueel overdraagbare  aandoeningen sterk toe. Corona  zorgde mogelijk voor een 
neerwaartse knik, maar epidemioloog Wim Vanden Berghe (Sciensano) waarschuwt  dat 
het opnieuw kan verslechteren. Enkel een gericht  testbeleid kan het tij doen keren.
Hij pleit voor een nationaal ‘soa-plan’ waarbij de verschillende politieke niveaus  met elkaar  
samenwerken. Het is daarnaast belangrijk  om de bevolking goed voor te lichten over de 
gevolgen van dergelijke  infecties, want die worden nog te vaak onderschat. Daarnaast  is 
het waardevol om verder na te denken  welke specifieke subgroepen  extra aangemoedigd 
moeten worden om zich te laten testen.
De afgelopen jaren zorgen wetenschappelijke ontwikkelingen ervoor dat het makkelijker 
en goedkoper werd om soa-tests  af te nemen. Mensen kunnen nu bijvoorbeeld  zelftests 
kopen bij de apotheker,  dat neemt  de barrière om naar een arts te stappen weg. Al zijn 
niet al die tests even gevoelig.
Het blijft belangrijk om mensen op een grondige manier voor te lichten,  dus campagnes 
als die van Sensoa kunnen wel degelijk invloed hebben op de verspreiding van soa's. Niet 
alleen jongeren worden  zo geïnformeerd over de mogelijke gevolgen van soa's, maar ook 
mensen die na lange tijd opnieuw gaan daten,  krijgen informatie.
1.Is de minister het voorstel van een nationaal ‘soa-plan’  genegen  en zo ja, zal hij 
hiervoor contact opnemen  met zijn collega van het federale niveau?
2.Los daarvan blijft sensibilisering uiteraard heel belangrijk. 
Hoe wordt er ingezet op voorlichting  naast de campagnes van Sensoa?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 767 van 25 juni 2021
van MAAIKE  DE RUDDER
1.Ik ben een nationaal  SOA-plan zeker niet ongenegen en het is mijn intentie om daartoe 
bij te dragen naar het voorbeeld  van het interfederaal HIV-plan, met respect voor ieders 
bevoegdheid. Ook voor het HIV-plan was er een samenwerking binnen de IKW 
Preventie welke tot enkele  verbeteringen in het gevoerde beleid inzake HIV heeft 
geleid. Zodra de IKW Preventie opnieuw non- Covid thema’s opneemt, ben ik er 
voorstander van om zowel het HIV-plan, als een eventueel SOA-plan daar te bespreken 
en te kijken of er draagvlak voor bestaat  bij de andere overheden.
2.U verwijst naar de campagnes van Sensoa, maar er is meer.
Naast Sensoa, de partnerorganisatie voor seksuele gezondheid,  zijn er ook twee 
organisaties met terreinwerking,  nl. het Instituut voor Tropische Geneeskunde met 
haar jarenlange terreinwerking  voor seksuele gezondheid bij sub-Saharaanse  
Afrikaanse migranten en Violett met haar jarenlange  terreinwerking voor seksuele 
gezondheid bij sekswerkers. Met deze twee terreinwerkingen investeert de Vlaamse 
overheid in de sensibilisering naar risicogroepen die epidemiologisch gezien  het meeste  
risico lopen voor hun seksuele  gezondheid, waaronder het risico op HIV en SOA. De 
genoemde terreinwerkingen  bieden een service  op maat van die doelgroepen,  d.w.z. 
outreachend, laagdrempelig, cultuursensitief  en participatief.
Over de initiatieven van Sensoa m.b.t.  sensibilisering rond HIV en SOA, wil ik 
verduidelijken dat er enerzijds gewerkt wordt aan het voorkómen van HIV en SOA en 
anderzijds aan het verhogen van de bespreekbaarheid ervan. Het voorkómen 
(preventie) krijgt  vorm op drie manieren:
interventies om de blootstelling te verminderen (het thema SOA integreren in het 
aanbod relationele en seksuele voorlichting, HPV-vaccinatie  promoten, …);
interventies om de overdracht te beperken (zoals condooms en veiligere 
sekspraktijken promoten);
interventies om de besmettelijke periode  zo kort mogelijk te houden (zoals 
passende testadviezen geven).
Daarnaast is de bespreekbaarheid  van HIV en SOA verhogen belangrijk, zowel  in functie 
van het voorkómen als van het behandelen ervan.  Een SOA oplopen in iemands 
seksuele loopbaan is niet uitzonderlijk. Helaas ervaren  mensen  angst, schaamte of 
schuld als ze een soa of hiv oplopen en dat is een hindernis voor de preventie ervan. 
Het heeft ook een grote impact op het algemene welbevinden en het seksueel 
functioneren in het bijzonder. Sensoa streeft daarom naar een samenleving  die goed 
weet om te gaan met soa’s en hiv maar bovenal de kaart van de preventie trekt.  
Daarom biedt Sensoa als partnerorganisatie van de Vlaamse  overheid,  haar expertise 
aan bij media-initiatieven (bv. interviews in breed beluisterde talkshows), werkt Sensoa 
samen met onder meer Domus Medica  en huisartsenopleidingen om de 
bespreekbaarheid van soa’s en seksuele  gezondheid door huisartsen te ondersteunen 
(Onder 4 Ogen-methodiek), levert Sensoa  feedback op sensibiliserende initiatieven  van 
partners in het werkveld (bv. VAD-vormingen), brengt  Sensoa organisaties samen in 
een multidisciplinair overleg om signalen en goede  praktijken uit te wisselen en te 
versterken (Vlaams  Soa Overleg) en spant Sensoa zich in om de drempels voor 
effectieve preventie,  opsporing en behandeling van soa’s weg te werken (bv. soa-
richtlijnen helpen opstellen). 
Initiatieven die een belangrijke bijdrage leveren aan de preventie,  promoot  Sensoa 
actief in zijn communicatie,  zo ook voor het instrument van de Vlaamse overheid  om 
aan partnerwaarschuwing te doen (Partneralert.be). Om de bespreekbaarheid van soa’s 
zo vroeg als mogelijk te stimuleren, ontwikkelde Sensoa specifieke  lesvormen die 
leerkrachten ondersteunt om met hun leerlingen  over soa’s te praten (bv Better Safe 
Than Soa). Last but not least, investeert Sensoa in actuele informatie over HIV en SOA 
voor iedereen, via allesoverseks.be
Ten slotte is er ook nog de opvolging van de meldingsplichtige  seksueel overdraagbare 
aandoeningen door de dienst infectieziektebestrijding van het agentschap Zorg en 
Gezondheid.
