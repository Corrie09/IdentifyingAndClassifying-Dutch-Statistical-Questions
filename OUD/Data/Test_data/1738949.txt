title: Games als reclameproduct - Valkuilen
thema: Media
pdf link: https://docs.vlaamsparlement.be/pfile?id=1738949
thema link: https://www.vlaamsparlement.be/parlementaire-documenten/schriftelijke-vragen/1539047
SCHRIFTELIJKE VRAAG
nr. 206
van TINE VAN DEN BRANDE
datum: 29 juni 2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
Games als reclameproduct   -  Valkuilen
In Vlaanderen hebben  we 82 bedrijven  die games ontwikkelen (bron: VRT.NWS 
16/12/2020). Een mooi aantal en daar draagt het VAF-gamefonds zeker toe bij (VAF:  
Vlaams Audiovisueel  Fonds). Games zijn er om te ontspannen, denk maar aan E-sports-  
en avonturengames,  maar ook om kennis en vaardigheden te ontwikkelen,  denk maar aan 
braingames of taalgames. Games zijn een mogelijkheid  voor kunstenaars maar ook voor 
wiskundeknobbels om hun creatief  talent te uiten. Games zijn zo opgebouwd dat de spelers 
zich betrokken voelen en gestimuleerd worden  om steeds beter te worden. Er is veel 
positiefs te zeggen over deze groeiende sector die met een grote  snelheid  aan het 
evolueren is. Naast de verschillende positieve elementen duiken  er, mijn inziens, ook een 
aantal valkuilen op waarvoor we waakzaam dienen  te zijn.
In De Standaard van 2 september 2020 lezen we in het artikel 'De beurs wordt  een 
videogame':“Vandaag spelen  almaar  meer millennials een heel ander  spelletje op hun smartphone.  
Eentje waarbij ze met enkele swipes aandelen kopen en verkopen. Gelikte financiële apps, 
zoals het Amerikaanse  Robinhood, lokken talloze jonge beleggers naar de beurs, waar ze 
traden als ware het een videogame. De toegankelijkheid van beleggen via Robinhood is 
tegelijk ook een groot  gevaar, doordat mensen zonder kennis  van zaken de app gaan 
bespelen als een slotmachine  in een casino.”
In De Tijd van 23 juni lezen we in het artikel  'AB InBev verkent  virtuele wereld met 
renpaarden':“De productie en handel in digitale goederen  groeit. Over vijf tot tien jaar worden er tot 
tientallen miljoenen nieuwe jobs gecreëerd, zeggen techondernemers. Al zowat  2,5 miljard 
mensen participeren in de virtuele economie. Daar is voor 129 miljard dollar economische 
activiteit. Meer mensen spenderen er (in virtuele werelden en gamingomgevingen ook 
'Metaverse' genoemd)  meer tijd en de ervaringen  met het meeste succes hebben te maken 
met sport, media en entertainment.
Ook bedrijven zien nieuwe opportuniteiten om te adverteren. AB InBev biedt virtuele 
renpaarden voor virtuele paardenraces aan met een Stella Artois-huid  en een digitaal 
kunstwerk. De virtuele paarden worden geveild  voor zowat 50.000 dollar, transacties 
gebeuren in een cryptomunt.  In de toekomst kan ook e-commerce  worden gelinkt, zegt 
AB InBev en zullen deelnemers aan de virtuele race dus een echt biertje thuis bezorgd  
krijgen. Bedrijven  zullen er gespecialiseerde teams  en budgetten voor hebben, zoals nu 
voor sociale media, wordt voorspeld. Ook Zuckerberg zet in op deze evolutie.
In De Tijd van 24 juni lezen we in het artikel 'Marketingstart-up VCTRY koppelt merken 
aan gamers: 
“Zes op de tien Belgen gamen. De helft van de gamers in ons land is 25 tot 40 jaar. Een 
op de vijf behoort tot generatie Z, die 6 tot 24 jaar oud is. In die groep gamen acht op de 
tien jongeren. Maar ook ouderen gamen.  Een derde is 40-plusser en er zijn evenveel 
vrouwelijke als mannelijke gamers.  Het is een grote, diverse mainstreamgroep die 
interessant is voor adverteerders’, zegt Kjell Colsoul, algemeen directeur en medeoprichter  
van VCTRY.  De start-up  zegt het eerste agentschap te zijn in België en Nederland dat 
marketing breed toepast op alle aspecten van gaming.”
Naast ontspannen  en vaardigheden ontwikkelen, worden games dus ook meer en meer 
ingezet als verdienmodel, om extra verkoop te realiseren voor bedrijven, en dit zo 
laagdrempelig mogelijk. Er worden  niet enkel meer externe ads gekoppeld  aan games maar 
de games zijn het reclameproduct  zelf (bv. paardenrace AB InBev).
1.Hoe beoordeelt  de minister deze evolutie?
2.Is de minister van mening dat er vandaag al voldoende regelgeving is waardoor 
voldoende beschermingsdrempels  zijn ingebouwd ten aanzien van minderjarigen?  
Zo ja, graag meer duiding.
Zo niet, zal de minister hieromtrent stappen  ondernemen? Welke en op welke termijn?
3.Heeft  de minister contact met diverse stakeholders uit deze sector  waar deze evoluties 
ook besproken worden?  
Kan hij al wat inzichten meegeven?
4.Is de minister van plan om informatie- en/of preventiecampagnes te ontwikkelen die 
ook de gevaren van games belichten?  Denk aan: verslaving met negatieve gevolgen 
voor het familiale  en professionele  leven,  verslaving waarbij ook geld vergokt wordt, 
impact van sluikreclame  (AB InBev paarden), eenvoudige toegang voor kinderen  en 
minderjarigen,...
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 206 van 29 juni 2021
van TINE VAN DEN BRANDE
1.Uw vraag verwijst naar de combinatie van verschillende nieuwe evoluties en trends, 
waar we vanuit het beleid met aandacht naar moeten  kijken. 
Het gaat hier in essentie om verschillende  fenomenen:
-het gebruik van videogames als advergames, met reclame  als doelstelling,
-een vervagende  scheidslijn tussen bepaalde  aspecten van videogames, online  
gokken en online beleggen,
-vormen van productplacement in game-omgevingen,
-de stijgende financiële waarde van online  virtuele zaken,  zoals we die kennen bij 
cryptomunten als bitcoin  of bij NFT (non-fungible token) als een manier om 
eigenaarschap te koppelen aan digitale objecten via blockchain en een smart 
contract.
Het is een algemeen gegeven dat de grenzen tussen verschillende  processen, 
sectoren, vormen van content, etc. in onze moderne digitale  samenleving en 
economie aan een razendsnel  tempo vervagen. Ik begrijp uw bezorgdheid en ben van 
mening dat we waakzaam moeten  zijn, zeker wat betreft jongere  gamers en de 
aantrekking van virtuele beleggingsplatformen of de handel in virtuele munten. 
Dat games of bepaalde aspecten van gaming worden  ingezet als verdienmodel zie ik 
echter niet direct als een probleem, zolang  dit maar op een correcte en transparante 
manier gebeurt.  Andere  contentvormen zoals bv. televisie, radio en print worden  ook 
regelmatig ingezet  voor advertentiedoeleinden. De uitbreiding  naar games is een 
logische evolutie. Wanneer dat problematisch wordt, moet er natuurlijk ingegrepen  
worden, zoals een paar jaar geleden op federaal niveau reeds actie werd ondernomen  
tegen verdoken gokpraktijken in populaire  videogames.
2.Voor Vlaanderen en België kijken we voor de reclame  in kwestie in de eerste plaats 
naar het zelfregulerend orgaan JEP (Platform Jeugd preventie Extremisme en 
Polarisatie). Het JEP hanteert momenteel  de 10e herziening  van de ICC-Code  voor 
reclame en marketingcommunicatie. Die herziening  had net de aanpassing  aan en 
toepassing op door digitale technologie ondersteunde  marketingcommunicatie en  -
 technieken tot doel, met verduidelijkingen over de herkenbaarheid van native 
advertising en de uitbreiding van het toepassingsgebied  op alle media en platformen, 
waaronder sociale media, mobiele toestellen, virtuele  en marketingcommunicatie 
met artificiële intelligentie.  Artikel  7 van die code stelt duidelijk:
“ARTIKEL 7 — IDENTIFICATIE EN TRANSPARANTIE Marketingcommunicatie  moet 
duidelijk als zodanig herkenbaar zijn, ongeacht de vorm en het gebruikte medium. 
Als een advertentie — ook zogenaamde “native advertising”  — verschijnt in een 
medium dat nieuws of redactioneel materiaal bevat, dan moet ze zo worden  
voorgesteld dat ze makkelijk herkenbaar is als advertentie en indien nodig ook zo 
worden genoemd.  Reclameboodschappen mogen hun ware commerciële doel niet 
verhullen. Communicatie die de verkoop  van een product  promoot mag daarom niet 
worden voorgesteld als bijvoorbeeld markt  — of consumentenonderzoek, informatie 
afkomstig van gebruikers, een privéblog,  persoonlijke posts op sociale media  of 
onafhankelijke beoordeling.”
Wanneer het gaat om reclame, inclusief  in games, voor kansspelen  in de fysieke 
wereld is reclame in principe toegelaten zolang  de kansspelen worden  aangeboden  
op basis van een vergunning die werd toegekend door de Kansspelcommissie. Voor 
online kansspelen  geldt deze voorwaarde ook, maar zijn er bijkomende regels.  Deze 
staan vervat in het koninklijk besluit  25 oktober  2018 en dit is dus federale materie.
Als minister van media  zie ik raakvlakken met Mediawijsheid.
3.Advergames komen voornamelijk voor op het internet,  waar Vlaamse bevoegdheden  
slechts beperkt  zijn. 
Inzichten zijn voorhanden uit academische  hoek. Het Vlaamse  onderzoeksproject 
AdLit werkte van 2014 tot 2018 op het thema reclamewijsheid, onder ander  over het 
gebruik van games  als advertentie. Ze stelden  onder meer vast dat kinderen bij 
advergames, in tegenstelling tot bij reclamespotjes op tv, weinig  reclamewijsheid 
aan boord legden. De positieve houding ten opzichte van de advergame overklaste 
de reclamewijsheid. Dat effect werd afgezwakt, wanneer een waarschuwingssignaal 
werd getoond voor het spel gespeeld kon worden. De onderzoekers concludeerden  
toen dat de regelgeving  en gekende theorieën niet voldoende waren om bv. kinderen  
te beschermen tegen nieuwe reclamevormen  zoals advergames.
Het Gameable-onderzoek van Mintlab,  IMS & CiTiP (KU Leuven),  Developmental 
Psychology & Law & Technology (UGent), Inclusive Society (UCLL) en LUCA School  of 
Arts volgt dit thema nauw op. Het onderzoek loopt van oktober 2020 tot oktober 
2024 en heeft als doelstelling:
-de ontwerpcomplexiteit  van gokken  in games te ontrafelen en overtuigende  
mediatactieken te onthullen,
-een overzicht te geven van (inter)nationale wetgevende en zelf/co-regulerende  
instrumenten (in de kansspelwetgeving, consumentenbescherming en 
gegevensbescherming),
-het potentiële springplankeffect tussen gesimuleerd  gokken  en daadwerkelijk 
gokken te onderzoeken,
-lacunes aan te pakken in preventie,  vroegtijdige interventie en sociale bijstand.
4.Wat campagnes  en bewustmaking  betreft werkte Mediawijs, het Vlaams  
Kenniscentrum Digitale geletterdheid en Mediawijsheid,  samen met het AdLit-project  
een aanbod van informatie en educatieve  producten  uit voor leerkrachten 
(http://www.reclamewijs.be wordt momenteel  geactualiseerd)  en voor ouders 
(https://www.medianest.be/thema/reclame). Het thema komt ook voor in de 
Mediacoach-opleiding en De Schaal van M (gericht  op het lager onderwijs). Mediawijs  
maakt voor dit thema  ook het materiaal van VAD 
(https://www.vad.be/themas/gamen) breder bekend. En Mediawijs volgt uiteraard 
ook het onderzoeksproject Gameable nauw  op om in de komende jaren op basis 
daarvan nieuw materiaal te produceren.
