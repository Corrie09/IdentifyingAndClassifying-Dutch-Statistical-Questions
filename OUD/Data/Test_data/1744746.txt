title: Complex project 'Viaduct Gentbrugge' - Fasering
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1744746
thema link: https://www.vlaamsparlement.be/parlementaire-documenten/schriftelijke-vragen/1545446
SCHRIFTELIJKE VRAAG
nr. 1492
van ELKE  SLEURS
datum: 13 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Complex project 'Viaduct Gentbrugge'  -  Fasering
De Vlaamse Regering gaf op vrijdag 9 juli 2021 groen licht voor de startbeslissing van het 
complex project ‘Viaduct  Gentbrugge’. Met deze goedkeuring kan de onderzoeksfase van 
start gaan. In deze fase wil men op zoek gaan naar de verschillende alternatieve 
oplossingen voor de doelstellingen  van het complex project en de scope van het 
geïntegreerd onderzoek.  Dat zal resulteren in een ‘alternatievenonderzoeksnota’  waarbij 
onder andere in inspraak wordt  voorzien voor het brede publiek zoals burgerbewegingen  
en het maatschappelijk middenveld.
Na het verwerken van de inspraak  kan het geïntegreerd onderzoek beginnen. De 
onderzoeksfase wordt  afgerond met een voorkeursbesluit  dat motiveert welk alternatief  
gekozen wordt. Ook voor dit besluit  zal er een adviesronde  worden georganiseerd, evenals 
een openbaar onderzoek.
Na het voorkeursbesluit volgt nog een projectbesluit.
1.Kan de minister de actuele indicatieve timing  geven van de verschillende fases van dit 
complex project? Wat is de tijdspanne  tussen de ‘alternatievenonderzoeksnota’ en het 
voorkeursbesluit? Wanneer zal de Vlaamse Regering  dit besluit bekrachtigen?
2.Er worden geen voorafnames genomen op de alternatieve oplossingen voor het E-17-
viaduct Gentbrugge. 
In hoeverre zal de minister, en bij uitbreiding  de Vlaamse Regering, de voorkeur van 
het brede publiek laten doorwegen in de uiteindelijke beslissing? Hoever  wil men 
daaraan tegemoetkomen? Graag  wat toelichting. 
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1492 van 13 juli 2021
van ELKE  SLEURS
1.De Vlaamse Regering heeft op 9 juli 2021 haar goedkeuring gehecht  aan de 
startbeslissing van het complex project ‘viaduct  Gentbrugge’ in de zin van het decreet 
van 25 april 2014 betreffende complexe  projecten. In eerste instantie zal er door De 
Werkvennootschap in het najaar 2021 een studiebureau worden  aangesteld  die haar 
zal begeleiden  bij de volgende fases van het complexe project. Een actuele  indicatieve 
timing van de verschillende fases werd nog niet opgemaakt,  en zal mede afhankelijk  
zijn van de doorlooptijd van de onderzoeksfase. Er zullen  immers verschillende 
oplossingen op een geïntegreerde manier  onderzocht en afgewogen worden. Het is 
dan ook voorbarig om een timing  te kleven  wanneer de Vlaamse Regering een 
voorkeursbesluit zal bekrachtigen.
2.Belangrijk is om ambities nog voor het opmaken van de alternatievenonderzoeksnota 
in kaart te brengen.  In een ambitiefase zullen de verschillende ambities  van de 
belanghebbenden onderzocht worden. Ze vormen een leidraad  voor de scope van de 
alternatievenonderzoeksnota. Het doel is een duidelijk beeld  te krijgen van de 
geïntegreerde opgave  en tot een breed  gedragen project te komen.
