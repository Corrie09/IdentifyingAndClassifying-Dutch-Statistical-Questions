title: Schoolinfrastructuur - DBFM-projecten
thema: Onderwijs en Vorming
pdf link: https://docs.vlaamsparlement.be/pfile?id=1735659
thema link: https://www.vlaamsparlement.be/parlementaire-documenten/schriftelijke-vragen/1534576
SCHRIFTELIJKE VRAAG
nr. 806
van BRECHT WARNEZ
datum: 17 juni 2021
aan BEN WEYTS
VICEMINISTER-PRESIDENT VAN DE VLAAMSE  REGERING, VLAAMS MINISTER VAN ONDERWIJS , SPORT, 
DIERENWELZIJN EN VLAAMSE RAND
Schoolinfrastructuur  -  DBFM-projecten
Ik verwijs  naar mijn schriftelijke vraag nr. 641 van 18 juni 2020.
Om aan de grote noden voor schoolinfrastructuur tegemoet te komen, werkt de Vlaamse 
overheid samen  met private partners. Dat is belangrijk, gelet op de historische 
achterstand en de lange wachtlijsten voor scholenbouw.
De overheid lanceerde op 5 maart 2017 een oproep voor een nieuw  
investeringsprogramma in schoolinfrastructuur via projectspecifieke  DBFM-
overeenkomsten (DBFM: Design  Build Finance Maintain). Op 29 september  2017 besliste  
de Vlaamse  Regering over de selectie en rangschikking  van de projecten voor dat nieuwe  
DBFM-programma. Er zal hiermee  de komende jaren voor circa 550 miljoen euro worden 
geïnvesteerd in de bouw van nieuwe scholen.
In het Masterplan Scholenbouw  2.0 reserveert de minister voor het nieuwe DBFM-project 
Scholen van Vlaanderen  een investering ter waarde van 1 miljard  euro.
1.Momenteel  zijn de laatste  projecten in volledige uitvoering van het eerste DBFM-
programma Scholen  van Morgen.  
Kan de minister een actuele stand van zaken  geven  over de voortgang van de 
projecten die nog gerealiseerd worden  in het kader van het Scholen van Morgen 
DBFM-programma? Graag een overzicht van de projecten per provincie, 
onderwijsverstrekker en onderwijsniveau. Hierbij graag stand van het dossier (fase,  
…), het aantal m², budget per project, timing  enzovoort.
2.Kan de minister  een actuele stand van zaken geven  over de voortgang van de 
projecten in het kader van het projectspecifieke DBFM-programma? Graag een 
overzicht van de projecten per provincie, onderwijsverstrekker  en onderwijsniveau.  
Hierbij graag de stand van het dossier (clusterovereenkomst, fase in selectie of 
aanbesteding…), het aantal m², budget per project of cluster,  timing enzovoort.
3.Hoe kijkt de minister  naar de huidige doorlooptijd van de projecten  binnen het 
projectspecifieke DBFM-programma tot nu toe? Wordt de vooropgestelde  timing 
gehaald? Heeft hij zicht op desgevallend vertragende factoren?
4.Kan de minister een overzicht geven  van de projecten  in het kader van het 
projectspecifieke DBFM-programma die in de loop van de tijd eventueel afgehaakt  
zijn? Heeft hij zicht op de beweegredenen van de clusters of projecten uit clusters 
om na de selectie toch het traject niet verder tot uitvoering te brengen?
5.De overheid doet voor het uitrollen van de projectspecifieke DBFM  een beroep op het 
Agentschap voor Infrastructuur in het Onderwijs (AGION). Anderzijds wordt onder 
andere juridisch en technisch advies extern ingewonnen.
Kan de minister een overzicht bezorgen  van de binnen AGION en vanuit  externe 
expertise gepresteerde uren en de kostprijs voor de prestaties  tot nu toe in een 
overzicht per maand?
6.Kan de minister  een overzicht  geven op de huidige  stand van het Scholen van 
Vlaanderen-project? Hoever  staat het met de voorbereiding van deze formule?  Graag 
een stand van zaken met timing  en plan van aanpak. Wanneer wordt de oproep voor 
kandidaat-scholen gelanceerd?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 806 van 17 juni 2021 
van BRECHT WARNEZ
1.Op 25 juni zijn 170 van de 182 projecten  binnen  het DBFM-programma Scholen van 
Morgen volledig opgeleverd  en dus ook gerealiseerd. 12 projecten bevinden zich in de 
bouwfase. Eind juni wordt  met de Prizma Middenschool  te Izegem het 171ste project 
opgeleverd. Zie bijlage  1 voor het gevraagde overzicht  met de actuele stand van zaken 
van de nog op te leveren projecten,  op basis van de beschikbare informatie.
 
2.De stand van zaken  van het projectspecifieke DBFM-programma  op 25 juni is de 
volgende. Het programma omvat 39 projecten, verspreid over 13 clusters. Er zijn 12 
clusters gepubliceerd waarvan er in 11 clusters een selectiebeslissing is genomen.  Voor 
op één na alle clusters werden de afzonderlijke aanbestedingsprocedures dus 
opgestart. Enkel het project Tessenderlo van de Broeders van Liefde moet nog in de 
markt worden gezet. De volgende selectiebeslissing  – voor het project Campus 
Barnum-VISO te Roeselare  – is voorzien voor eind oktober.  Alle schoolbesturen  van 
het gesubsidieerd onderwijs  hebben  aan AGION een mandaat gegeven voor het voeren 
van de selectiefase van hun clusters. Vier clusters  bevinden zich momenteel in de 
gunningsfase: project  Egied  Van Broeckhovenschool,  projectcluster  Gent-Ninove, 
projectcluster Maldegem-Poperinge-Wingene  en projectbundel GO!01. Voor deze 
clusters hebben  de betrokken schoolbesturen de bestekken uitgestuurd   en werden 
de eerste offertes  ontvangen.  Voor het project Egied Van Broeckhovenschool werd in 
mei de voorkeursbieder  aangeduid.  Na de zomervakantie  worden de eerstvolgende 
bestekken uitgestuurd. De gunning  van de eerste cluster is voorzien voor de eerste 
helft van 2022. Zie bijlage 2 voor het gevraagde overzicht  van de clusters en de 
projecten, op basis van de beschikbare  informatie.
 
3.We hebben met het projectspecifieke  DBFM-programma het afgelopen jaar een mooie 
vooruitgang geboekt. Intussen zitten we voor bijna alle clusters  in de 
aanbestedingsfase en hebben  we in verschillende  clusters reeds een aantal belangrijke 
mijlpalen bereikt,  zoals men ook kan vaststellen in het bijgaande overzicht. Zoals 
gezegd zijn 12 van de 13 clusters al gestart  met de selectiefase waarvan  er 11 deze 
fase volledig hebben  doorlopen. Voor vier projecten werd de gunningsfase opgestart 
en werden verschillende offertes ontvangen.  Een viertal bijkomende clusters zullen 
tegen het einde van dit jaar eveneens hun gunningsfase opstarten. Om rekening te 
houden met de projectspecifieke  invulling  van de verschillende  projecten  door de 
inrichtende machten en de verscheidenheid  in de clusters,  kan er geen harde algemene 
timing worden opgelegd. De timing is immers  in grote mate afhankelijk van de 
inrichtende machten. Ik kan daar begrip voor opbrengen aangezien er heel wat 
voorstudiewerk moest gedaan  worden, die de doorlooptijd  van het voortraject onzeker  
maakten. Bovendien was het noodzakelijk om type-aanbestedingsdocumenten op te 
maken die voor de inrichtende machten een broodnodige hulp zijn om hun cluster- of 
projectspecifiek aanbestedingspakket  op een professionele  manier te kunnen 
samenstellen. Ik stel ook vast dat de opmaak van de verschillende project- en 
clusterspecifieke gunningsdocumenten  (de projectdefinitie, het bestek  enz.) en het 
vastleggen van de bouwprogramma’s  door de schoolbesturen de nodige tijd in beslag 
neemt. Het is natuurlijk essentieel dat de schoolbesturen  een duidelijke en gepaste 
afbakening van de scope van hun projecten  maken.  Ik begrijp  dat dit niet voor alle 
scholen even eenvoudig is en snel kan gebeuren  gezien projectspecifieke factoren 
(grondverwerving, opmaak van RUP, interne overleg- en beslissingsstructuren enz.) 
en de langetermijn benadering van dit concept.  
4.Van de projecten die eind 2017 door de Vlaamse  Regering geselecteerd  zijn, zijn op 
vandaag enkel  twee kleinere projecten,  namelijk “Campus Oost Ardooie” van de vzw 
Scholengroep Arkorum  en de vzw Scholengroep Sint-Michiel en “Gesubsidieerde vrije 
basisschool Sint-Catharina te Stabroek”  uit eigen  overweging uitgestapt uit het 
projectspecifieke DBFM-programma  omdat  het project  via een andere subsidiepiste 
aan bod kwam bij AGION  of omdat het project omwille  van een aanhoudende  daling 
van het leerlingenaantal niet meer aan de orde was.
5.AGION beschikt over een DBFM-team  dat volledig  werkt  aan de DBFM-programma’s, 
dit betekent  op vandaag  zowel  het verder opvolgen van het project Scholen van 
Morgen, de realisatie van de projectspecifieke  DBFM-programma’s alsook de 
voorbereiding van het nieuwe  programma ‘Scholen van Vlaanderen’ waarover  meer in 
mijn antwoord op vraag 6. In die context worden  dan ook geen aparte  uren 
geregistreerd, maar is dit een kernopdracht  van het agentschap en in het bijzonder 
het DBFM-team. De kosten van de externe ondersteuning werden  voor een groot stuk 
tijdens de beleidsperiode van de vorige  minister van onderwijs gemaakt en bedragen 
momenteel 0,4%  van de totale geraamde  investeringskost  van het programma.  Dit 
ligt nog steeds onder  hetgeen  gangbaar  is bij zorgvuldig opgezette DBFM-projecten  
waarbij de contractuele  verplichtingen  van private partijen  gedurende 30 jaar 
gedetailleerd worden vastgelegd.
6.De DBFM-programma’s Scholen van Vlaanderen zijn in volle voorbereiding. Er werden 
reeds verschillende stappen gezet.  Het voorontwerp  van decreet voor het nieuwe 
DBFM-programma werd op 7 mei een eerste keer principieel goedgekeurd door de 
Vlaamse Regering. Na onder meer het advies  van de Raad van State en de definitieve  
goedkeuring door de Vlaamse Regering zal het ontwerp van decreet bij het Vlaams 
Parlement worden ingediend.  Dit zal ten vroegste voor september zijn.  De lancering 
van de eerste oproep voor kandidaat-scholen is voorzien voor dit najaar. Daarover zal 
tijdig gecommuniceerd worden.
BIJLAGEN
1.Status SvM 25 juni 2021
2.Overzicht (deel)project(en) status  25 juni 2021
