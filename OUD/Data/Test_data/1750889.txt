title: Coronavirus - Colombiaanse variant
thema: Gezondheid
Welzijn en Gezin
pdf link: https://docs.vlaamsparlement.be/pfile?id=1750889
thema link: https://www.vlaamsparlement.be/parlementaire-documenten/schriftelijke-vragen/1548205
SCHRIFTELIJKE VRAAG
nr. 825
van FREYA SAEYS
datum: 18 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Coronavirus  -  Colombiaanse variant
In Zaventem zijn zeven bewoners van een rusthuis overleden  na een besmetting met de 
een nieuwe covidvariant,  de Colombiaanse.  Alle slachtoffers waren volledig gevaccineerd.
1.Hoe is de aanwezigheid  van de variant  in Vlaanderen ondertussen geëvolueerd?
2.Wat weten  we van de effectiviteit  van de vaccins tegen deze variant?
3.Weten we ondertussen al iets meer over de aanwezigheid van antistoffen  bij 
gevaccineerde ouderen, gelet op het feit dat toch ook een aantal gevaccineerde 
ouderen in ziekenhuizen terechtkomen?
4.Wat is het standpunt van de minister en de Vlaamse Regering  met betrekking tot een 
derde prik voor ouderen en kwetsbare groepen? Wanneer  krijgen we daarover 
uitsluitsel?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 825 van 18 augustus 2021
van FREYA SAEYS
1.In Vlaanderen is de dominante variant  tegenwoordig de deltavariant. Ook wereldwijd 
zien we niet echt een doorbraak  van de Colombiaanse variant, dit in tegenstelling tot 
wat met de deltavariant gebeurde.  Deze variant  wordt (nog) niet beschouwd als een 
“variant of concern”  (zorgwekkende  variant)  door de Wereldgezondheidsorganisatie 
maar is wel in onderzoek. Het spreekt voor zich dat dit door Zorg en Gezondheid van 
nabij opgevolgd  wordt.
2.Omdat  deze variant nog niet zo veel voorkomt, is hierover niet zo veel geweten. Op 
internationale fora is dit nog niet echt ter sprake gekomen. Verder onderzoek naar 
deze variant en het belang ervan  is gaande.
3.Circulerende antistoffen in het bloed worden nog altijd niet als een “correlate of 
protection” beschouwd  en bijgevolg  wordt er niet aangeraden  om antistoffen in het 
bloed te bepalen na vaccinatie. Antistoffen zijn ook niet de enige  factor die 
meespeelt in het opbouwen  van de immuniteit.  De meeste volledig gevaccineerde 
ouderen die in de ziekenhuizen terechtkomen,  zijn mensen  met vaak meer 
risicofactoren op ernstige  infectie en met verschillende  vormen van onderliggend 
lijden. Daarnaast is geweten dat vaccins  in het algemeen  minder efficiënt  werken bij 
heel oude mensen omwille van het verouderen van het immuunsysteem  
(immunosenescentie).
4.Momenteel wordt enkel voor mensen met verminderde  immuniteit door 
aandoeningen die hun immuunsysteem aantasten of door medicatie, bv. omwille van 
kankerbehandeling, aanbevolen  een extra vaccinatie toe te dienen.  Dit wordt  voor 
deze groep eerder  gezien  als een derde dosis ter vervollediging van de 
basisvaccinatie dan een boostervaccinatie. Er is momenteel geen systematische 
toediening van een boosterdosis voorzien, ook (nog) niet voor ouderen en andere 
kwetsbare groepen.
