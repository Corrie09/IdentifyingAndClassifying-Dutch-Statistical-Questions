title: Ontmoeting met ambassadeurs van het Centraal-Amerikaans Integratiesysteem (SICA) - Opportuniteiten
thema: Buitenlands beleid
Internationaal ondernemen
pdf link: https://docs.vlaamsparlement.be/pfile?id=1746881
thema link: https://www.vlaamsparlement.be/parlementaire-documenten/schriftelijke-vragen/1540043
SCHRIFTELIJKE VRAAG
nr. 403
van JORIS NACHTERGAELE
datum: 30 juni 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Ontmoeting met ambassadeurs van het Centraal-Amerikaans Integratiesysteem (SICA)  -  
Opportuniteiten
Op 22 juni 2021 had de minister-president  een ontmoeting  met ambassadeurs van de 
SICA-groep. SICA, het Centraal-Amerikaans Integratiesysteem, brengt verschillende  
landen in de regio samen om onder meer de democratie, de socio-economische  
ontwikkeling en de mensenrechten te bevorderen.  De lidstaten van SICA zijn momenteel 
Belize, Costa Rica, de Dominicaanse Republiek, El Salvador, Guatemala,  Honduras,  
Nicaragua en Panama.
Volgens de communicatie van de minister-president zoeken  de SICA-landen toenadering  
tot Vlaanderen omwille  van onze expertise in onder  andere  sociale  dialoog,  digitalisering, 
zeeën en oceanen, democratische  veiligheid, institutionele versterking, sociale en 
economische integratie  en een geïntegreerd risicobeheer en monitoring van de 
klimaatverandering. De minister-president stelde daarbij  dat hij zou onderzoeken of het 
akkoord tussen de EU en Midden-Amerika van 2012 hier de basis kon vormen voor meer 
samenwerking.
Ten slotte haalde  de minister-president  in zijn communicatie aan dat de SICA-regio ook 
interessante handelsopportuniteiten biedt voor Vlaanderen. Momenteel bedraagt de handel 
met de regio 395 miljoen  euro voor export en 905 miljoen  euro voor import.
1.Kan de minister-president meer toelichting geven  bij de dialoog  met de SICA-
ambassadeurs? Werden  er naast  de bovenvermelde  topics nog andere zaken  
besproken?
2.Waar ziet de minister-president opportuniteiten voor de handelsrelaties met de SICA-
landen? Voor welke Vlaamse deelsectoren is de regio interessant  en hoe zal de 
minister-president deze deelsectoren meenemen  in de uitdieping van de relaties  met 
de SICA-landen?
3.Welke concrete  afspraken werden er gemaakt om de samenwerking tussen Vlaanderen 
en Centraal-Amerika  te versterken? Welke  tijdlijn werd hier afgesproken om volgende  
stappen te zetten?
JAN JAMBON 
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
ANTWOORD
op vraag nr. 403 van 30 juni 2021
van JORIS NACHTERGAELE
1.Dat zijn inderdaad  de zaken die besproken werden. Daarnaast - net zoals bij alle andere  
buitenlandse contacten - grepen  wij de kans om uit te leggen  welke  bevoegdheden 
Vlaanderen grondwettelijk heeft om internationaal beleid te voeren. Uiteraard wijs ik 
ook steeds  op de economische,  culturele, academische en toeristische troeven.  
Vlaanderen als ware exportnatie  neemt immers het leeuwendeel van de Belgische 
bilaterale handel met deze landen  voor haar rekening. Zo varieert het aandeel van 
Vlaanderen in de Belgische export  naar deze landen  tussen 73,8% voor Costa Rica en 
92,7% voor Panama.  Voor wat betreft de Belgische invoer uit deze landen,  kunnen we 
zelfs stellen dat bijna 100% van alle ingevoerde goederen  via Vlaanderen gaat. 
Antwerpen is daarbij de belangrijkste toegangspoort. Het spreekt  voor zich dat hier nog 
interessante samenwerkingsopportuniteiten  liggen, die wij verder  zullen verkennen.   
Alle vertegenwoordigers  benadrukten dat ze er naar uit kijken om nauwer met 
Vlaanderen samen  te werken .
2.Er werd afgesproken dat de SICA-landen in overleg zullen gaan met Flanders  
Investment & Trade (FIT). FIT kan dan overgaan tot de identificatie van interessante 
sectoren en deelsectoren. Dit vraagt  echter de nodige tijd en planning. Als bijlage gaat 
een voorlopig overzicht van potentieel interessante sectoren.
3.Er werd geen concrete deadline  afgesproken. Het is in elk geval duidelijk dat de SICA-
landen erg gemotiveerd zijn om met Vlaanderen samen te werken. De contacten met 
het Departement Kanselarij en Buitenlandse Zaken en met FIT zullen toelaten  om de 
samenwerking verder te concretiseren. In de nabije toekomst zullen  de SICA-landen  
onder meer samenzitten  met de Sociaal-Economische  Raad van Vlaanderen (SERV) 
voor het thema sociale dialoog en met het Agentschap Informatie Vlaanderen wat 
betreft digitalisering. 
Er worden ook stappen ondernomen opdat de SICA-landen op een latere  datum  samen 
de Haven van Antwerpen en ook het Vlaams Instituut voor de Zee in Oostende kunnen  
bezoeken.
BIJLAGE
Overzicht potentieel interessante sectoren
