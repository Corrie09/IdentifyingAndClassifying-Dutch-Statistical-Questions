title: Testevenementen - Aanvragen en beoordeling
thema: Cultuur
pdf link: https://docs.vlaamsparlement.be/pfile?id=1755284
thema link: https://www.vlaamsparlement.be/parlementaire-documenten/schriftelijke-vragen/1548805
SCHRIFTELIJKE VRAAG
nr. 443
van CATHY  COUDYSER
datum: 1 september 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Testevenementen  -  Aanvragen en beoordeling
Het Overlegcomité heeft op 23 april jl. het detaillistische kader dat eerder diezelfde week 
in de schoot van de Interministeriële Conferentie (IMC) Volksgezondheid werd vastgesteld 
rond de organisatie van testevenementen in België, bekrachtigd.
In zijn toelichting tijdens  de plenaire  vergadering  van 21 april jl. verduidelijkte de minister-
president dat organisatoren  bij de bevoegde (regionale)  vakminister  een voorstel voor 
testevent kunnen indienen, nadat het akkoord  werd verkregen van de burgemeester  van 
de gemeente waar het event plaatsvindt. De bevoegde minister maakt  vervolgens een 
analyse en mits een positieve analyse  wordt  de aanvraag doorgespeeld naar het 
coronacommissariaat dat een advies formuleert. Dit advies wordt toegezonden aan zowel 
deelstatelijke vakministers  als de federale  minister van Volksgezondheid,  en ingeval  van 
mega-evenementen is ook nog de instemming  van de federale minister van Binnenlandse 
Zaken vereist. Daarnaast  deelde de minister mee dat de aanvragen zullen worden 
geanalyseerd aan de hand van een matrix die door het coronacommissariaat is bepaald.
Tijdens de debriefing over het Overlegcomité in de vergadering van de Commissie 
Algemeen Beleid van 27 april jl. stelde de minister-president  dat er streng zou worden 
toegezien op de selectie van testevents en dat er een duidelijke onderzoeksvraag  aan 
gekoppeld moet worden die op een degelijke manier onderzocht wordt en leidt tot 
kwalitatieve en betrouwbare resultaten.
1.Kan de minister een overzicht geven  van alle Vlaamse testevenementen die sedert de 
aanname van het wettelijke kader werden ingediend bij Vlaamse  (vak)ministers? 
Graag met inbegrip van naam  testevent,  organisator, tijdstip en locatie  en aantal 
genodigden.
2.Welke analyse of overweging werd vanuit Vlaanderen gemaakt om het voorstel van 
testevenement door te spelen aan het federale coronacommissariaat?
3.Welke concrete Vlaamse testevenementen  werden positief geadviseerd en kregen 
groen licht van zowel de Vlaamse Regering  als de federale minister van 
Volksgezondheid (en indien  nodig Binnenlandse Zaken)?  
4.Welke concrete onderzoeksvra(a)g(en) werden door deze testevenementen 
onderzocht en welke  lessen konden  daaruit worden getrokken?  Hoe worden  deze 
lessons learned dan gecommuniceerd naar andere, soortgelijke spelers  waarvoor  dit 
relevant kan zijn?
5.Bij mijn weten  heeft het door Vlaanderen  zelf geïnitieerde testevenement in de 
Hasseltse Grenslandhallen op heden niet plaatsgevonden? Waarom  niet?
6.Zijn er nog testevenementen waarvan de aanvraag is goedgekeurd die nog moeten 
plaatsvinden? Zo ja, om welke  gaat het meer concreet?
7.Kunnen er op heden  nog steeds  aanvragen voor testevenementen worden ingediend? 
Zo ja, is daarvoor  een uiterste datum  vooropgesteld?
JAN JAMBON 
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
ANTWOORD
op vraag nr. 443 van 1 september 2021
van CATHY  COUDYSER
1.Het overzicht van de testevenementen  die plaatsvonden zit in bijlage. De ene tabel 
geeft alle testevenementen weer vanuit het voorjaar. De andere de testevenementen 
die specifiek  deze zomer plaatsvonden.  In totaal  zijn er 18 evenementen ingediend in 
de brede vrijetijdssectoren cultuur, sport en toerisme. 
2.De Vlaamse insteek was de voorbije maanden om wel zoveel  als mogelijk toe te laten 
maar tegelijk ook te vermijden dat testevenementen de echte opening van de sector 
zouden blokkeren of vertragen. Omdat  de voorwaarden die vanuit het 
coronacommissariaat gesteld worden om een testevenement te organiseren veeleisend 
waren voor organisatoren (o.a. pré- en posttesting als belangrijke voorwaarde) en 
doordat er vanuit de overheid geen subsidiëring werd voorzien,  heeft dit vele 
organisatoren afgeschrikt om effectief een testevenement te gaan organiseren.  
Aanvragen die bij Vlaanderen binnenkwamen  werden  vooral gescreend op de relevantie 
van hun onderzoeksvraag  waarbij de nodige info verzameld en doorgegeven werd aan 
het commissariaat die een uiteindelijk advies afleverde, waarna de federale minister 
van Volksgezondheid en de federale minister van Binnenlandse zaken  akkoord dienden 
te gaan.  
3.Zie bijlage.  De ingediende  aanvragen, die positief geadviseerd werden  vanuit  
Vlaanderen en dus ingestuurd werden bij het coronacommissariaat kregen uiteindelijk 
ook steeds groen licht om plaats te vinden. De voorwaarde om te kunnen plaatsvinden 
is dat er een finaal akkoord is dus de bevoegde gemeenschapsminister en de federale  
ministers van Volksgezondheid en Binnenlandse Zaken.
4.De concrete onderzoeksvragen kan u ook vinden in de bijlagen. Deze gingen van 
telmethodes, meten van de luchtkwaliteit, logistieke vraagstukken, ventilatie,  uittesten 
van het covid-19-certificaat, crowd-management, tot het vlot doorstromen  van publiek 
toegangscontroles.
Binnen het overlegcomité  werd het federale coronacommissariaat gelast met de 
uitgebreider analyse van de resultaten,  omdat er zo ook vergelijkingen kunnen  
gemaakt worden met de testevenementen die ook in Brussel  en Wallonië  plaatsvonden.  
De onderzoeksresultaten  werden dus steeds  aan hen bezorgd.  Van de testevenementen 
in het voorjaar (mei-juni) werd door en coronacommissariaat een analyse/advies  
bezorgd aan het overlegcomité (zie bijlage).  Het overlegcomité  heeft hier in haar 
vergadering van 19 juli kennis van genomen.
5.Dit testevenement heeft inderdaad nooit plaatsgevonden.  De bedoeling was dat we hier 
in samenwerking met Live Nation een vergelijkend onderzoek zouden doen en het 
besmettingsrisico in kaart brengen op een evenement  zonder  modaliteiten met een 
niet-gevaccineerd publiek (studenten) en een gevaccineerd  publiek (zorgpersoneel). 
Door de toenemende besmettingscijfers en de druk op de zorg werd het plan een paar 
keer uitgesteld, waardoor  het uiteindelijk al te achterhaald was, omdat we op dat 
moment ook een beter  zicht kregen  op de resultaten in andere landen. Het feit dat het 
overlegcomité ook nog eens strenge voorwaarden  oplegde  rond de modaliteiten heeft 
Live Nation doen beslissen om hier niet mee verder te gaan.
6.Er heeft nog een testevenement plaatsgevonden in september,  dat niet in het overzicht 
werd opgenomen,  namelijk op 17 september in Versuz in Hasselt. Dit was een 
testevenement in een discotheek met de focus op het meten van de luchtkwaliteit. We 
verwachten hier eerstdaags de resultaten van.
7.Volgens artikel 29bis van het Ministerieel Besluit houdende dringende maatregelen om 
de verspreiding om de verspreiding  van het coronavirus COVID-19  te beperken, zijn 
tot nader order proef-  en pilootprojecten nog steeds mogelijk, maar vermits we stilaan  
terugkeren naar een normale situatie, post-COVID, lijkt het me weinig opportuun  om 
nog verder  in te zetten op testevenementen.
BIJLAGEN
1.Overzicht  testevenementen mei-juni
2.Overzicht  testevenementen zomer
3.Rapport COVID-19 Commisariaat  Test events- Mid term analyse  van mei tot juni 2021
