title: Sociale distributieplatformen voedseloverschotten - Subsidiëring
thema: Armoedebeleid
Welzijn en Gezin
pdf link: https://docs.vlaamsparlement.be/pfile?id=1750991
thema link: https://www.vlaamsparlement.be/parlementaire-documenten/schriftelijke-vragen/1548739
SCHRIFTELIJKE VRAAG
nr. 853
van KATJA VERHEYEN
datum: 31 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Sociale distributieplatformen voedseloverschotten  -  Subsidiëring
In 2018 financierde de toenmalige coördinerend minister voor armoedebestrijding vijf 
projecten voor het opstarten en uitbouwen van provinciale sociale distributieplatformen.  
Distributieplatformen die zich richten  op de lokale/regionale logistieke  inzameling van 
voedseloverschotten (bij producenten/veilingen,  supermarkten,  bedrijven,  …)  en de 
verdeling ervan aan voedselhulp- en sociale organisaties, al dan niet met tijdelijke 
stockage. Deze projecten werden eind juni 2021 gestopt.
In het kader van het relanceplan Vlaamse Veerkracht besloot de Vlaamse Regering 
midden juli 2021 om via een projectoproep  de sociale distributieplatformen te 
ondersteunen richting een Vlaanderendekkend aanbod  van voedselhubs. De 
projectoproep focust  daarnaast ook op de verdere ontwikkeling van de platformen tot 
voedselhubs, fysieke en digitale plekken  voor voedselinitiatieven (restjesfabrieken,  
distributieplatformen, sociale kruideniers  en restaurants, …) met optimale herwaardering 
van voedseloverschotten  en nevenstromen, en met focus op sociale herverdeling.
1.Kan de minister zowel  de werking als de evaluatie  van de projecten die tussen 2018 
en 2021 liepen nader toelichten?  Is hierover een publiek te raadplegen eindrapport 
ter beschikking?
2.Is men erin geslaagd om provinciedekkend te werken  via de projecten? Zo niet, wat 
is hiervoor de verklaring?
3.Kan de minister een overzicht geven  van de hoeveelheden voedseloverschotten die 
verwerkt werden? Graag een overzicht per jaar en per provinciaal distributieplatform.
4.Kan de minister een overzicht  geven  van het aantal personen dat hiermee bereikt 
werd? Graag een overzicht per jaar en per provinciaal distributieplatform.
5.Hoe evalueert de minister bovenstaande cijfers en wat is volgens hem de verklaring 
voor (eventuele) uitschieters?
6.Kan de minister de nieuwe projectoproep  nader  toelichten?
7.In welke mate verschilt de nieuwe  projectoproep van de vorige initiatieven?
8.Hoe staat de minister ten aanzien van het voorstel om een meer structurele 
financiering voor sociale  distributieplatformen op te zetten om een Vlaanderenbrede 
dekking te realiseren?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 853 van 31 augustus 2021
van KATJA VERHEYEN
1.Nog niet alle 5 projectverantwoordingen  werden bezorgd  aan mijn administratie. De 
projecten hebben hiervoor nog tijd tot eind september.  Een eindevaluatie over de 
werking van de projecten is dus nog niet mogelijk. Een publiek eindrapport is in elk 
geval niet voorzien.
2.Ik verwijs graag naar het antwoord op de eerste  vraag: we hebben nog niet alle 
verantwoordingen ontvangen. Uit de signalen die vanuit  de projecten al werden 
gegeven en die we op het terrein zien, blijkt dat dit niet evident was. Vaak werd dit 
als een te grote schaal gezien. Ik was als minister niet betrokken bij de keuze die in 
2018 werd gemaakt.  De huidige oproep houdt rekening met de mogelijkheid van een 
kleinere schaal, maar biedt tegelijk ook stimulansen  om aan schaalvergroting te 
werken.
3.In 2019 werd in totaal 1.300 ton voedsel gerecupereerd. In 2020 werd 1.747 ton 
opgehaald. Ik beschik niet over meer gedetailleerde informatie voor alle provincies.  
4.Ik beschik niet over deze informatie.  Deze data worden momenteel niet geregistreerd 
door de vele organisaties die het voedsel verdelen.  Het voedsel uit de 
distributieplatformen wordt niet verdeeld  via aparte  circuits maar via dezelfde lokale  
initiatieven die in noodhulp voorzien.
5.Ik verwijs naar de antwoorden op de vragen 3 en 4.
6.Ik wens met deze projectoproep projecten te ondersteunen met het oog op het 
realiseren van een Vlaanderen dekkend aanbod van sociale distributieplatformen.  
Want ik stel vast dat de huidige sociale distributieplatformen nog niet in alle 
gemeenten actief  zijn.
Daarnaast wil ik de transitie maken  naar voedselhubs tegen eind 2025.  Een 
voedselhub is een fysieke  en digitale plek voor voedselinitiatieven, met optimale 
herwaardering van voedseloverschotten  en nevenstromen,  met focus op sociale  
herverdeling. Dit heeft tot doel een einde aan voedselverspilling te maken en een 
bijdrage te leveren aan de sociale circulaire economie van morgen. 
De nieuwe projectgroep wordt toegelicht op 
https://armoede.vlaanderen.be/projecten.
7.In de vorige  projectoproep ging het om het opstarten en uitbouwen  van provinciale  
distributieplatformen die zich richten  op de lokale/regionale logistieke inzameling van 
voedseloverschotten op een voedselveilige  manier  en de verdeling  ervan aan 
voedselhulp- en sociale organisaties. Zij deden dit in een bepaalde regio, gaande van 
een grote stad of (meer landelijke) regio tot een provincie. 
Nu kan een stap verder gegaan worden  met een beweging naar een voedselhub: 
daarmee wordt naar een structureel en duurzaam economisch kader voor de sociale 
distributieplatformen gewerkt. 
Om de uitrol over het ganse grondgebied te kunnen organiseren, moet het 
werkingsgebied van elk distributieplatform nu minstens bestaan uit één of meerdere 
referentieregio’s en is het subsidiebedrag  afhankelijk van hun schaalgrootte.
Beide aspecten stonden  niet in de eerste oproep.
8.Zoals  geantwoord op vraag 7, wordt gewerkt aan een structureel en duurzaam 
economisch kader voor de sociale distributieplatformen.
De Vlaamse  Regering nam in het Vlaams Actieplan Armoedebestrijding 2020-2024 
het engagement op om te onderzoeken “hoe de werking van de sociale  
distributieplatformen als een optimaal verdeelkanaal structureel  kan verankerd 
worden. Hierbij wordt rekening gehouden met de relevante businessmodellen  die de 
vorige legislatuur op dit vlak werden  ontwikkeld en de evaluatie van de genoemde 
projecten.”
