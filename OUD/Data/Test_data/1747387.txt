title: Bouw Frans maritiem windmolenpark Duinkerken - Juridische procedure
thema: Buitenlands beleid
Energie
pdf link: https://docs.vlaamsparlement.be/pfile?id=1747387
thema link: https://www.vlaamsparlement.be/parlementaire-documenten/schriftelijke-vragen/1544988
SCHRIFTELIJKE VRAAG
nr. 410
van CARMEN RYHEUL
datum: 9 juli 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Bouw Frans maritiem windmolenpark  Duinkerken  -  Juridische procedure
Voor de kust van Duinkerke plant de Franse regering  een nieuw  offshorewindpark met 46 
windmolens met een hoogte van 300 meter. Het park heeft al tot heel wat ophef geleid. 
Het zou op amper 10 kilometer van De Panne komen te staan. De impact  op Vlaanderen 
zal dan ook groot zijn. Niet alleen  zal er visuele hinder zijn, maar het park zal ook voor 
problemen zorgen met betrekking  tot de historische vaarroute  tussen de havens van 
Oostende en Nieuwpoort en de Britse  havens.  Er zal bovendien ook een impact zijn op het 
luchtverkeer. De (economische) banden tussen Vlaanderen en het Verenigd Koninkrijk 
dreigen dus ook geïmpacteerd  te worden door het Franse windpark.
Naar aanleiding van de beslissing van de Federale Regering om een juridische strijd aan te 
binden tegen de plannen van de Franse  overheid, verklaarde  de minister-president op 
vraag van collega De Reuse  in de plenaire vergadering van 30 juni dat hij de kwestie zou 
aankaarten bij de Britse collega’s. Hij stelde:  “we zullen kijken  of de Britse collega’s hier 
dienstig in kunnen zijn.”
Tevens stelde de minister-president dat de Vlaamse  Regering zich zal “aansluiten”  bij de 
juridische procedure die de federale overheid reeds voert.  In die optiek werd door de 
minister-president reeds de opdracht gegeven aan zijn diensten  om de stappen daarvoor 
te zetten.
1.Heeft  de minister-president  de kwestie  ondertussen aangekaart bij de Britse  collega’s? 
a)Zo ja, wanneer  en op welke wijze? Heeft de minister-president al een antwoord 
ontvangen?
b)Zo niet, waarom  niet en wanneer/op welke wijze plant hij dat te doen?
2.Kan de minister-president verduidelijken welke concrete opdrachten  hij in deze optiek  
reeds aan zijn diensten  heeft gegeven, alsook wat hij onder het begrip “zich 
aansluiten” bij de juridische  procedures van de federale  overheid  verstaat; onder welke  
vorm zal dit “aansluiten”  juridisch  worden  vertaald,  zal de Vlaamse Regering als 
zelfstandige partij  vrijwillig tussenkomen in de reeds lopende gerechtelijke  
procedure(s)?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 410 van 9 juli 2021
van CARMEN RYHEUL
1.Onze vertegenwoordiger  in het VK heeft een eerste contact  gelegd met de bevoegde 
Britse autoriteiten  en we wachten momenteel  op hun reactie.
2.Aan mijn diensten heb ik de opdracht gegeven om namens het Vlaams Gewest  een 
Franse advocaat aan te stellen om een procedure  in te leiden voor de administratieve 
rechtbank van Rijsel. In juli heeft deze advocaat een verzoekschrift  ingediend voor 
deze Franse rechtbank.  
