title: Sociale huisvestingsmaatschappijen (SHM's) - Verhuring buiten het sociaal huurstelsel
thema: Wonen
pdf link: https://docs.vlaamsparlement.be/pfile?id=1748581
thema link: https://www.vlaamsparlement.be/parlementaire-documenten/schriftelijke-vragen/1547740
SCHRIFTELIJKE VRAAG
nr. 661
van SARAH SMEYERS
datum: 23 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huisvestingsmaatschappijen (SHM’s)   -  Verhuring buiten het sociaal huurstelsel
Sociale verhuurders kunnen beslissen om sociale woningen buiten  het sociaal huurrecht te 
verhuren. Dan kan enkel voor een specifiek doeleinde aan een lokaal bestuur, aan een 
welzijnsorganisatie of aan een organisatie  die daartoe wordt erkend door de Vlaamse  
overheid, maar ook aan een huisbewaarder of aan een persoon  met een ondersteunende  
functie inzake leefbaarheid en sociale veiligheid.
Een sociale verhuurder kan ook in het kader van bewonersparticipatie een sociale 
huurwoning ter beschikking stellen als er geen andere  geschikte lokalen in de directe  
omgeving beschikbaar  zijn.
Maximaal 1 procent van het patrimonium  van de verhuurder mag buiten het sociaal 
huurstelsel verhuurd worden. De woningen die worden  verhuurd om leegstand te 
vermijden in het kader  van renovatie, of de woningen  in het kader van de opvang van dak- 
en thuislozen tijdens  de winterperiode, vermeld in artikel 14, §1, van het 
samenwerkingsakkoord van 12 mei 2014 inzake dak- en thuisloosheid, worden hierbij 
evenwel niet meegerekend.
Concreet kan een SHM dus enkel  hetzij in het kader van het huisvesten  van een bepaalde 
doelgroep, hetzij  in het kader van noodopvang, hetzij  om leegstand bij sloop of renovatie 
te vermijden, hetzij in het kader  van leefbaarheid, hetzij om een huisbewaarder  of een 
persoon met een ondersteunende  functie te huisvesten, buiten  het sociaal  huurstelsel 
verhuren. Voor elk van deze gevallen  gelden  aparte regels voor de berekening van de 
huurprijs.
Een verhuring buiten  stelsel  gebeurt via een intermediaire instelling, die de sociale woning 
in huur neemt. Op haar beurt zal de intermediaire instelling de woning  aanwenden voor 
een specifiek doeleinde.
Op 14 december 2018 werd BVBA  Entrakt erkend door de Vlaamse Regering als 
leegstandsbeheerder, en dat voor een periode  van vier jaar. Op 21 februari  2020 en 24 
april 2020 werden respectievelijk ook BVBA Interim Vastgoedbeheer en BVBA Prevenda 
erkend als leegstandsbeheerder, eveneens voor een periode van vier jaar.
1.Hoeveel en welke  SHM’s verhuurden sinds 2016 hun woningen buiten  het sociaal 
huurstelsel? Om hoeveel panden  ging het daarbij? Graag een jaarlijks overzicht.
2.Aan wie werd er precies verhuurd?  Ging het om lokale besturen, welzijnsorganisaties, 
een door de Vlaamse overheid erkende  organisatie, dan wel natuurlijke personen? Ook 
hier graag een jaarlijks overzicht.
3.Graag een onderverdeling  naargelang de reden. Zo vernam ik bijvoorbeeld  dat een 
SHM een deel van haar patrimonium verhuurt  aan de (lokale)  politie.  De politie 
gebruikt deze woningen  dan om er op een realistische wijze huiszoekingen onder de 
knie te krijgen.
4.Wat was de gemiddelde duur van deze huurovereenkomsten?
5.Wat was de gemiddelde huurprijs die werd gevraagd? Wat waren de hoogste  en de 
laagste huurprijzen?
6.Hoeveel van dergelijke verhuringen werden voortijdig beëindigd? Om welke reden(en) 
gebeurde dat?
7.Op 16 juli ll. nam de Vlaamse  Regering het besluit tot wijziging van het besluit  Vlaamse 
Codex Wonen  van 2021,  wat betreft  de sociale huur.  In dit besluit  worden ook een 
aantal bepalingen rond de verhuring  buiten het sociaal stelsel gevat. 
Op welke wijze zullen deze wijzigingen een impact hebben op het systeem van het 
verhuren buiten  het sociaal huurstelsel?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 661 van 23 juli 2021
van SARAH SMEYERS
1.Deze gegevens zijn beschikbaar op de ‘Statistieken’- pagina van VMSW. 
(https://www.vmsw.be/Home/Footer/Over-sociale-huisvesting/Statistieken/Woningen-
en-gronden en doorklikken naar ‘Verhuringen buiten het sociale huurstelsel’).  
2.Een verdere gedetailleerde  onderverdeling  van verhuringen buiten stelsel is niet 
beschikbaar. 
3.Deze gegevens zijn niet beschikbaar. 
4.Deze gegevens zijn niet beschikbaar.
 
5.In 2020 was de gemiddelde reële huurprijs voor woningen verhuurd buiten  stelsel 247 
euro. De laagste huurprijs was 0 euro, de hoogste huurprijs  was 5.704  euro (dit betreft  
de verhuur van een gebouw  van de SHM Elk zijn Huis aan vzw ‘Goddelijke 
voorzieningheid’). 
 
6.Deze gegevens zijn niet beschikbaar.
 
7.Met het besluit van 16 juli 2021 tot wijziging  van het besluit  Vlaamse Codex Wonen  van 
2021, wordt het systeem van verhuren buiten het sociaal  huurstelsel  enigszins  
gewijzigd, zowel vormelijk als inhoudelijk. Omwille van de leesbaarheid worden de 
verschillende mogelijkheden om buiten het sociale huurstelsel  te verhuren  elk 
ondergebracht in een afzonderlijk  artikel.
 
Volgende inhoudelijke wijzigingen worden aangebracht:
Zo wordt de voorwaarde  geschrapt dat de verhuring buiten stelsel aan een 
bijzondere doelgroep slechts  mogelijk is als de gemeente bevestigt dat de 
verhuring in overeenstemming is met het lokale doelgroepenbeleid. Die 
voorwaarde is een administratieve last die geen meerwaarde vormt en in de 
praktijk vaak dode letter blijkt te zijn.
Voor de verhuringen buiten het sociale huurstelsel met het oog op het 
onderbrengen van gemeenschapsvoorzieningen in het kader van de leefbaarheid 
wordt dezelfde logica gehanteerd.  Deze voorwaarde wordt  ook geschrapt.  
Wat betreft  de verhuring buiten stelsel met het oog op de tijdelijke opvang van 
personen die in een noodsituatie verkeren, wordt  gepreciseerd dat de 
intermediaire instelling de uitzonderlijke omstandigheden om de opvang  na zes 
maanden te verlengen, moet motiveren.
Daarnaast wordt de bepaling  met betrekking tot het herberekenen van de 
huurprijs in deze situatie, niet overgenomen. Die bepaling zorgt niet alleen  voor 
een administratieve  last maar kan ook ongewenste effecten hebben. Bij een 
herberekening zullen de meeste onderhuurders minder huurgeld moeten 
betalen, wat hen niet zal aansporen  actief op zoek te gaan naar een andere 
woonoplossing. Het is bovendien ook niet logisch dat men een lagere  huurprijs 
zal moeten betalen  als men langer verblijft  dan wat in principe gepland is.
Het besluit regelt in artikel 6.74 de verhuring buiten het sociale huurstelsel  met 
het oog op het vermijden  van leegstand in afwachting van renovatie,  sloop of 
verkoop. De huurrelatie, de erkenningsvoorwaarden  en de procedurele aspecten 
van de erkenning (of opheffing van de herkenning) voor private organisaties  die 
erkend willen worden  als leegstandsbeheerder,  worden geregeld. Openbare 
besturen en welzijns-  of gezondheidsvoorzieningen hoeven  geen voorafgaande 
erkenning te vragen vooraleer zij aan leegstandsbeheer kunnen  doen.
Ten slotte wordt  een uitzondering toegevoegd op het maximum van 1% 
verhuringen buiten het sociale huurstelsel,  nl. voor de verhuring van woningen 
aan personen met een ondersteunende functie  die de leefbaarheid en sociale 
veiligheid kunnen  bevorderen.  Er wordt  wel de beperking opgelegd dat maximaal  
3% van het patrimonium van de verhuurder  op wijkniveau voor deze reden  
buiten het sociaal huurstelsel kan worden verhuurd.  Het behoort tot de 
autonomie van de verhuurder om gemotiveerd te bepalen hoe hij een wijk 
afbakent.
