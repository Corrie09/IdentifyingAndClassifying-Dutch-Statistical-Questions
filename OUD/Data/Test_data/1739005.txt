title: Kleiduifstand Zelzate - Vergunning
thema: Ruimtelijke ordening
pdf link: https://docs.vlaamsparlement.be/pfile?id=1739005
thema link: https://www.vlaamsparlement.be/parlementaire-documenten/schriftelijke-vragen/1540778
SCHRIFTELIJKE VRAAG
nr. 1203
van STEVEN  COENEGRACHTS
datum: 1 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Kleiduifstand Zelzate   -  Vergunning
Ik stelde gedurende het afgelopen  jaar reeds enkele vragen over de mogelijkheid tot 
kleiduifschieten in Vlaanderen. Ook aan federaal minister Ludivine  Dedonder werd in het 
kader van gedeeld en multifunctioneel ruimtegebruik een schriftelijke vraag  gesteld naar 
de mogelijkheden voor kleiduifschieten  op militaire terreinen. Uit het antwoord dat we 
hierop mochten ontvangen, bleek  dat er algemeen vanuit Defensie niet gestreefd wordt  
naar een toename van het recreatief gebruik  van de schietstanden.  Het voorgesteld 
gedeeld gebruik van een militaire  schietstand werd dan ook afgewezen.
Vlaamse schutters kunnen voor de beoefening van hun sport slechts terecht in drie erkende 
schietstanden in Vlaanderen. Wil een kleiduifschutter, sportschutter  of jager gaan 
kleiduifschieten in Vlaanderen, dan is hij of zij aangewezen op de schietstanden Klein-
Brabantse Shooting  Club in Puurs, Tir Der Kempen in Herentals  of Zelzaatse Kleischutters 
in Zelzate. Wat deze laatste betreft, lezen we op 28 juni jongstleden dat de 45-jarige  club 
haar vergunning verliest. De reden  van intrekking  zou zijn dat het oefenterrein niet in een 
recreatiegebied ligt. De lokale schepen van Sport zou aandringen om een spoedprocedure  
op te starten  om de zone alsnog te wijzigen  naar recreatiezone waar deze schietactiviteiten 
kunnen plaatsvinden.
1.Hoe evalueert de minister de intrekking  van de vergunning van de kleiduifstand in 
Zelzate?
2.Werd  de minister reeds  gecontacteerd inzake de spoedprocedure? Wat zijn de 
mogelijkheden daarin?
3.Zal de minister contact opnemen met minister Dedonder  om in het kader van 
multifunctioneel en gedeeld ruimtegebruik kleiduifschieten toch te laten plaatsvinden 
op braakliggende militaire terreinen?
4.Zal de minister  actief meezoeken  naar een alternatieve locatie voor de Zelzaatse  club?
5.Zal de minister daarover  in overleg  treden met haar collega voor Sport, Ben Weyts?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1203 van 1 juli 2021
van STEVEN  COENEGRACHTS
1.De vereniging heeft een aanvraag ingediend om de bestaande  kleiduifinstallaties  te 
regulariseren. De inrichting is gelegen in bosgebied volgens het gewestelijk RUP, 
waardoor geen regularisatievergunning kan verleend worden.  De gemeente  heeft de 
aanvraag dan ook geweigerd in eerste aanleg. Er is geen sprake van een “intrekking 
van een bestaande  vergunning” aangezien  de inrichting geen vergunning had.
2.De lokale  schepen van Zelzate heeft mij inderdaad  een mail gestuurd met de vraag  een 
spoedprocedure uit te werken  om de bestemming te wijzigen. In mijn antwoord van 9 
juli heb ik gewezen  op het feit dat de inrichting niet verenigbaar is met de bestemming 
en dat een bestemmingswijziging slechts mogelijk is via en volledige RUP procedure. 
Dit betekent ook de verplichte opmaak van een plan MER (of MER screening).  Er bestaat  
niks als een spoedprocedure om illegale, zonevreemde constructies of inrichtingen snel 
snel te regulariseren. De gemeente kan opteren om een gemeentelijk planproces voor 
een RUP op te starten, maar gelet op de huidige bestemming  in een gewestelijk RUP 
zal hiervoor een instemming van de Vlaamse Regering noodzakelijk zijn.
3.Multifunctioneel en gedeeld ruimtegebruik zijn middelen om een hoger  ruimtelijk 
rendement te bereiken. Uiteraard  moet steeds rekening gehouden  worden met alle 
aspecten, ook op het vlak van veiligheid en eventuele hinder voor mens en milieu. Voor 
vragen omtrent gedeeld ruimtegebruik  van militaire domeinen en installaties  dient u 
zich te wenden  tot mijn federale collega. Ik zal zelf geen contact opnemen met minister 
Dedonder.
4.Ik heb mijn administratie opdracht gegeven om, samen met het gemeentebestuur en 
het overlegplatform  van de Gentse Kanaalzone te kijken  of en welke terreinen in de 
omgeving mogelijks in aanmerking  komen voor kleiduifschieten.  
5.Ik zal mijn collega hierover inlichten. Het is correct dat deze sport kampt met een tekort 
aan oefenterreinen. Daarom is er ook gedurende 15 jaar gezocht naar ruimtelijke 
oplossingen. Op 22 december 2017 besloot  de Vlaamse  regering  om, na 15 jaar 
inspanningen, de actieve zoektocht naar nieuwe terreinen stop te zetten en voortaan 
in te zetten op een vraaggerichte benadering: voorstellen  inzake locaties  zullen  elk op 
hun merites  worden beoordeeld. De Cel omgeving van Sport Vlaanderen zal, vanuit 
haar rol als kenniscentrum  rond Sport en Ruimtelijke Ordening, alle terreinvoorstellen 
ten volle faciliteren met het oog op potentiële  realisaties.
