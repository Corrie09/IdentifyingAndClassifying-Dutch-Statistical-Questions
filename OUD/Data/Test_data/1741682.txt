title: Vlaamse overheid - Digitale transformatie
thema: Vlaamse administratie
Vlaamse Regering
pdf link: https://docs.vlaamsparlement.be/pfile?id=1741682
thema link: https://www.vlaamsparlement.be/parlementaire-documenten/schriftelijke-vragen/1539723
SCHRIFTELIJKE VRAAG
nr. 402
van STEPHANIE D’HOSE
datum: 30 juni 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Vlaamse overheid  -  Digitale transformatie
“Vlaanderen zit in de Europese middenmoot op het vlak van de digitale overheid.  Deze 
regering wil Vlaanderen  naar de kopgroep  van Europa loodsen.” Met die woorden stelde de 
minister zelf het digitale relanceplan van de Vlaamse Regering voor.
De vaststelling dat we op het vlak van digitale overheid in de Europese middenmoot zitten, 
herken en erken ik volledig.  Tijdens mijn kabinetsjaren, nog in de vorige legislatuur, zag 
ik hoe men er rondreed met karren met signataires, met daarin ‘brieven aan de minister’, 
‘nota’s aan de minister’, ‘brieven aan IF’, ‘brieven aan de minister van Begroting om een 
begrotingsakkoord aan te vragen’. Met bijgevolg  signataires die nu en dan verdwenen in 
zwarte gaten, om een half jaar later opnieuw boven water te komen.  Bovendien verloopt  
vandaag alles nog via e-mail, separaat, hier en daar een afzonderlijk systeempje,  of soms 
ook nog parallel, zowel digitaal als op papier. Kortom, een zeer tijd- en kosteninefficiënte, 
arbeidsintensieve manier van werken.  Er lijkt daarbij geen gedragen visie of digitale 
strategie voor de hele Vlaamse administratie te bestaan.
Als we na corona niet terug willen  naar de ellenlange files, of willen inzetten op een betere 
work-life balance, dan zullen we onder meer ook moeten inzetten op telewerken. De ca. 
29.000 Vlaamse  personeelsleden kunnen daarbij het goede voorbeeld  geven. Om dit 
plaats- en tijdsonafhankelijk werken  nog meer te faciliteren binnen  de werking van de 
Vlaamse overheid, kunnen we nog verdere stappen zetten  in de digitalisering van de 
besluitvorming. De basis voor thuiswerken is een betrouwbare,  snelle en stabiele 
internetverbinding.
Een efficiënte, digitale overheid  zal de burgers en de bedrijven ook ten goede komen én 
kan leiden tot een besparing, zonder de dienstverlening in het gevaar te brengen.
Het was daarom een goede zaak dat de Vlaamse Regering  op 4 december  2020 het voorstel 
goedkeurde om de digitale expertise  binnen de overheid te bundelen in één agentschap 
‘Digitaal Vlaanderen’.  Het samenvoegen van de digitale bouwstenen en de ICT-producten  
van Het Facilitair Bedrijf en agentschap Informatie Vlaanderen  doet één sterke partner 
ontstaan voor Vlaamse en lokale overheden die de digitalisering van de overheid  versnelt 
en professionaliseert.
1.Welke lessen trekt de minister uit de coronacrisis op het vlak van thuiswerk  en 
digitalisering van de besluitvorming?
2.Wat zijn de volgende stappen  inzake  het versnellen en professionaliseren  van de 
digitale overheid?
3.Hoeveel gaf de Vlaamse  overheid jaarlijks in totaal, en per departement, uit aan de 
aankoop van papier voor printers  en kopieermachines? (2015-2020)
4.Hoeveel middelen zijn voor de digitalisering van de besluitvorming gereserveerd, dit 
jaar en in de loop van de legislatuur?
5.Zal de minister  inzetten op een nog betere, snellere internetverbinding  voor de 
Vlaamse personeelsleden wanneer  zij thuiswerken?
6.Op welke manier zal dit alles een impact hebben op de werking van de administraties 
en de kabinetten? En zullen we daarmee stappen zetten weg van de archaïsche  
toestanden die ik hierboven beschreef?  Zal er concreet bijvoorbeeld  ook ingezet 
worden op een performanter digitaal besluitvormingsproces?
JAN JAMBON 
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
ANTWOORD
op vraag nr. 402 van 30 juni 2021
van STEPHANIE D'HOSE
1.Binnen het programma “Maximaal Digitaal”  werd de laatste  jaren sterk geïnvesteerd in 
de uitbouw en uitrol van oplossingen die het plaats- en tijdsonafhankelijk  werken 
faciliteren. De connectiviteit vanuit het internet van de eindgebruikerstoestellen  met het 
bedrijfsnetwerk van de Vlaamse overheid werd ingeregeld  zodat gebruikers vanuit 
eender welke locatie  kunnen inloggen op dit netwerk. Bedrijfstoepassingen  en desktop 
applicaties (Office  365) werden via het internet ontsloten en gemigreerd naar de cloud 
zodat deze ook vanop eender welk eindgebruikerstoestel (dus ook persoonlijke laptops, 
tablets of smartphones) kunnen worden gebruikt. Telefonie werd gedigitaliseerd en het 
vergaderen vanop afstand  via Skype en Teams  werd uitgerold.  De bandbreedte  van de 
verbinding met het internet werd verhoogd  en wordt permanent gemonitord. De 
gebruikers werden opgeleid om met deze nieuwe werkmiddelen  om te gaan.
Tijdens de coronacrisis  hebben  deze investeringen ten volle hun nut bewezen. De 
ambtenaren werken momenteel  vlot met deze nieuwe werkmiddelen. Dit biedt nieuwe 
perspectieven voor een uitgebreid beleid binnen de Vlaamse overheid  op vlak van 
plaats- en tijdsonafhankelijk werken  in het post-coronatijdperk.
De voorbije  jaren werd door de Vlaamse overheid geïnvesteerd in de digitalisering van 
verschillende onderdelen van het besluitvormingsproces. Zo is er het Kaleidos-platform, 
in beheer bij het departement Kanselarij en Buitenlandse  Zaken, dat zorgt voor een 
digitale afhandeling van een dossier  vanaf het ogenblik dat het wordt  ingediend voor 
agendering op de Vlaamse  regering tot en met de publicatie van de beslissing van de 
Vlaamse regering. Dit jaar is door het departement  Financiën en Begroting  ook KRAB 
(overKoepelende Registratie van Adviezen IF en Begrotingsakkoorden)  in productie 
genomen dat de adviesvraag aan de Inspectie van Financiën digitaliseert. Ten derde 
wordt door het agentschap Digitaal Vlaanderen een Digitaal Tekenplatform aangeboden 
dat de digitale  ondertekening van dossiers  faciliteert doorheen het proces. Deze 
generieke componenten,  samen  met verschillende dossieropvolgingssystemen  die door 
Vlaamse entiteiten  worden gebruikt, hebben  ervoor gezorgd dat de besluitvorming ook 
tijdens de coronacrisis kon doorgaan zonder grote hinder of vertragingen.
2.Om de digitale besluitvorming verder  te optimaliseren en te ondersteunen, investeer  ik 
verder in de bestaande  generieke  componenten.
Zo worden relancemiddelen  aangewend  om het Digitaal Tekenplatform  te versterken 
(relanceproject VV057:  https://beslissingenvlaamseregering.vlaanderen.be/document-
view/60911D0D364ED90008000E3B) door in te zetten op een verhoogd gebruiksgemak 
door QR-codes op een (ondertekend) document  toe te voegen waardoor  de geldigheid  
van het document ten allen tijde kan geverifieerd worden ten opzicht van het centraal 
opgeslagen authentieke  digitale document.  Eveneens zal bij het ondertekenen een 
gekwalificeerde timestamp toegevoegd worden  zodat het tijdstip  van ondertekenen 
juridisch niet weerlegd kan worden.  Ook wordt het digitaal tekenplatform  geïntegreerd  
met de MAGDA  documentendienst  zodat documenten na ondertekening  onmiddellijk 
kunnen uitgestuurd worden naar de betrokken burger of ondernemer, hetzij digitaal 
naar hun eBox,  hetzij  analoog als papieren  brief indien nodig.
Er wordt vanuit  het relanceplan  ook geïnvesteerd  in de verdere ontwikkeling  van het 
Kaleidos-platform (https://beslissingenvlaamseregering.vlaanderen.be/document-
view/60911C15364ED90008000E21). Daarbij wordt er werk gemaakt  van de 
digitalisering van de dossierstromen,  inclusief de digitale uitwisseling  van regelgevende 
documenten met het Vlaams Parlement en de koppeling met aanverwante  toepassingen 
(bijv. KRAB). De data worden ontsloten voor gebruik door andere toepassingen, 
waaronder het webplatform van Digitaal  Vlaanderen. Tot slot wordt ingezet  op een 
verbeterde performantie, zodat de applicatie  ook door een grotere groep gebruikers  kan 
benut worden.
Daarnaast heb ik het agentschap  Digitaal Vlaanderen de opdracht gegeven  om in de 
tweede helft van dit jaar via het Stuurorgaan  Vlaams Informatie- en ICT-beleid  bij de 
Vlaamse instanties en kabinetten  na te gaan welke  bijkomende behoeften er zijn m.b.t. 
de digitalisering  van de besluitvorming.  Indien  voldoende gemeenschappelijke  
behoeften binnen de administraties en kabinetten gedetecteerd  worden, zal ik door 
middel van een kosten-batenanalyse laten onderzoeken wat de beste  centrale oplossing  
is om aan deze behoeften tegemoet te komen.
3.In bijlage vindt u een overzicht van Staples, de raamcontractant  van Het Facilitair  Bedrijf 
in 3 tabbladen:
-Uitgaven voor papier  aangekocht door het dienstencentrum van Het Facilitair  Bedrijf 
voor klanten-entiteiten (2018-2020);
-Uitgaven voor papier aangekocht op het raamcontract door entiteiten  die geen klant 
zijn van het dienstencentrum van Het Facilitair Bedrijf (2018-2020);
-Overzicht  met totalen  per jaar (2015-2020).
Voor de jaren 2015 t.e.m. 2017 zijn enkel totaalcijfers beschikbaar en geen cijfers per 
entiteit omdat Staples  deze historiek per entiteit slechts  voor een beperkte periode 
bewaart.
4.De volgende middelen zijn gereserveerd voor de verdere digitalisering van de besluit-
vorming, dit jaar en in de loop van de verdere legislatuur:
-Op het vlak van het Digitaal Tekenplatform  zal de basisinfrastructuur verder worden 
uitgebouwd om het ondertekenen  zonder elektronische identiteitskaart te 
ondersteunen en zal de integratie  van het elektronisch ondertekenen binnen  de 
applicaties worden  gerealiseerd.  Voor de uitbouw van de basisinfrastructuur is er 
alvast een relancebudget voorzien van 180K euro. Verder wordt een integratie met 
de MAGDA documentendienst  uitgewerkt. In het kader  van het Vlaanderen Radicaal 
Digitaal 2 programma  is daartoe voor 2021 een budget  van 350K euro voorzien. 
Bijkomende integratienoden worden verder  geanalyseerd door het agentschap 
Digitaal Vlaanderen in samenwerking met de verschillende entiteiten  van de Vlaamse  
overheid.
-Voor de verdere ontwikkeling van het Kaleidos-platform is een budget  van 2,4M euro 
relance kredieten  voorzien, 1760K euro in 2021 en 640K euro in 2022.
-Voor de verdere afwerking van KRAB is een budget van 156K euro voorzien  in het 
departementaal budget van het departement Financiën en Begroting  voor het 
resterende deel van 2021 en de eerste helft van 2022.  Voor de daaropvolgende jaren 
zal budget worden vrijgemaakt in functie van verdere aanpassingen en onderhoud 
van KRAB.
5.De huidige  internetverbindingen zijn in het algemeen toereikend om de 
thuiswerkbehoeften in te vullen. De internetconnectiviteit wordt op permanente basis 
gemonitord. Daar waar bijkomende  noden ontstaan, wordt tijdig voorzien in snellere 
verbindingen.
6.De investeringen in de bestaande  generieke componenten zullen ervoor zorgen dat deze 
gebruiksvriendelijker, en bijgevolg sneller  en efficiënter,  kunnen  worden  ingezet door 
de administraties en kabinetten.  In functie  van de bijkomende gemeenschappelijke 
noden en behoeften die bij de administraties  en kabinetten worden gedetecteerd,  laat 
ik op basis van een kosten-batenanalyse nagaan  welke bijkomende centrale oplossingen 
kunnen worden  opgezet om het digitaal besluitvormingsproces nog performanter in te 
richten.
BIJLAGEN
1.Overzicht  afname papier 2015-2020
