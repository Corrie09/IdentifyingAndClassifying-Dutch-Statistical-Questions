title: Stookolietanks - Controle
thema: Natuur en Milieu
pdf link: https://docs.vlaamsparlement.be/pfile?id=1738947
thema link: https://www.vlaamsparlement.be/parlementaire-documenten/schriftelijke-vragen/1535554
SCHRIFTELIJKE VRAAG
nr. 1188
van JOHAN DANEN
datum: 21 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Stookolietanks  -  Controle
Wanneer voor de verwarming gebruikgemaakt wordt van stookolie,  en er een 
stookolietank aanwezig is, dan gelden  enkele  belangrijke verplichtingen voor het 
onderhoud van die tank. Op die manier  wordt de kans op grondwater- en 
bodemverontreiniging verkleind.
Ik heb daarbij de volgende vragen, alle voor tanks voor opslag van minder dan 5000 kg 
stookolie (6000 liter).
1.Hoeveel ondergrondse en bovengrondse tanks zijn er in Vlaanderen?  Hoeveel  ervan 
liggen binnen de waterwingebieden en beschermingszones? Graag een opsplitsing  
per provincie van het aantal tanks + ligging (binnen/buiten waterwingebieden/ 
beschermingszones).
2.Elke stookolietank moet na de plaatsing en voor de ingebruikname gecontroleerd 
worden. 
Hoeveel van die controles werden  in 2016, 2017,  2018, 2019 en 2020 uitgevoerd?  
Hoeveel daarvan  waren er niet in orde?
3.Ook na ingebruikname  moet de stookolietank regelmatig  worden  gecontroleerd.  De 
modaliteiten zijn afhankelijk van de plaatsing  van de tank (ondergronds of 
bovengronds) en van de ligging (binnen of buiten de waterwingebieden en 
beschermingszones).
a)Hoeveel controles  na ingebruikname vonden  plaats in 2016,  2017, 2018, 2019 
en 2020, opgesplitst per provincie  en per ligging  (binnen/buiten 
waterwingebieden/beschermingszones)?
b)Bij hoeveel  controles na ingebruikname  werd een groene/oranje/rode dop 
toegekend? Graag  opsplitsing per provincie  en per ligging (binnen/buiten 
waterwingebieden/beschermingszones).
c)De regelgeving bepaalt  dat binnen de veertien dagen nadat  een rode dop of 
merkplaat aangebracht werd,  de eigenaar of exploitant of op zijn verzoek  de 
erkende technicus of milieudeskundige  dit meldt bij de afdeling  Operationeel  
Waterbeheer van de Vlaamse Milieumaatschappij (VMM).  
Hoe vaak gebeurde zo'n melding in 2016, 2017, 2018, 2019 en 2020?
d)Hoeveel controles werden uitgevoerd om te controleren of de vigerende 
wetgeving ter zake gevolgd werd?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1188 van 21 juni 2021
van JOHAN DANEN
1.Particuliere opslaginstallaties voor minder dan 5000 kg stookolie  (6000 liter) zijn niet-
ingedeelde inrichtingen volgens VLAREM II. Er zijn daarom geen exacte gegevens 
beschikbaar inzake aantallen.
2.Er is geen verplichting voor de eigenaar, exploitant, erkende stookolietechnicus of 
milieudeskundige in de discipline houders  voor gassen of gevaarlijke stoffen om de 
uitgevoerde controle  na plaatsing en vóór ingebruikname van de opslaginstallatie, te 
melden. Er zijn bijgevolg  geen gegevens beschikbaar  inzake aantallen en resultaten.  
Ik heb de opdracht  gegeven aan de administratie  om een tekstvoorstel uit te werken 
voor aanpassing van Vlarem om te zorgen dat eventuele problemen  aan de tank sneller  
opgespoord kunnen  worden om risico's  op eventuele bodem-  of waterverontreiniging 
maximaal te voorkomen en desnoods zo snel mogelijk aan te pakken. 
3.De verplichtingen inzake  periodieke  controle zijn verschillend naargelang de 
opslaghoeveelheid. Voor particuliere opslaginstallaties voor minder dan 5000 kg 
stookolie gelden  de bepalingen  van hoofdstuk 6.5 van VLAREM  II, waarbij voor 
opslaginstallaties met bovengrondse  houders  periodieke controles niet meer verplicht 
zijn sinds 1 maart 2009 en er voor opslaginstallaties met ondergrondse houders 
sindsdien in principe  een vijfjaarlijkse controle verplicht is, ongeacht de ligging. 
a)Net zoals bij de controle  voor de ingebruikname (zie antwoord op vraag 2) is er 
geen verplichting om de uitgevoerde  periodieke  controle op een opslaginstallatie 
met ondergrondse houders  te melden. Er zijn bijgevolg  geen cijfergegevens 
beschikbaar.
b)Er zijn geen gegevens beschikbaar inzake resultaten (zie ook supra).
c)De VMM ontvangt gemiddeld ca. twee meldingen per maand van rode doppen van 
stookolietanks.
d)De lokale toezichthouders zijn bevoegd voor het toezicht  op de naleving van de 
verplichtingen rond particuliere opslaginstallaties.  Er zijn geen gegevens 
beschikbaar inzake het aantal uitgevoerde controles.
