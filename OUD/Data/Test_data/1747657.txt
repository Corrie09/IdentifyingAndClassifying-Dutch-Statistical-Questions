title: Toerisme Vlaanderen - Samenwerking met Brussels schoonmaakbedrijf
thema: Toerisme
Vlaamse administratie
pdf link: https://docs.vlaamsparlement.be/pfile?id=1747657
thema link: https://www.vlaamsparlement.be/parlementaire-documenten/schriftelijke-vragen/1545076
SCHRIFTELIJKE VRAAG
nr. 413
van JAN LAEREMANS
datum: 12 juli 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Toerisme Vlaanderen  -  Samenwerking  met Brussels  schoonmaakbedrijf 
In een artikel in het Franstalige  magazine Medor, getiteld  ‘Il faut 10.000  heures au noir. 
Activa, l'enquête inaboutie’ wordt beweerd dat het Brusselse schoonmaakbedrijf Activa  nv 
zich schuldig maakt aan bedenkelijke praktijken. “Elke maand minimaal 10.000  uur 
zwartwerk uitbetalen: dat is de strategie  van het Brusselse bedrijf Activa  om zijn 
winstmarges op te krikken en in pole position te blijven op de zeer competitieve industriële 
schoonmaakmarkt.” Volgens het magazine zouden de sociale inspectiediensten de zaak 
onderzoeken en er zou tevens een gerechtelijk onderzoek ingesteld  zijn met betrekking tot 
fraude en witwaspraktijken.
Als men de website van de Nationale Bank raadpleegt  en kijkt naar de vennootschap Activa 
nv, gevestigd in Brussel, blijkt dat in haar laatste  balans van 2019 de onderneming  
bevestigt dat zij een geschil heeft met de belastingadministratie en dat de bedrijfsrevisor  
een verklaring met voorbehoud heeft afgegeven  in zijn verslag  over de controle op de 
jaarrekeningen.
We hebben vernomen dat Toerisme Vlaanderen  zou samenwerken met Activa nv.
1.Heeft  Activa  nv contracten met de Vlaamse overheid, zoals met Toerisme  Vlaanderen?  
Zo ja, om welke  contracten gaat het, wat houden  die in en wanneer werden deze 
contracten gesloten? Mogen ook onderaannemers van deze maatschappij diensten 
verrichten? Worden  de mensen die voor dat bedrijf werken  gecontroleerd om na te 
gaan wie de schoonmaakdiensten uitvoert?
2.Heeft  de minister weet van een gerechtelijk onderzoek met betrekking tot fraude en 
witwaspraktijken of een onderzoek  van de sociale inspectiediensten  bij Activa nv? Zo 
ja, hoe is dit de minister ter ore gekomen en hoe werd hierop gereageerd? Zo niet, is 
de minister van plan contact  op te nemen  met het arbeidsauditoraat  van Brussel, de 
federale belastingadministratie en de sociale administratie (RSZ)  om de beweringen  in 
deze persartikels te verifiëren?
3.Als deze verklaringen over Activa  nv kloppen en het bedrijf daadwerkelijk contracten  
heeft aangegaan met de Vlaamse overheid,  hoe zal de minister hierop  reageren?
Deze vraag werd gesteld  aan de ministers  Jan Jambon (413), Zuhal  Demir (1226).
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
GECOÖRDINEERD ANTWOORD
op vraag nr. 413 van 12 juli 2021
van JAN LAEREMANS
1.Het Facilitair Bedrijf staat in voor de schoonmaak van o.a. het gebouw aan de 
Grasmarkt 61 te Brussel, waar Toerisme  Vlaanderen  is gehuisvest. De schoonmaak op 
deze locatie wordt uitbesteed. Via een aanbestedingsprocedure werd in 2017 de dienst 
‘schoonmaken van kantoren en ramen’  op de Grasmarkt met bestek 
“2017/HFB/OO/33052” door middel van een open offerteaanvraag in de markt 
geplaatst. Het bestek voorzag in uitgebreide  bepalingen inzake aan te leveren 
informatie over het ingezette personeel,  werkorganisatie, registratie,  
kwaliteitscontroles, … en de opvolging hiervan door de aanbestedende overheid.  Het 
bestek liet ook de mogelijkheid  om een beroep  te doen op onderaannemers  binnen  de 
voorwaarden van de regelgeving overheidsopdrachten  (o.m. dat onderaannemers zich 
niet in een toestand van uitsluiting mogen  bevinden). 
De opdracht werd in maart 2018 met Activa  NV gesloten en had een looptijd van 3 
jaar met de mogelijkheid  tot verlenging met 1 jaar. Bij de uitvoering van de opdracht 
werd opgevolgd wie de schoonmaakdiensten uitvoert. Bij iedere opstart van een 
nieuwe medewerker van Activa  NV werden de nodige gegevens opgevraagd evenals 
een kopie van de (arbeids)overeenkomst.  In december 2020 werd het contract  
opgezegd en bijgevolg geen gebruik gemaakt van de verlengingsmogelijkheid zodat 
het contract op 31 maart 2021 een einde nam. De beslissing om de opdracht niet te 
verlengen was gebaseerd op enerzijds het beschikbaar zijn van een sinds 2019 
vernieuwde raamovereenkomst  voor uitbesteding  schoonmaak en anderzijds de soms 
moeizame samenwerking, waaronder  problemen met de Nederlandse taalbeheersing 
van de door Activa NV ingezette medewerkers op de Grasmarkt.
Buiten het voormelde  contract zijn er sinds 2018 geen contracten  met Activa  NV 
afgesloten, volgens de VO-brede registratie van overheidsopdrachten in eDelta.
2.Zoals  hierboven aangegeven  werd tijdens de uitvoering van het contract  de inzet van 
een aantal  persoonsleden van Activa NV geweigerd  wegens onvoldoende kennis en 
beheersing van de Nederlandse taal.
Een sociaal inspecteur  van de RVA heeft in juni 2021 Het Facilitair  Bedrijf 
gecontacteerd met vragen over de samenwerking  en weigering  van toegang tot de 
werkvloer (bij Toerisme  Vlaanderen) van Activa  medewerkers  die de Nederlandse taal 
niet beheersten. Mijn diensten hebben  de RVA hierop informatie  en documenten 
overgemaakt. De betrokken instanties zullen  desgevallend  het onderzoek binnen hun 
bevoegdheden en in volle onafhankelijkheid  voeren en ik respecteer hierbij  uiteraard 
het geheim van het onderzoek.
3.Het contract met Activa NV is intussen beëindigd zoals hierboven  aangegeven.
Voor toekomstige  aanbestedingen  wil ik erop wijzen dat de regelgeving  
overheidsopdrachten in de nodige mechanismen voorziet om veroordeelde 
ondernemingen desgevallend van deelname  uit te sluiten.  Zo vormen onder meer een 
definitieve veroordeling  voor fraude  of het witwassen van geld verplichte 
uitsluitingsgronden.
Het Facilitair Bedrijf neemt in de opdrachtdocumenten  van schoonmaakopdrachten  
steeds de clausules op die vermeld zijn in de Vlaamse gids tegen sociale dumping bij 
overheidsopdrachten. Daarnaast beschikken  Het Facilitair Bedrijf en de Vlaamse  
overheid over een samenwerkingsprotocol met de SIOD (Sociale Inlichtingen- en 
Opsporingsdienst). In het kader van deze samenwerking worden er o.a. lijsten  van 
lopende uitbestedingen  van schoonmaak en bouwprojecten overgemaakt aan de 
SIOD. De SIOD neemt  deze informatie op in haar gegevensbanken met het oog op de 
optimalisatie van de controles  en het zoeken naar ondernemingen in overtreding.
