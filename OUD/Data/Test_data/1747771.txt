title: Omgevingsvergunningen - Procedures bij Raad voor Vergunningsbetwistingen (RvVb)
thema: Ruimtelijke ordening
pdf link: https://docs.vlaamsparlement.be/pfile?id=1747771
thema link: https://www.vlaamsparlement.be/parlementaire-documenten/schriftelijke-vragen/1548157
SCHRIFTELIJKE VRAAG
nr. 1288
van BRECHT WARNEZ
datum: 17 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Omgevingsvergunningen  -  Procedures  bij Raad voor Vergunningsbetwistingen  (RvVb)
Indien (door het Departement Omgeving) een procedure gestart wordt  bij de RvVb 
genoemd tegen een verleende omgevingsvergunning is er geen decretale  of 
reglementaire verplichting om de vergunningsaanvrager hiervan kennis  te geven. In een 
aantal gevallen kan dat tot problematische situaties in de praktijk leiden.
Bij wijze van illustratie een voorbeeld. Het gaat om een omgevingsvergunning verleend 
door het college van burgemeester  en schepenen in eerste aanleg waartegen beroep  
werd ingediend bij de deputatie  van de betrokken provincie. Conform  artikel 56 van het 
Omgevingsvergunningsdecreet wordt  op straffe van onontvankelijkheid de 
vergunningsaanvrager hiervan gelijktijdig  op de hoogte gebracht (vaak  via het 
omgevingsloket ofwel per aangetekend schrijven). De deputatie  van de betrokken 
provincie verleent  de omgevingsvergunning opnieuw. De beroepstermijn  van 45 dagen 
verstrijkt en er verschijnt  niets op het omgevingsloket. Ook per post ontvangt de 
aanvrager niets. Bijgevolg start de aanvrager een maand  later met de uitvoering van de 
vergunde werken. Dat wordt  ook zo gemeld  op het omgevingsloket. Een kleine twee 
maanden na het sluiten van de beroepstermijn ontvangt de aanvrager een aangetekend 
schrijven dat beroep  ingesteld is tegen de vergunningsbeslissing van de deputatie. Ook 
op dat moment wordt een actie toegevoegd aan het omgevingsloket dat er een 
procedure gestart is bij de RvVb (jurisdictioneel beroep).
Tijdens deze periode  heeft de aanvrager reeds  alle nodige bouwmaterialen gekocht, heeft 
hij een lening afgesloten  en is hij ook effectief gestart met het bouwen.  Aangezien  de 
beroepstermijn van 45 dagen verstreken was en de aanvrager  geen kennisgeving  van 
een beroep kreeg, was hij namelijk in de veronderstelling dat de vergunning definitief 
verleend was. Meer dan 100 dagen na aanplakking van de vergunningsbeslissing moet hij 
vaststellen dat de vergunning toch niet definitief verleend is.
De verzoekende partij  wordt geacht, gelijktijdig met het indienen van het verzoekschrift 
bij de raad, ter informatie een afschrift van het verzoekschrift aan de verwerende partij 
en in voorkomend  geval aan de begunstigde van de bestreden vergunningsbeslissing 
over te maken.  Het niet overmaken  van een afschrift leidt echter niet tot de 
onontvankelijkheid van het verzoekschrift. De raad verwittigt de vergunninghouder dat 
beroep is ingesteld door het verzoekschrift aan hem te bezorgen  op het ogenblik dat de 
raad de verzoekende partij vraagt  om het rolrecht te betalen.
Bijgevolg, slechts na 101 dagen na de aanplakking van de vergunningsbeslissing wordt  
de aanvrager  op de hoogte gebracht dat er een beroep lopende is bij de RvVb: 45 dagen  
beroepstermijn + 56 dagen  administratie.
De minister  heeft reeds  duidelijk de ambitie geuit om de beroepstermijnen  bij de RvVb in 
te korten. Een belangrijk element hierbij  is dat de aanvrager al van in het begin correct 
gebriefd is in verband  met de stand van zaken van zijn vergunning.
1.Hoe beoordeelt de minister de rechtszekerheid  waar de burger recht op heeft in het 
geval de kennisgeving van het jurisdictioneel  beroep  bij de RvVb niet onmiddellijk 
gebeurt of zelfs gebeurt  lang na het verstrijken van de beroepstermijn na het laatste  
administratief beroepsprocedure?
2.Wat is de gemiddelde termijn  tussen het opstarten van een procedure  bij de RvVb en 
de berichtgeving aan de aanvrager/begunstigde van de bestreden 
vergunningsbeslissing?
3.Ziet de minister nood aan een decretale of reglementaire verplichting om ook de 
aanvrager van in het begin  op de hoogte te brengen van het ingestelde  beroep bij de 
RvVb (analoog aan de administratieve beroepen)? Zo niet, waarom? Zo ja, heeft de 
ze hierbij concrete plannen zodat de aanvrager van in het begin  op de hoogte is van 
het ingestelde beroep bij de RvVb?
4.Ziet de minister mogelijkheden om ook jurisdictionele beroepen (van het 
Departement Omgeving) bij de RvVb systematisch te registreren  via het 
omgevingsloket?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1288 van 17 augustus 2021
van BRECHT WARNEZ
1.Er is ter zake een onderscheid te maken tussen twee verschillende communicaties door 
de Raad voor Vergunningsbetwistingen (RvVb). Vooreerst  is er een niet-aangetekend 
schrijven waarmee de vergunninghouder verwittigd wordt door de RvVb dat er een 
procedure opgestart is. Deze kennisgeving gebeurt thans  op het ogenblik  dat de RvVb 
aan de verzoekende partij  vraagt het rolrecht  te betalen.  Verder is er een aangetekend 
schrijven waarmee  de RvVb de vergunninghouder  contacteert  op het eerst nuttige 
moment om in de procedure om tussen te komen.  Deze kennisgeving gebeurt  
aangetekend omdat ze een termijn doet ingaan. 
Bovendien is in de regelgeving ingeschreven  dat de verzoekende partij gelijktijdig met 
het indienen van het verzoekschrift een afschrift van het verzoekschrift aan de 
verwerende partij  en in voorkomend  geval  aan de begunstigde van de bestreden 
vergunningsbeslissing moet overmaken.
2.De gemiddelde termijn tussen het opstarten  van een procedure bij de RvVb en de 
berichtgeving vanuit  de RvVb aan de aanvrager/begunstigde van de bestreden 
vergunningsbeslissing is volgens de DBRC afhankelijk  van het feit of een verzoekschrift 
al dan niet nog geregulariseerd moet worden  door de verzoeker,  alsook van de 
capaciteit van de griffie  om de instroom te verwerken in combinatie met de omvang 
van de instroom. Bovendien  geeft de DBRC  ook aan dat elk dossier  onmiddellijk ook 
inhoudelijk wordt gescreend of deze al dan niet behandeld kan worden volgens een 
verkorte procedure. 
Gemiddelden uitgedrukt  in tijdseenheden worden  volgens de DBRC niet systematisch 
geregistreerd voor dit onderdeel van de procedure. Ik dring er evenwel bij de DBRC op 
aan dat dit wordt gemonitord zodat deze procedurestap zo snel als mogelijk kan 
plaatsvinden.
3.De huidige regelgeving bepaalt, zoals reeds vermeld,  dat de verzoekende partij geacht 
wordt, gelijktijdig met het indienen van het verzoekschrift bij de Raad, ter informatie  
een afschrift van het verzoekschrift aan de verwerende partij en in voorkomend geval 
aan de begunstigde  van de bestreden  (vergunnings)beslissing over te maken.  Deze 
vereiste is niet voorgeschreven op straffe van onontvankelijkheid. Een dergelijke 
verplichting bijkomend invoeren  lijkt op dit ogenblik  niet opportuun:  (1) ze zou leiden 
tot bijkomende procedurelasten en een complexere  procedure, (2) ze zou bovendien 
aanleiding geven tot bijkomende  discussies binnen een procedure, met bijkomende 
procedurele vertragingen en kosten voor alle partijen, en (3) een bijkomende juridische 
hinderpaal inbouwen is mogelijk niet in overeenstemming  met onder meer de principes 
omtrent de toegang  tot de rechter.
Er kan echter verwezen worden naar het decreet van 21 mei 2021 tot wijziging van het 
decreet van 4 april 2014 betreffende de organisatie en de rechtspleging van sommige 
Vlaamse bestuursrechtscolleges, wat betreft de optimalisatie van de procedures. Dit 
decreet, recent gepubliceerd  in het B.S. van 14 juni 2021, wijzigt en verfijnt  op een 
aantal belangrijke punten het procedureverloop bij de RvVb.  Een aantal van deze 
wijzigingen zullen  een impact hebben op de positie  van de 
aanvrager/vergunninghouder. Vooreerst worden  de vergunninghouder (en de persoon  
die de melding  verricht) van rechtswege als volledig volwaardige procespartij  erkend, 
en zullen ze voortaan  ‘automatisch’ en dus ‘van rechtswege’ als partij betrokken in de 
procedure, net zoals de verwerende partij.  Zij zijn ook geen rolrecht meer verschuldigd. 
Verder dient de verzoekende partij voortaan het rolrecht te betalen op het ogenblik van 
het indienen van het verzoekschrift.  Het is dus niet langer noodzakelijk dat de griffier 
een brief stuurt  aan de verzoekende partij met een uitnodiging tot betaling van het 
rolrecht. Hierdoor  wordt  opnieuw de procedure vereenvoudigd en wordt de doorlooptijd 
verkort. Het uitvoeringsbesluit  werd reeds  door de Vlaamse Regering principieel  
goedgekeurd.
4.Louter technisch is het Omgevingsloket vandaag niet voorzien om beroepschriften bij 
de RvVb te registreren aangezien deze beroepen rechtstreeks bij de griffie van de Raad 
dienen ingediend  te worden, analoog of via hun eigen  digitaal loket. 
Er wordt  technisch  onderzocht of het mogelijk is om een verzoekschrift dat worden  
geregistreerd bij de DBRC meteen ook weer te geven via het Omgevingsloket.
