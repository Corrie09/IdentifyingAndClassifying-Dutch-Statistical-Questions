title: Blote eigendom - Onroerende bezitsvoorwaarde
thema: Wonen
pdf link: https://docs.vlaamsparlement.be/pfile?id=1750952
thema link: https://www.vlaamsparlement.be/parlementaire-documenten/schriftelijke-vragen/1548619
SCHRIFTELIJKE VRAAG
nr. 678
van KURT  DE LOOR
datum: 30 augustus  2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Blote eigendom  -  Onroerende bezitsvoorwaarde
Het besluit van de Vlaamse Regering van 28 september 1994 betekende het startpunt  
inzake de onroerende bezitsvoorwaarde in het kader van sociale huur.  Het werd 
gewijzigd bij besluit van de Vlaamse Regering van 20 oktober 2000 en bij besluit van de 
Vlaamse Regering van 12 oktober 2007 (van kracht tot 28 februari 2017). Vanaf 1 maart  
2017 tot 31 december 2019 kon een natuurlijke persoon zich inschrijven voor of 
toegelaten worden tot een sociale huurwoning als hij, samen met zijn gezinsleden, geen 
woning of perceel, bestemd voor woningbouw,  volledig of gedeeltelijk in volle eigendom  
of volledig in vruchtgebruik in binnen- of buitenland had. Hij of een van zijn gezinsleden  
mocht ook geen zaakvoerder, bestuurder  of aandeelhouder  van een vennootschap zijn 
waarin hij of een van zijn gezinsleden een woning of een perceel dat bestemd  is voor 
woningbouw, had ingebracht. Vanaf 1 januari 2020 gelden de volgende onroerende 
bezitsvoorwaarden (artikel 6.12 van het besluit  van de Vlaamse  Codex Wonen):
1° geen woning of perceel, bestemd voor woningbouw, volledig of gedeeltelijk in volle 
eigendom hebben;
2° geen volledig of gedeeltelijk  recht van erfpacht,  opstal of vruchtgebruik op een woning  
of perceel,  bestemd voor woningbouw  hebben;
3° geen woning die of perceel, bestemd voor woningbouw, dat volledig of gedeeltelijk in 
erfpacht of opstal is gegeven, hebben;
4° geen woning die of perceel,  bestemd voor woningbouw, hebben dat de kandidaat- 
huurders volledig of gedeeltelijk  zelf in vruchtgebruik  hebben gegeven;
5° geen zaakvoerder, bestuurder  of aandeelhouder van een vennootschap zijn waarin  de 
kandidaat-huurders zakelijke rechten als vermeld in punt 1° tot en met 4° hebben 
ingebracht.
Rond de schenking van eigendom met voorbehoud van vruchtgebruik zijn de onroerende 
bezitsvoorwaarden niet geheel duidelijk. Bij een schenking met voorbehoud  van 
vruchtgebruik krijgt de sociale huurder de woning niet in volle eigendom,  noch doet de 
sociale huurder  afstand van het vruchtgebruik. Deze situatie is dus niet in strijd met de 
huidige voorwaarden en kan bijgevolg  niet leiden tot opzegging  van het huurcontract. 
Helaas blijken sommige huisvestingsmaatschappijen sociale huurders  vandaag wél aan te 
schrijven rond het opzeggen van hun huurcontract in het kader van blote eigendom.
Voldoet een zittend  sociaal huurder of kandidaat-huurder  die door schenking volledig of 
gedeeltelijk blote eigenaar wordt van een woning, aan de huidige onroerende  
bezitsvoorwaarde? Zo niet, waarom niet?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 678 van 30 augustus 2021
van KURT  DE LOOR
De door u aangehaalde situatie is inderdaad niet te kwalificeren onder een van de 
onroerende bezitsvoorwaarden, vermeld in artikel 6.12 van het Besluit Vlaamse  Codex  
Wonen van 2021. De zittende sociale huurder of kandidaat-huurder  die blote eigenaar van 
een woning is, beantwoordt aan de huidige onroerende bezitsvoorwaarden, voor zover hij 
niet zelf afstand deed van het vruchtgebruik. 
