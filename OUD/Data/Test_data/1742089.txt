title: E40 Beernem - Geluidsmetingen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1742089
thema link: https://www.vlaamsparlement.be/parlementaire-documenten/schriftelijke-vragen/1545086
SCHRIFTELIJKE VRAAG
nr. 1481
van BERT  MAERTENS
datum: 12 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
E40 Beernem  -  Geluidsmetingen
We vernamen recent via de media dat het Agentschap Wegen  en Verkeer (AWV) 
geluidsmetingen zal uitvoeren langs de E40 ter hoogte van Beernem.  Die zouden 
aangewezen zijn omdat het verkeer lijkt toe te nemen en de autosnelweg op het 
grondgebied van Beernem pal naast een woonwijk  ligt.
1.Klopt het dat AWV geluidsmetingen zal uitvoeren langs de E40 ter hoogte van 
Beernem? Zo ja, wanneer zullen die gebeuren? Wat is de exacte locatie waar de 
metingen zullen  worden  uitgevoerd?
2.Vond al overleg  plaats  tussen het gemeentebestuur van Beernem  en AWV over dat 
dossier? Zo ja, wanneer vond het plaats?  Welke afspraken  werden daarbij gemaakt?
3.Werden in het verleden al geluidsmetingen uitgevoerd langs  de E40 op het 
grondgebied van Beernem?  Zo ja, wanneer  vonden die plaats en wat waren de 
resultaten?
4.Wat is de huidige  stand van zaken in dit dossier? Welke  stappen (administratief, 
juridisch, procedureel enzovoort) werden al genomen?
5.Welk budget reserveert AWV eventueel voor de realisatie van een geluidswerende 
constructie in Beernem?
6.Klopt het dat het verkeer op de E40 ter hoogte van Beernem de laatste  jaren is 
toegenomen? Graag daarbij  een overzicht van de verkeerstellingen sinds 2010 en de 
resultaten ervan.
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1481 van 12 juli 2021
van BERT  MAERTENS
1.Het Agentschap Wegen en Verkeer  (AWV) zal inderdaad metingen uitvoeren  langs de 
E40 op het grondgebied van de gemeente Beernem.  
Locatie: E40 kmp. 74.6-75.7 (oplopende rijrichting).
De metingen zijn ingepland maar om metingen  uit te voeren  zijn er een aantal vereiste  
condities zoals meteo-omstandigheden  en een vlotte verkeersdoorstroom. Een exacte 
timing geven,  wanneer de metingen zullen  uitgevoerd worden, is niet mogelijk. 
2.AWV kreeg hierover een schriftelijke vraag van de gemeente Beernem eind maart  
2021. Als de resultaten van de metingen bekend  zijn, volgt een terugkoppeling  met de 
gemeente.
3.Er zijn geluidsmetingen van 2008 bekend op verschillende plaatsen ten noorden van 
de E40 te Beernem  ter hoogte van het complex 10 (omgeving van het Hazenpad, 
Populierenstraat, Lindenstraat en Olmenstraat).  
4.Het Agentschap Wegen en Verkeer  zal nieuwe geluidsmetingen uit voeren.  Naargelang  
het resultaat en het engagement van de gemeente  kan dan een 
samenwerkingsovereenkomst worden opgemaakt. Met deze 
samenwerkingsovereenkomst verbinden de partijen  zich ertoe schermen  of 
gronddammen te bouwen  langs gewestwegen, om de geluidshinder  die afkomstig  is 
van het wegverkeer te verminderen  en zo de verkeersleefbaarheid te verhogen, op de 
plaatsen waar het wegverkeerslawaai onvoldoende  kan worden  verminderd  door 
andere maatregelen zoals een stille wegverharding.
5.Momenteel  zijn er nog geen budgetten voorzien voor geluidswerende  constructies op 
deze locatie. 
6.Gegevens over het aantal voertuigen ter hoogte van Beernem is beschikbaar vanaf juli 
2012. Hieronder vindt u de resultaten voor de periode waarvoor tellingen beschikbaar 
zijn.
Onderstaande figuur geeft het gemiddeld  aantal voertuigen per dag weer voor de jaren 
2012 tot en met 2020. Het gaat hier over gegevens van alle dagen van het jaar (zowel 
weekdagen als weekenddagen, tijdens de schoolvakantie en buiten  de 
schoolvakanties). Deze figuur toont dat het gemiddeld aantal voertuigen 
(vrachtverkeer + niet-vrachtverkeer) per dag gestegen is van 38.250 in 2012 tot 
42.400 in 2019 (vergelijkbaar gemiddeld aantal voor beide  rijrichtingen). Ten gevolge  
van de covid-maatregelen in 2020 is het verkeer  tijdens dat jaar gedaald tot 33.450. 
Voor het niet-vrachtverkeer gaat het over een stijging van 32.700  naar 36.250  tussen  
2012 en 2019, gevolgd door een daling  tot 27.800 in 2020. Het gemiddeld aantal 
vrachtwagens per dag stijgt van gemiddeld 5.550 in 2012 naar 6.150 in 2019 en terug 
gedaald tot 5.700 in 2020 (vergelijkbaar aantal voor beide rijrichtingen).
Wanneer we de gemiddelden per maand bekijken, dan zien we grote  verschillen  over 
de maanden van het jaar, waarbij de gemiddelden hoger zijn tijdens de 
zomermaanden.

