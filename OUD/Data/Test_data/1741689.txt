title: Centra voor herstelverblijf - COVID-19-patiënten - Subsidiëring
thema: Gezondheid
pdf link: https://docs.vlaamsparlement.be/pfile?id=1741689
thema link: https://www.vlaamsparlement.be/parlementaire-documenten/schriftelijke-vragen/1543078
SCHRIFTELIJKE VRAAG
nr. 788
van FREYA SAEYS
datum: 7 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Centra voor herstelverblijf  -  COVID-19-patiënten   -  Subsidiëring
Mensen die herstellen van een operatie in een ziekenhuis of herstellen van een zware 
aandoening of ongeval,  kunnen  in een centrum voor herstelverblijf terecht voor opvang, 
verzorging en revalidatie.
Ook tijdens  COVID-19  hebben herstelverblijven  een rol gespeeld. Personen die thuis niet 
in quarantaine  kunnen, hebben  de mogelijkheid om opgenomen te worden  in een 
herstelverblijf.
Centra voor herstelverblijf  kunnen  erkend  worden  door Zorg en Gezondheid als ze voldoen 
aan de erkenningsvoorwaarden. Er is geen subsidiëring. 
1.Hoeveel patiënten hebben vorig jaar gebruikgemaakt  van een herstelverblijf?
2.Hoeveel van die patiënten verbleven daar ten gevolge van COVID-19?
3.Hoeveel personen hebben van de quarantainemogelijkheid  gebruikgemaakt?
4.Zijn er plannen om een verblijf in een centrum voor herstelverblijf te laten subsidiëren?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 788 van 7 juli 2021
van FREYA SAEYS
1-2.De (erkende) centra voor herstelverblijf dienen geen gedetailleerde 
bezettingsgegevens door te geven. We beschikken  bijgevolg  niet over cijfers 
betreffende het totale aantal patiënten  dat verbleef in een centrum  voor 
Herstelverblijf. 
Tijdens de covid-19 pandemie liepen 2 projecten in 8 erkende centra  voor 
herstelverblijf. Enerzijds  werden in de centra voor herstelverblijf bedden  voorzien in 
het kader  van voorzien van buffercapaciteit voor de ziekenhuizen; anderzijds  werden 
bedden voorzien om mensen op te vangen gedurende hun periode van quarantaine.
8 erkende  centra  voor herstelverblijf hebben bedden  ter beschikking gesteld om dienst 
te doen als buffercapaciteit voor de ziekenhuizen. Meer bepaald  liep van 1 november  
2020 tot en met 31 mei 2021 een project met als doel de ziekenhuizen  te ontlasten. 
COVID-19-patiënten konden via versnelde doorverwijzing vanuit het ziekenhuis 
worden opgenomen in één van deze acht erkende  centra voor herstelverblijf.  
In totaal werden  in deze periode 342 COVID-19-positieve patiënten vanuit  een 
ziekenhuis versneld doorverwezen  naar een centrum voor herstelverblijf.
3.8 erkende centra voor herstelverblijf stelden bedden ter beschikking  in kader van het 
voorzien van een quarantainemogelijkheid. Dit om een oplossing te bieden voor 
mensen bij wie het in de thuisomgeving  om verschillende redenen niet mogelijk was 
om de quarantaine op een veilige en verantwoorde manier door te brengen. Dit project 
liep van 1 oktober 2020 tot en met 31 augustus 2021.  Er werden 31 personen 
opgenomen in een centrum  voor herstelverblijf binnen de modaliteiten van dit project.
4.Momenteel is er geen budgettaire ruimte  om subsidies toe te kennen aan de centra  
voor herstelverblijf.  
