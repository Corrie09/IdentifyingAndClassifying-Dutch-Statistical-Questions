title: Ingezamelde batterijen - Bestemming
thema: Natuur en Milieu
pdf link: https://docs.vlaamsparlement.be/pfile?id=1747117
thema link: https://www.vlaamsparlement.be/parlementaire-documenten/schriftelijke-vragen/1547237
SCHRIFTELIJKE VRAAG
nr. 1240
van FREYA PERDAENS
datum: 16 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Ingezamelde batterijen   -  Bestemming
In 2020 werd door Bebat 3357 ton batterijen  ingezameld. Daarmee werd een 
inzamelpercentage van 59,3% bereikt. Dat is een heel goed resultaat, aangezien de 
Europese inzameldoelstelling 45% bedraagt  en de Belgische 50%.
1.Hoeveel procent van deze ingezamelde batterijen wordt bestemd voor hergebruik?
2.Hoeveel procent van deze ingezamelde batterijen wordt bestemd voor recyclage?
3.Hoeveel procent van deze ingezamelde  batterijen wordt bestemd voor verbranding 
voor energie?
4.Zijn er daarnaast nog andere  bestemmingen mogelijk voor deze ingezamelde  
batterijen?
5.Het inzamelpercentage van 59,3% is het inzamelpercentage voor België. 
Kan een overzicht gegeven worden van het inzamelpercentage per gewest?
6.Welke invloed heeft de coronacrisis gehad op het aantal ingezamelde batterijen,  zowel  
in absolute aantallen als in inzamelpercentage?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1240 van 16 juli 2021
van FREYA PERDAENS
1.De afvoer van de ingezamelde baterijen door Bebat richting hergebruik was nihil in 
2020. Hergebruik van batterijen is momenteel  nog eerder in onderzoeks- en pilootfase. 
Bebat voerde een aantal studies uit naar de mogelijkheden  van hergebruik. Hergebruik 
blijkt vooral  relevant  voor grotere batterijen. 
De nieuwe Europese  verordening inzake batterijen en afgedankte  batterijen, waarvan 
een ontwerp in december 2020 werd gelanceerd en nu in bespreking is, heeft als doel 
een wettelijk  kader voor hergebruik van batterijen te voorzien. Belangrijk  hierbij  zijn 
onder meer het verzekeren van een hoogwaardig, milieuverantwoord  en veilig  
hergebruik van batterijen. Met betrekking  tot de uitgebreide 
producentenverantwoordelijkheid moet ook duidelijk bepaald worden  op welk moment 
de verantwoordelijkheid van de eerste producent  stopt en de uitgebreide 
producentenverantwoordelijkheid van het bedrijf dat de batterij  in hergebruik op de 
markt brengt, start. 
Naast gebruik van de afgedankte batterij in eenzelfde toepassing,  is gebruik  in een 
andere toepassing  mogelijk. Denk hierbij  bijvoorbeeld aan een batterij van een 
elektrisch voertuig die na afdanking  voor deze toepassing, nog gebruikt kan worden 
voor stroomopslag gekoppeld aan zonnepanelen. Ook voor deze bestemming zal de 
Europese verordening een duidelijk juridisch kader voorzien.
2.Alle in opdracht van Bebat ingezamelde  afgedankte batterijen worden eerst gesorteerd 
per chemische familie en vervolgens afgevoerd  naar gespecialiseerde 
recyclagebedrijven die gelegen zijn in België, Duitsland en Frankrijk en die tot doel 
hebben om deze batterijen te recycleren. Er werden zodoende geen batterijen  
afgevoerd voor verbranding noch gestort.  
Bebat mag enkel  afgedankte batterijen  afvoeren naar recyclers die voorafgaandelijk 
goedgekeurd werden  door de OVAM. De OVAM  controleert de berekening van het 
recyclagepercentage. Het recyclagepercentage van deze recyclers moet minimaal 
voldoen aan objectieven  opgenomen in de Europese richtlijn (2006/66/EG)  en in 
Vlarema en deze verschilt naar gelang de chemische familie  van de batterij. Voor 
sommige chemische families worden  meerdere recyclers ingeschakeld  die 
verschillende recyclagepercentages halen.
Over alle chemische families en recyclers heen wordt er een recyclagepercentage  
gehaald tussen  55% en 86% voor de afgedankte batterijen welke door Bebat  voor 
recyclage worden  aangeboden.  Hiermee worden de in de wetgeving  vooropgestelde  
doelstellingen voor alle chemische families  ruimschoots behaald.   
De processen om batterijen te recycleren  zijn hoofdzakelijk pyrometallurgische en 
hydrometallurgische processen, waarbij de metalen  gerecycleerd  worden,  en waarbij 
een deel van de materialen verbrand kan worden met energierecuperatie. Gemiddeld 
betreft het 8% van het gewicht  van de batterij welke tijdens het recyclageproces 
verbrand moet worden.
3.Zoals reeds aangehaald in antwoord 2, werden geen ingezamelde afgedankte 
batterijen in hun volledigheid afgevoerd naar verbrandingsinrichtingen. Alle 
ingezamelde afgedankte batterijen werden afgevoerd  naar gespecialiseerde 
recyclagebedrijven.  
4.Nee, naast de bestemmingen vermeld in bovenstaande  antwoorden,  zijn er geen 
andere bestemmingen. 
5.Het inzamelpercentage voor draagbare batterijen wordt als volgt berekend:    
Gewicht  van de afgedankte draagbare 
batterijen  en accu’s die zijn ingezameld  in het referentiejaar 
Gemiddeld gewicht van de draagbare batterijen  die in het 
referentiejaar en de twee voorgaande jaren 
op de markt gebracht  zijn
Deze berekeningswijze is vastgelegd in de Europese Richtlijn batterijen (2006/66/EG)  
en werd overgenomen in de Vlarema. 
Het is niet mogelijk om dit percentage op gewestelijk  of provinciaal niveau te 
berekenen omdat het gewicht  van de op de markt gebrachte batterijen per Gewest  of 
per provincie niet kan worden bepaald. Een producent van een batterij  verkoopt een 
batterij aan een distributeur die deze verkoopt aan een kleinhandelaar die de batterij  
op zijn beurt verkoopt aan een consument. De producent/invoerder heeft de 
verplichting om te rapporteren wat hij op de markt heeft gebracht maar weet niet in 
welk gewest de batterij finaal  wordt  verkocht.
6.De ingezamelde hoeveelheid batterijen  in België daalde  in 2020 t.o.v. 2019 met 7% 
of 267 ton. In Vlaanderen daalde  de ingezamelde hoeveelheid iets minder sterk nl. 
met 4%. Deze daling  is voornamelijk toe te schrijven aan de coronacrisis. De daling 
van de inzameling heeft zich voorgedaan in de inzamelkanalen retail en scholen. Vele 
winkels en scholen waren door corona gedurende  lange periode  gesloten of slechts 
beperkt toegankelijk,  dus de tijdelijke  terugval is logisch.  
Het inzamelpercentage van draagbare batterijen daalde in 2020 met 7,9% naar 
59,3%. In 2019 bedroeg dit inzamelpercentage  67,2%. Deze daling wordt enerzijds 
verklaard door een daling van de inzameling als gevolg van de coronacrisis maar ook 
door een stijging van de op de markt gebrachte batterijen  gedurende de laatste drie 
jaar. 
Het valt te verwachten  dat de volgende jaren het aantal en het gewicht van de op de 
markt gebrachte  batterijen zal stijgen.  Daarnaast komen  er steeds krachtigere 
batterijen op de markt met een langere levensduur. Een verlenging van de levensduur 
van de batterijen kan vanuit  milieu-oogpunt  alleen maar toegejuicht worden. In de 
huidige Europese formule  voor de berekening van het inzamelpercentage wordt echter 
slechts rekening gehouden met een levensduur van 3 jaar, terwijl de levensduur voor 
bepaalde categorieën van batterijen kan oplopen tot 8 à 10 jaar. In het kader van het 
nieuwe voorstel van Verordening inzake batterijen en afgedankte  batterijen worden 
besprekingen gehouden om de berekeningswijze van het inzamelpercentage aan te 
passen, zodat onder  meer rekening  gehouden kan worden  met de langere levensduur 
van batterijen (waardoor batterijen later beschikbaar zijn voor inzameling).   

