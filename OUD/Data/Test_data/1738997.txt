title: Werkzaamheidsgraad - Limburg
thema: Werk
pdf link: https://docs.vlaamsparlement.be/pfile?id=1738997
thema link: https://www.vlaamsparlement.be/parlementaire-documenten/schriftelijke-vragen/1541428
SCHRIFTELIJKE VRAAG
nr. 939
van RITA MOORS
datum: 1 juli 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Werkzaamheidsgraad  -  Limburg
Volgens cijfers van Statbel was in 2020 net geen 72% van de Limburgers  tussen 20 en 64 
jaar actief in een loontrekkende job of als zelfstandige. De werkzaamheidsgraad  maakte 
daarmee voor het eerst sinds jaren een lichte terugval: van 72,4%  in 2019 naar 71,9% in 
2020. De economische impact van corona is daaraan allicht niet vreemd. 
Hoewel de daling  van de werkzaamheidsgraad in Limburg wel iets minder sterk was dan 
het gemiddelde in Vlaanderen, blijft het achter op de gemiddelde Vlaamse 
werkzaamheidsgraad van 74,4%. Bovendien scoort Limburg de laagste 
werkzaamheidsgraad van alle Vlaamse provincies.
Het meest opmerkelijke  verschil  tussen de Limburgse  en Vlaamse  werkzaamheidsgraad is 
te vinden  bij de 55-plussers. Met 49,5% is nauwelijks de helft van de Limburgse 55- t.e.m. 
64-jarigen actief binnen een loontrekkende job of als zelfstandige. In Vlaanderen  is dat 
55,7%. Ook is de Limburgse groei binnen deze groep de op één na laagste  van alle Vlaamse  
provincies. 
Om de Vlaamse ambitie om tegen 2030 een werkzaamheidsgraad  van 80% te behalen, is 
er wat betreft  de provincie Limburg  nog werk aan de winkel. Zelfs indien Limburg  hetzelfde 
(mooie) groeipad zou kunnen aanhouden  als de afgelopen vijf jaar (+0,6% per jaar), zullen 
we in 2030 nog stranden op een werkzaamheidsgraad van slechts 78,3%.
1.De werkzaamheidsgraad in Limburg  is gemiddeld lager dan in Vlaanderen. 
Welke specifieke  uitdagingen  zijn er voor Limburg? Op welke  manier kunnen  ze worden 
aangepakt? Welke concrete acties onderneemt de minister om de 
werkzaamheidsgraad in Limburg  te verhogen?
2.Hoe wordt gefocust om de werkzaamheidsgraad bij de 55-plussers  aan te pakken?
3.In welke sectoren is de werkzaamheidsgraad het laagst in Limburg? Op welke manier 
kan daar in een specifieke  aanpak worden  voorzien?
4.Er is krapte  op de Vlaamse  arbeidsmarkt. 
Hoe situeert zich dat in Limburg? In welke sectoren is de krapte het hoogst? Op welke  
manier wordt dat aangepakt?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 939 van 1 juli 2021
van RITA MOORS
1.De Limburgse  economie heeft zich goed hersteld na de sluiting van de Ford Genk in 
2014, mede dankzij SALK (strategisch actieplan Limburg in het Kwadraat). Als vervolg 
op dit Strategisch  actieplan Limburg  werd in 2019 SALKturbo  boven het doopvont 
gehouden.  De eerste stap in het vormgeven  van SALKTurbo was een analyse van de 
socio-economische uitdagingen waar Limburg voor staat,  dit onder leiding van de 
UHasselt in samenwerking met de POM Limburg en VDAB Limburg. Een toelichting van 
deze volledige analyse  en de geformuleerde  doelstellingen  zou deze vraag 
overschrijden, maar met betrekking tot de werkzaamheidsgraad  kunnen er toch enkele 
aandachtspunten zoals geformuleerd  in het SALK Turboplan geschetst worden. 
●Van een relatief jonge provincie wordt Limburg  snel een vergrijzende provincie met 
een steeds oudere  beroepsgerichte bevolking en grotere  vervangingsvraag.
●Binnen Limburg heeft het Maasland  de laagste  activiteits- en werkzaamheidsgraad. 
Bovendien slaagt de regio er niet in haar achterstand te verkleinen.
●De werkzoekendengraad daalde de afgelopen  jaren sterker in Limburg dan in 
Vlaanderen. In juni 2017 dook ze voor het eerst onder de Vlaamse  
werkzoekendengraad en sindsdien flirt ze met het Vlaams gemiddelde.
In de analyse waar VDAB Limburg  aan meewerkte  werd ook geschetst dat Limburg  in 
verhouding kampt  met een vrij hoge graad van inactieven op de arbeidsmarkt, dit zijn 
mensen die niet aan het werk zijn maar er ook niet actief naar op zoek zijn. Volgens 
dezelfde cijfers  van Statbel telt Limburg 131.432 inactieven in 2020 tussen de leeftijd  
van 20 en 64 jaar. Als de ambitie is om zoveel mogelijk  Limburgers  aan het werk te 
krijgen, mogen  we ons niet beperken tot de werkzoekenden zonder werk ingeschreven 
bij VDAB, maar moet ook het aantal inactieven  in Limburg dalen. 
Naast de centrale  werking vanuit VDAB die meer en meer inzet op het activeren van 
anders-actieven (oa via nieuwe flows RIZIV of inburgeraars), zet VDAB Limburg via de 
samenwerking met lokale besturen  in op het gezamenlijk bereiken  en activeren van 
doelgroepen. ESF oproepen  worden daarin benut  om nieuwe en andere projecten op 
te zetten om het activeren impactvol  aan te pakken. De ambitie is uitgesproken om in 
toekomstige ESF calls actief de samenwerking op te zoeken rond het thema van 
inclusie. 
2.VDAB  hanteert geen doelgroepenbeleid meer. Werkzoekenden  met een leeftijd hoger 
dan 55 worden net als jongere werkzoekenden  bemiddeld en begeleid  afhankelijk  van 
de specifieke  noden  die ze hebben.  Dat betekent  dat de reguliere VDAB  werking met 
(digitale) jobdates, competentieversterking, werkplekleren en begeleiding  op 
specifieke issues - veelal met partners wordt  ingezet.  De experten inzake oudere 
werkzoekenden bij VDAB  kunnen de bemiddelaars  met specifieke vragen wel steeds 
bijstaan. Zij kijken bijvoorbeeld  of specifieke  methodieken, zoals bijvoorbeeld de job 
cafés, nuttig kunnen  zijn om ook meer ervaren werkzoekenden  te bereiken.
In de werkgeverscontacten en werkgeversbenadering wordt  wel systematisch 
verwezen naar grotere  subgroepen in de werkzoekendenpopulatie waaronder de 55+. 
Werkgevers worden attent gemaakt op de opportuniteiten en het potentieel  wat 
werven van 55+ inhoudt.
3.Op deze vraag kan geen antwoord voorzien worden omdat  de werkzaamheidsgraad  
niet kan berekend worden  op sectoraal niveau. De werkzaamheidsgraad  is het aandeel 
van werkende mensen ten opzichte van de totale  bevolking  in een bepaalde 
leeftijdsgroep en/of regio, zoals de 20-64-jarigen in Limburg. De werkzaamheidsgraad  
op sectoraal niveau  kan niet worden berekend,  omdat inactieven of werklozen  niet 
actief zijn binnen een bepaalde  sector.
Voorbeelden van de sectorale aanpak van de krapte van de Limburgse arbeidsmarkt 
worden in het antwoord  op vraag 4 besproken.
4.In juni 2021 was de spanningsratio in Limburg gelijk aan 4,06.  De spanningsratio meet 
de verhouding tussen het aantal  werkzoekenden zonder werk in bemiddeling  en het 
aantal beschikbare vacatures.  Een grotere spanningsratio  betekent dat er meer 
werkzoekenden per openstaande  vacature zijn, en dat de arbeidsmarkt  op globaal 
niveau minder  krap is. De spanningsratio  van de Limburgse arbeidsmarkt is groter dan 
de gemiddelde spanningsratio  van het Vlaams  Gewest,  deze was gelijk  aan 3,76 in 
juni. Met andere woorden, de Limburgse arbeidsmarkt is op het eerste zicht minder  
krap dan Vlaanderen gemiddeld. De Oost- en West-Vlaamse arbeidsmarkt  zijn krapper  
dan de Limburgse arbeidsmarkt:  in Oost-Vlaanderen  bedroeg  de spanningsratio  in juni 
3,80; in West-Vlaanderen 2,70.
Ten opzichte van het Vlaams gemiddelde  is de Limburgse arbeidsmarkt  minder krap, 
maar tegelijk behaalde het aantal openstaande vacatures bij VDAB in Limburg haar 
hoogste peil ooit in mei 2021. In de sector  van de land-, tuin- en bosbouw en visserij 
werden het meeste openstaande vacatures genoteerd (1.266). Daarvan waren  1.167  
vacatures op zoek naar versterking voor de fruitteelt. De tweede sector met het meest  
aantal openstaande vacatures was de bedrijfstak van de schoonmaak en het 
onderhoudspersoneel (1.134 openstaande vacatures in Limburg in mei) en het derde 
grootste aantal openstaande vacatures is op zoek naar versterking van bouwvakkers  
en technici (639 vacatures).
Qua aanpak is het uitgangspunt om nauwe samenwerking met federaties en 
werkgevers uit te bouwen.  Zowel  met de fruitsector, de schoonmaak als de bouwsector 
worden tal van jobdates, communicatie-acties als opleidingen  georganiseerd. We 
werken aan beeldvorming van de jobs (recent opnieuw actie ‘Opleiding in de kijker’  
via TV Limburg), gaan op zoek naar kandidaten  in nauwe samenspraak met 
werkgevers en zorgen  dat kandidaten  die niet meteen aan de slag kunnen via 
werkplekleren of andere opleidingsvormen hun vaardigheden  aanscherpen.
