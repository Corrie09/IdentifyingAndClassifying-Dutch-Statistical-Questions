title: Brussels Hoofdstedelijk Gewest - Invoering verplichte inburgeringstrajecten (2)
thema: Brussel en de Vlaamse Rand
Integratie en Inburgering
pdf link: https://docs.vlaamsparlement.be/pfile?id=1752100
thema link: https://www.vlaamsparlement.be/parlementaire-documenten/schriftelijke-vragen/1549021
SCHRIFTELIJKE VRAAG
nr. 390
van ANNABEL TAVERNIER
datum: 3 september 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Brussels Hoofdstedelijk  Gewest  -  Invoering verplichte  inburgeringstrajecten  (2)
De invoering van de verplichte inburgering in Brussel laat al een hele tijd op zich wachten. 
De inwerkingtreding werd ondertussen reeds tweemaal formeel uitgesteld.  De initiële 
startdatum was voorzien  op 1 januari  2020, maar ruim anderhalf jaar later en meer dan 
vier jaar na de goedkeuring van de ordonnantie in het Brussels  Parlement is er van 
verplichte inburgeringstrajecten in Brussel  nog steeds geen sprake.
De redenen  die bevoegd Brussels minister Alain Maron bij het laatste  uitstel  aanhaalde, 
waren de coronacrisis  en het nog in ontwikkeling  zijn van een digitale tool. Deze tool moet 
de gemeenten in staat stellen om de doelgroep te detecteren en de trajecten administratief  
op te volgen. De oplevering van deze IT-tool is volgens minister Maron een noodzakelijke 
voorwaarde voor het van start gaan van de verplichte  inburgering.
Opnieuw hebben  we er totaal geen zicht op wanneer de ordonnantie  dan wél precies  in 
werking zal kunnen  treden. Tijdens  de commissievergadering van 15 december 2020 
verduidelijkte de minister dat Brussels minister Maron  als nieuwe en derde deadline op “de 
zomer van 2021” mikte, een vrijblijvend en vaag geformuleerd  streefdoel.  Ondertussen 
liggen de zomermaanden langzaamaan  achter  ons en is het rond de invoering van de 
verplichte inburgering  nog steeds oorverdovend  stil.
In het antwoord  op mijn schriftelijke vraag nr. 280 van 3 mei 2021 bevestigde de minister 
dat langs Vlaamse zijde het Agentschap Integratie en Inburgering de nodige 
voorbereidingen heeft getroffen  om de start van de verplichte inburgeringstrajecten te 
realiseren en dat zijn kabinet en administratie optimaal  blijven  samenwerken met de 
Gemeenschappelijke Gemeenschapscommissie  in de voorbereidende processen.
1.Wat is de huidige stand van zaken van de voorbereidende processen voor de 
inwerkingtreding van de verplichte inburgering in het Brusselse  Hoofdstedelijke 
Gewest, waarbij  Vlaanderen betrokken is?
2.Wat is de nieuwe tijdlijn voor de verplichte inburgering in het Brusselse  Hoofdstedelijke 
Gewest? Wanneer  zal Vlaanderen er kunnen starten met de verplichte 
inburgeringstrajecten?
3.Wat zijn de resultaten van de laatste stuurgroepvergadering, waarin  Vlaanderen 
vertegenwoordigd is, en wanneer  vond deze plaats?
4.Hoe ver staat concreet de ontwikkeling van de Brusselse IT-tool, waaraan  Vlaanderen 
met zijn expertise ondersteuning  verleent?
5.Op welke manier zal de minister de verdere voorbereidingen in de komende  weken en 
maanden opvolgen?  Welke stappen  zal hij zetten om zo snel als mogelijk met de 
verplichte inburgeringstrajecten  in het Brusselse Hoofdstedelijke Gewest van start te 
kunnen gaan?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 390 van 3 september 2021
van ANNABEL TAVERNIER
1.De Vlaamse overheid werkt  momenteel  optimaal mee in de voorbereidende  processen 
van de verplichte inburgering  in Brussel. 
2.De datum die door de Brusselse regering wordt vooropgesteld voor de invoering van 
de verplichte  inburgering is 1 januari  2022.
3.De laatste  stuurgroep vond plaats op 9 september 2021. Daarin  werd de stand van 
zaken gegeven  van de regelgeving  in verband met de verplichte inburgering in het 
Brussels Hoofdstedelijk  Gewest, de uitwerking van de IT-tool en de ontwikkeling van 
de brochure voor kandidaat-inburgeraars.  Vanuit Vlaanderen wordt kennis, expertise 
en ondersteuning verleend in de ontwikkeling van deze aspecten.  
4.De IT-tool is in ontwikkeling. Dit is de bevoegdheid  van de GGC. 
5.De Vlaamse administratie blijft in nauw contact met de GGC om een spoedige 
inwerkingtreding mogelijk te maken. Daarnaast blijven wij deelnemen aan de 
stuurgroep en werkgroepen voor de nodige ondersteuning en expertise. 
