title: NARIC Vlaanderen - Kosten en procedures voor erkenning buitenlandse diploma's
thema: Onderwijs en Vorming
pdf link: https://docs.vlaamsparlement.be/pfile?id=1750953
thema link: https://www.vlaamsparlement.be/parlementaire-documenten/schriftelijke-vragen/1548479
SCHRIFTELIJKE VRAAG
nr. 950
van KRISTOF  SLAGMULDER
datum: 27 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
NARIC Vlaanderen   -  Kosten  en procedures  voor erkenning buitenlandse diploma's
Als buitenlander kan men zijn diploma  laten erkennen door NARIC Vlaanderen (National  
Academic Recognition Information  Centre). De recentste jaarverslagen van NARIC leren 
dat het aantal aanvragen tussen 2015 en het recentste niet-coronajaar 2019 sterk 
gestegen is. Daar waar in 2015 er nog 3366 aanvragen  waren,  waren  dit er in 2019 5025 
(wat een stijging met net geen 50% betekent).  De cijfers  voor 2020 liggen evident  lager 
door de coronacrisis,  de lockdownperiode en de daarmee gepaarde verminderde  
internationale trafiek, maar blijven met 4892 aanvragen op jaarbasis nog altijd merkelijk 
hoger dan 5 jaar daarvoor.
NARIC heeft twee verschillende procedures tot erkenning van een buitenlands diploma: 
enerzijds niveau-erkenning, waarbij NARIC uitspraak doet over het niveau in Vlaanderen 
van het buitenlandse studiebewijs.  Anderzijds specifieke erkenning,  waarbij NARIC 
uitspraak doet over het specifieke  Vlaamse diploma  waarmee het buitenlandse 
studiebewijs gelijkwaardig  is. Een onderzoek  naar de erkenning van het niveau kost de 
aanvrager 90 euro. Een specifieke erkenning kost 180 euro. Het onderzoek  naar de 
erkenning van een doctoraat kost 300 euro.
Voorheen werd de erkenningsaanvraag door NARIC gratis  behandeld. De Vlor (Vlaamse 
Onderwijsraad) bracht in 2009 een advies  uit waarin hij stelde dat de erkenningsprocedure 
van buitenlandse  diploma’s hoger onderwijs  in Vlaanderen dringend aan hervorming toe 
was en pleitte er toen voor de procedure kosteloos te houden  voor de aanvrager.[1] In 
juni 2020 bracht de Vlor opnieuw een advies uit waarbij hij naging op welke  punten de 
procedure nog verbeterd  kan worden en de Vlaamse  overheid een aantal  aanbevelingen 
meegaf ter versterking van de bestaande  procedures.[2] Daarnaast  verscheen in maart 
2020 een advies van de Adviescommissie Economische Migratie en de Commissie 
Diversiteit van de SERV (Sociaal-Economische Raad van Vlaanderen)  omtrent dit 
onderwerp.[3]
1.Een volledige  gelijkwaardigheid  onderzoeken, is natuurlijk een intensiever proces dan 
enkel de niveaugelijkwaardigheid van een studiebewijs nagaan, dus dat verklaart in 
zekere zin het verschil tussen de beide respectieve  bedragen. 
Wat is echter de verklaring voor de merkelijk hogere prijs voor het laten erkennen van 
een doctoraat? In hoeverre is dat een intensiever  proces dan de volledige 
gelijkwaardigheidserkenning van bijvoorbeeld een diploma op masterniveau?  Of is de 
prijs ook mede te verklaren vanuit de verwachting dat houders  van een doctoraat  (of 
een gelijkaardig diploma) normaliter  kapitaalkrachtiger zijn?
2.In hoeverre zijn deze bedragen representatief ten opzichte van de reële kostprijs  van 
deze erkenningsprocedures? Ik kan me voorstellen dat de gemiddelde reële kostprijs 
aan personeels- en werkingsmiddelen  per aanvraag  hoger ligt dan de te betalen som 
voor de aanvrager. Wat is dus deze gemiddelde reële kostprijs,  opgesplitst naargelang 
het soort aanvraag?  Kan de minister hier een inschatting maken  van de verhouding 
tussen de te betalen kostprijs  voor de aanvrager en de reële kosten?
3.Kosten kunnen vooral oplopen door vertalingen, d.w.z. het laten vertalen door een 
beëdigd vertaler van het studiebewijs  naar het Nederlands en andere originele 
bewijsstukken in een landstaal of het Engels. 
Kan de minister een inschatting  geven van de absolute  en relatieve kostprijs door het 
laten maken van deze vertalingen?
4.In bepaalde gevallen moet NARIC ook een beroep doen op tolkdiensten, bijvoorbeeld  
wanneer aan de hand van de ingediende bewijsstukken er geen beslissing kan worden 
genomen en er extra duiding  gevraagd moet worden van de aanvragers,  maar deze 
niet een van onze landstalen of het Engels machtig  is. 
Hoe vaak maakte NARIC in de periode  2015 tot en met 2020 per jaar gebruik van een 
(externe) tolk en wat was voor die periode  het jaarlijkse  kostenplaatje voor het gebruik 
deze dienst(en)?
5.De Vlor is in zijn recentste advies afgestapt van zijn voornemen om de procedure gratis  
te houden en noemt de huidige betalingsbedragen verdedigbaar  in de zin dat ze er ook 
voor zorgen dat aanvragers  geen onnodige aanvragen doen. De Vlor vraagt  weliswaar 
wel nog om de procedure kosteloos te maken  voor aanvragers uit ontwikkelingslanden.
De Vlor is ook de mening toegedaan  dat de inspanningen die instellingen  leveren voor 
de erkenning van buitenlandse diploma’s,  vergoed  moeten worden door de overheid 
zodat ze de nodige tijd krijgen om te investeren in een sterke en onderbouwde  
adviesverlening.
Hoe evalueert de minister deze suggesties  van de Vlor? Neemt  hij eventuele 
beleidsbeslissingen op basis hiervan?
6.De Vlor stelt in hetzelfde advies voor dat als een masterdiploma niet gelijkwaardig aan 
het Vlaamse diploma  wordt bevonden,  onmiddellijk de erkenning op bachelor- of 
graduaatsniveau wordt bekeken, zonder dat daarvoor een nieuwe procedure gestart 
moet worden.
Hoe evalueert de minister deze suggestie van de Vlor? Neemt  hij eventuele 
beleidsbeslissingen op basis hiervan?
7.Het genoemde advies van de Adviescommissie Economische Migratie en de Commissie 
Diversiteit van de SERV  stelt onder meer het volgende:
“De sociale partners en de kansengroepen  vragen om zoals in Nederland  een overzicht  
te geven van hoe eerdere erkenningsaanvragen afgelopen zijn. Zo kan een nieuwkomer 
snel zien wat in het verleden  beslist is voor de meest gangbare studiebewijzen. Ook 
voor de werkgever is dit een pluspunt  want hij krijgt snel een geloofwaardige indicatie 
van de waarde van iemands studiebewijs  zonder  de hele procedure  te moeten 
afwachten.
Uit het HIVA-onderzoek [4] blijkt dat HR-professionals vragende partij zijn voor een 
procedure waarbij enkel wordt  nagegaan of het studiebewijs authentiek  is en behaald 
aan een erkende instelling. Dit kan een minder tijdrovende,  eenvoudigere en 
goedkopere procedure zijn dan het onderzoeken van inhoudelijke  gelijkwaardigheid . De 
sociale partners en de kansengroepen vragen om samen  met de precedentendatabank 
werk te maken van een procedure authenticiteitserkenning om snel na te gaan of het 
studiebewijs authentiek is en behaald is aan een erkende hogeschool of universiteit.
a)Hoe evalueert de minister deze suggesties  (precedentendatabank en procedure 
authenticiteitsverklaring) vanuit  de SERV?  In hoeverre verhouden deze concrete 
voorstellen zich tot het voornemen van de Vlaamse Regering uit haar regeerakkoord 
[5] om een performantere erkenningsprocedure van buitenlandse diploma’s voorop 
te stellen? Neemt  de minister  eventuele beleidsbeslissingen op basis hiervan?
Meer efficiëntie,  grotere toegankelijkheid, etc. klinken in deze wel mooi,  maar natuurlijk 
is en blijft het belangrijkste criterium de competenties  van de aanvrager goed kunnen  
inschatten en nagaan in hoeverre deze echt compatibel zijn met de 
(arbeidsmarkt)vereisten in Vlaanderen. Efficiëntie en toegankelijkheid gaan dus niet op 
als het daardoor gemakkelijker wordt om een buitenlands diploma te erkennen waarbij 
er minder  inhoudelijk gecontroleerd wordt. 
b)Hoe schat de minister dit risico in?
[1] Vlaamse  Onderwijsraad, Advies over de gelijkwaardigheiderkenning van buitenlandse 
diploma’s in het hoger onderwijs in Vlaanderen,  13 oktober 2009:  
https://assets.vlor.be/www.vlor.be/attachment/RHO-RHO-ADV-0910-002.pdf
[2] Vlaamse Onderwijsraad, Advies academische  erkenning van buitenlandse diploma’s,  9 
juni 2020: https://assets.vlor.be/www.vlor.be/advice_final_attachments/RHO-RHO-ADV-
1920-005_0.pdf
[3] Sociaal-Economische Raad van Vlaanderen, Adviescommissie Economische Migratie  & 
Commissie Diversiteit, Een efficiënte en toegankelijke erkenning van buitenlandse 
studiebewijzen,  2 maart 2020: 
https://www.serv.be/sites/default/files/documenten/ACEM_2020302_NARIC_ADV.pdf
[4] Chakkar, S. & De Cuyper P. (2019), De gepercipieerde waarde van diploma-erkenning 
op de arbeidsmarkt: een analyse vanuit werkgevers en aanvragersperspectief, Onderzoek 
in opdracht van NARIC-Vlaanderen. HIVA – Onderzoekinstituut  voor Arbeid en 
Samenleving. 
[5] Vlaamse Regering 2019-2024. Regeerakkoord , p. 41: “Om er voor te zorgen  dat 
nieuwkomers sneller op hun niveau  inzetbaar zijn op de arbeidsmarkt, versterken we de 
werking van het National Academic Recognition Information  Center (NARIC) met 
betrekking tot de erkenning  van buitenlandse diploma’s.” Voornemen hernomen in de 
Beleidsnota Onderwijs 2019-2024, p. 44.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 950 van 27 augustus 2021
van KRISTOF  SLAGMULDER
1.De bepaling van prijs is gebaseerd op de moeilijkheidsgraad  van het te beoordelen 
dossier. De behandeling van een doctoraatsdossier is complexer dan voor een 
masterdiploma. 
2.procedure  niveaugelijkwaardigheid                
kostprijs personeels-  en werkingsmiddelen 337,46 euro per aanvraag
te betalen  door aanvrager 90 euro
reële kostprijs voor NARIC-Vlaanderen 247,46 euro
procedure volledige gelijkwaardigheid  
kostprijs personeels-  en werkingsmiddelen 486,79 euro per aanvraag
te betalen  door aanvrager 180 euro (300 euro bij doctoraat)
reële kostprijs voor NARIC-Vlaanderen 306,79 euro (186,79  euro doctoraat)
3.NARIC  aanvaardt de originele documenten in de drie landstalen  en in het Engels. 
Wanneer de originele  documenten  niet in één van deze vier talen zijn, vraagt NARIC 
een beëdigde vertaling van een aantal documenten.  
De kosten van de vertalingen zijn volledig ten laste van de aanvragers.  NARIC heeft 
hier geen zicht op. 
4.NARIC  nodigt  soms aanvragers  uit voor een gesprek, bijvoorbeeld om de authenticiteit 
van het buitenlands diploma na te gaan of bij onduidelijkheden  over de inhoud van de 
buitenlandse opleiding. Wanneer een aanvrager één van onze landstalen  of het Engels 
niet machtig is, schakelt NARIC hiervoor een tolk in.
NARIC doet dan beroep op collega’s  van AHOVOKS of de ruimere Vlaamse  Overheid 
die de rol van tolk op zich nemen. In 2018 kon NARIC  beroep doen op de gratis  dienst 
van telefoontolken van Agentschap Integratie & Inburgering. Dit gebeurde 5 keer. 
Zodra deze dienst betalend werd, heeft NARIC hier geen gebruik meer van gemaakt.
Wanneer NARIC geen tolk kan voorzien, kan de aanvrager zelf ook beroep doen op 
een gecertificeerde  tolk. De aanvrager staat dan zelf in voor de onkosten.
5.a)Het onderzoek naar de gelijkwaardigheid  is gratis voor aanvragers  die op het 
moment van de erkenningsaanvraag:
-Asielzoeker is en dit kan aantonen met een bijlage 26 Federale Overheidsdienst  
Binnenlandse Zaken  in combinatie met een geldig attest van immatriculatie.
-Erkend vluchteling of subsidiair beschermde  is en dit kan aantonen  met een 
attest van het Commissariaat-Generaal  voor Vluchtelingen en Staatlozen  of een 
verblijfskaart.
-Een verhoogde  tegemoetkoming krijgt en dit kan aantonen  met een bewijs van 
het ziekenfonds.
-Een leefloon krijgt van een OCMW of maatschappelijke hulp gelijk aan een 
leefloon.
-Inburgeraar is en een inburgeringscontract heeft ondertekend binnen  de periode 
van 3 jaar die aan de erkenningsaanvraag voorafgaat.
-Werkzoekende  is en een trajectovereenkomst of een afsprakenblad met de VDAB 
heeft gesloten  binnen de periode van 2 jaar die aan de erkenningsaanvraag 
voorafgaat.
-Werkzoekende  is en een actieplan heeft of deelneemt aan een begeleidingsactie 
van ACTIRIS  of een van zijn Nederlandstalige  partners waarmee een 
overeenkomst werd gesloten binnen de periode  van 2 jaar die aan de 
erkenningsaanvraag voorafgaat.
Dit is vastgelegd in het Besluit van de Vlaamse Regering van 31 januari 2014 
houdende de differentiatie in de financiële  bijdrage die de houder van een 
buitenlands studiebewijs moet betalen  aan de erkenningsautoriteit voor een 
onderzoek met betrekking tot de erkenning van het buitenlandse studiebewijs 
https://data-onderwijs.vlaanderen.be/edulex/document.aspx?docid=14648
Deze categorieën  blijken de doelgroepen voldoende af te dekken. Een uitbreiding 
ervan is voorlopig niet aan de orde.
b)De bedragen die betaald worden aan de adviesverleners zijn vastgelegd  in het 
raamcontract waar instellingen  en individuele adviesverleners op ingeschreven  
hebben en de voorwaarden  van de adviesverlening vastleggen.  
In het raamcontract is bepaald dat er 200 € wordt betaald  voor een volledig advies 
en 100 € voor een deeladvies.
6.Elk erkenningsonderzoek resulteert in een erkenningsbeslissing  waarin NARIC 
aangeeft of het buitenlands studiebewijs al dan niet gelijkwaardig is met een Vlaams 
hogeronderwijsdiploma.
NARIC volgt hierbij  het watervalsysteem. Als het buitenlands studiebewijs zich in het 
land van oorsprong  op masterniveau situeert,  of als de aanvrager  in het land van 
oorsprong met zijn diploma  een beroep kan uitoefenen  waarvoor  in Vlaanderen een 
masterdiploma vereist is, dan start NARIC het onderzoek  naar de specifieke 
gelijkwaardigheid met een Vlaams masterdiploma.
Bij een negatieve beoordeling wordt  onderzocht of een algemeen masterniveau zonder  
specifiek studiebewijs toegekend kan worden.
Als ook het algemeen masterniveau negatief beoordeeld wordt,  wordt onmiddellijk de 
erkenning op bachelorniveau (specifieke gelijkwaardigheid en 
niveaugelijkwaardigheid) onderzocht  zonder dat daarvoor een nieuwe procedure  
gestart moet worden.
Wanneer ook het algemeen  bachelorniveau  negatief beoordeeld wordt,  wordt 
onmiddellijk de erkenning op graduaatsniveau onderzocht zonder  dat daarvoor een 
nieuwe procedure gestart  moet worden.
7.a)De vergelijking met Nederland gaat niet helemaal op. In Nederland  neemt de 
bevoegde erkenningsinstantie  geen wettelijk bindende beslissingen.  De 
erkenningsinstantie geeft advies. Een gelijkwaardigheidsbeslissing van NARIC-
Vlaanderen is een bindende beslissing in de vorm van een Ministerieel besluit. Dit 
gaat dus verder dan een advies. Een gelijkwaardigheidsbeslissing heeft hetzelfde 
civiele effect als het Vlaams diploma of de Vlaamse graad  waarmee het buitenlandse 
diploma als gelijkwaardig erkend wordt.  Dit zorgt voor juridische  zekerheid  voor de 
aanvrager en de potentiële werkgevers. 
Een indicatie van de waarde  van iemands  studiebewijs via bijv. een 
precedentendatabank geeft geen enkele informatie over de authenticiteit van het 
diploma, over het statuut van de onderwijsinstelling (is de onderwijsinstelling  
erkend in het land zelf) of de accreditatie van de opleiding die de onderwijsinstelling  
aanbiedt. Dit nagaan is net de expertise  van NARIC-Vlaanderen. Uit het verleden 
weten we dat een openbare  precedentendatabank soms ook foute verwachtingen 
schept. Elk dossier wordt namelijk  individueel onderzocht.  Bijkomende 
werkervaring of opleidingen kunnen in het voordeel spelen van de aanvrager  en 
eventuele tekorten in het curriculum  compenseren.  Opleidingen in eenzelfde land 
kunnen onderling  ook erg verschillend zijn en over de jaren heen kunnen  deze ook 
evolueren. Een erkenningsonderzoek  van het individuele dossier  door NARIC geeft 
nog altijd de beste en meest correcte informatie. 
Een aparte procedure aanbieden voor het nagaan van de authenticiteit van het 
studiebewijs en de erkenning van de instelling kan als mogelijke toekomstige 
dienstverlening verder onderzocht worden. 
b)Een erkenningsonderzoek door de bevoegde instantie NARIC-Vlaanderen  biedt 
inderdaad nog altijd de beste garantie  op correcte informatie. 
