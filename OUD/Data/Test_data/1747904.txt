title: Commissie Grondverzet Oosterweel - Resultaten
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1747904
thema link: https://www.vlaamsparlement.be/parlementaire-documenten/schriftelijke-vragen/1548325
SCHRIFTELIJKE VRAAG
nr. 1536
van MIEKE  SCHAUVLIEGE
datum: 24 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Commissie Grondverzet Oosterweel  -  Resultaten
Op vraag  van minister Lydia Peeters stelde Karl Vrancken op 16 juli 2021 het rapport van 
de Commissie Grondverzet  voor aan de onderzoekscommissie PFAS-PFOS. Ook na de 
hoorzitting bleven verschillende elementen onduidelijk.
1.Wanneer worden  de werken opnieuw  opgestart?
2.Zal het volledige advies van de Commissie  Grondverzet worden  gevolgd?  
Zo ja, hoe zal dit georganiseerd worden? Zullen voor het afgraven van de 
afdekkingslaag en het ondieper uitgraven van de Palingbeek nieuwe vergunningen 
worden aangevraagd? 
Zo niet, welk onderdeel van het advies wordt  niet opgevolgd.
3.De commissie  adviseert dat de Oosterweelwerken  mogen doorgaan, mits bijkomende 
maatregelen opgelegd door het rapport. Toch wordt in het rapport herhaaldelijk 
aangegeven over onvoldoende informatie te beschikken om risico's voor de gezondheid  
in te schatten.
Hoe kan de minister dan op basis van het rapport  garanderen dat voortzetting van de 
werken geen gezondheids- en milieurisico's  met zich meebrengt?
4.Er bestaat allang wetenschappelijke consensus  - en de experts van het rapport gaven 
tijdens de hoorzitting ook aan dat een waarde van 3 µg/kg ds de enige  aanvaardbare 
waarde aan PFOS is voor grondverzet.  Toch wordt  in het rapport,  en bij de verdere 
uitvoering van de Oosterweelwerken,  nog steeds gewerkt met de verouderde 
maximumnorm van 70 µg/kg ds voor grondverzet. 
a)Staat de minister achter deze norm,  en waarom?
b)Tijdens de hoorzitting stelde Karl Vrancken het volgende: “Het feit dat we als 
expertencommissie stellen dat dat EFSA-kader van belang is, is een hint naar de 
mensen die de normering  rond bodemsanering moeten opzetten, naar mensen die 
bezig zijn met grondverzet, en naar de Vlaamse  wetgever om dit kader te 
herbekijken.” 
Lijkt het dan niet logisch dat de werken  worden herschaald vanuit het 
uitgangspunt van 3 µg/kg ds in plaats van met de oude norm verder  te werken? 
Waarom gaf de minister  die opdracht  niet voor de grootste werf van Vlaanderen.
5.De saneringsplicht  ligt bij de vervuiler, zo stelt ook het rapport. Karl Vrancken  gaf 
tijdens de hoorzitting op 16 juli het volgende aan: “We voelen aan (...) dat 3M dit 
probleem en zijn saneringsplicht vanuit een juridisch  perspectief wenst of plant te 
benaderen. We moeten er dus voor zorgen dat we niet ingrijpen in de saneringsplicht.” 
Op welke wijze kan de administratie  van de minister garanderen dat het geplande 
grondverzet geen impact heeft op de aansprakelijkheid van 3M en mogelijke 
saneringsverplichtingen in de toekomst?
6.Het rapport maakt melding  van zeer beperkte betrouwbare meetgegevens,  specifiek 
over de verspreiding van stof. 
a)Welke stappen plant de minister om over duidelijke meetgegevens  te beschikken?
b)Zijn heldere  meetresultaten niet de basis om risico's af te toetsen? Hoe is een 
voortzetting van de werken  in die optiek  te verantwoorden?
7.In het rapport wordt de nadruk gelegd  op een sterke monitoringcampagne, zowel van 
de grond als van het grondwater. 
a)Welke stappen plant de minister in dezen te ondernemen,  en op welke  termijn?
b)Wat is de geplande procedure indien die monitoring toch aantoont  dat er verdere 
verontreiniging is?
8.Of de werken geen extra verspreiding van de vervuiling teweegbrengen, is onduidelijk. 
Daarvoor wordt extra monitoring aangeraden. De gevolgen van de werken op de 
verspreiding van de vervuiling worden gemeten in een project-MER (MER: 
milieueffectrapport). Er werd enkel een MER-screening uitgevoerd. 
Is het op basis van de analyse van het rapport van de Commissie Grondverzet niet 
aangewezen om alsnog  een project-MER uit te voeren zodat duidelijk is hoe en op 
welke wijze de vervuiling zich mogelijk verder verspreidt?
Vragen over hetzelfde  onderwerp werden gesteld aan de ministers Zuhal  Demir (1306), 
Lydia Peeters (1536).
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1536 van 24 augustus 2021
van MIEKE  SCHAUVLIEGE
1.De werken  aan het project “Infrastructuurwerken Linkeroever” zijn opnieuw volledig 
opgestart. Hierbij worden de aanbevelingen van de Commissie Grondverzet van 
opdrachthouder Karl Vrancken toegepast en wordt ook rekening gehouden met de 
nieuwste Richtlijnen van OVAM (o.a. verlaging van de richtwaarde voor vrij hergebruik 
van 8 naar 3µg/kg ds1). Mits het bijkomend  strikt toepassen  van voormelde 
aanbevelingen en richtlijnen kon verder gewerkt worden  binnen  het kader van het 
goedgekeurde Technisch Verslag  (T.V),  dat tegelijkertijd aan een actualisatie 
(afstemming met de aanbevelingen)  wordt  onderworpen. Dit was voor project 
Infrastructuurwerken LO mogelijk o.a. omdat  er geen gronden  worden afgevoerd 
(grondtekort). 
De werken “Scheldetunnel” zullen opstarten nadat het aangepast Technisch Verslag  
goedgekeurd is, vermoedelijk begin december. De impact op de grondstromen is hier 
immers veel groter. Enkel de grondwerken noodzakelijk  voor een goede afwatering 
van de omgeving (in de zone tegen  Blokkersdijk en tegen C. De Costerlaan) zullen 
vroeger opgestart worden, daar deze volledig passen  binnen het huidige  T.V. en de 
aanbevelingen van de Commissie Grondverzet.  
2.Lantis neemt  uiteraard  de aanbevelingen van de Commissie Grondverzet ter harte  en 
heeft de aanbevelingen reeds maximaal geïntegreerd in haar processen door deze te 
vertalen in concrete  acties en maatregelen op het terrein. Lantis  zal, in functie  van 
een gedragen  plan van aanpak,  verder in overleg treden met de bevoegde 
toezichthoudende instanties en de OVAM  die Lantis hiervoor reeds een raadgeving 
hebben gestuurd.
Omtrent stofbeheersing geeft de Commissie Grondverzet aan dat de goede 
praktijkvoorschriften en de ‘best beschikbare technieken’ reeds gehanteerd worden. 
Deze zullen uiteraard  verder ook gehanteerd  blijven. Verder dient het transport  van 
gronden door de woonkernen  (zoals nu ook reeds het geval  is) te worden vermeden. 
Wat betreft het uitvoeren  van meetcampagnes is een volgende stap gezet en worden 
er op regelmatige  tijdsstippen meetcampagnes  uitgevoerd door middel van actieve 
luchtmetingen. De resultaten  worden, van zodra  beschikbaar, meteen gepubliceerd 
op de website van Lantis  en tevens  breder gecommuniceerd  via Social Media. Bij de 
tot op heden uitgevoerde luchtmeetcampagnes  (5 campagnes – 29 metingen) werden 
in  slechts  2 metingen  PFOS concentraties vastgesteld boven  de rapportagegrens. Het 
betreft 2 metingen op de terreinen  van 3M, waar overigens op dat ogenblik  geen 
werken aan de gang waren, en waarbij respectievelijk 0,00039µg  PFOS/m³ op 29/6 
en 0,0005µg PFOS/m³  werd gemeten.  In de andere  metingen werden dus geen 
concentraties hoger dan de rapportagegrens vastgesteld. Dit wil niet zeggen dat er 
geen PFOS in de lucht aanwezig is, wel dat die lager is dan wat met die techniek kan 
gemeten worden. Wat betreft de 2 metingen op het terrein van 3M, waar dus de 
hoogste waarden werden gemeten,  heeft een stofdeskundige gesteld  dat deze hoogst 
gemeten waarden in zijn oordeel geen gezondheidsrisico vormen.  Omdat er op dit 
ogenblik nog geen normen  beschikbaar  zijn, heeft hij een toetsing  gedaan 
1 Microgram per kilogram droge stof
vertrekkende vanuit de EFSA-publicatie van 17/9/2020. Het kader en afleiding van 
deze toetsingswaarden ligt momenteel  bij VMM/VITO voor ter validatie.      
 
Wat betreft het grondverzet vindt er momenteel  een actualisatie van de Technische 
Verslagen plaats waarbij de nodige  aandacht  uitgaat naar het verder inventariseren 
van de aanwezige concentraties alsook het verder  expliciteren van het hergebruik van 
gronden binnen de kadastrale werkzone.  De updates van de Technisch Verslagen  
Infrastructuurwerken Linkeroever en Scheldetunnel worden in oktober verwacht, 
waarna deze dossiers ter conformverklaring  aan de erkende  
bodembeheersorganisatie zullen worden aangeboden.
Daarnaast wordt het ontwerp  van de Palingbeek herbekeken en besproken met de 
diverse stakeholders. Een eerste herontwerp van de Palingbeek met beperkter 
grondverzet werd uitgetekend en momenteel  loopt overleg  met de provincie om na te 
kijken of dit gewijzigde profiel nog kan volstaan uit oogpunt van waterhuishouding. 
Afhankelijk hiervan zal het grondverzet van de Palingbeek verder  geoptimaliseerd 
worden. Indien een door alle stakeholders aanvaard ontwerp  (bv. ook het Agentschap 
voor Natuur en Bos is een belangrijke  betrokken stakeholder) kan worden  bekomen, 
zal hiervoor een nieuwe Omgevingsvergunning worden ingediend.
Alle teelaarde met waarden > 70µg/kg  wordt naar de veiligheidsberm gebracht cf. de 
aanbevelingen van de Commissie Grondverzet. Dit wordt  opgenomen in het 
aangepast Technisch Verslag  LO. Voor de afdekkingslaag ter hoogte  van de 
kluifrotonde gelden ook deze aanbevelingen waardoor  er, gebaseerd op recent 
bodemonderzoek, een beperkte hoeveelheid grond moet worden afgegraven  (cf. 
rapport Commissie  Grondverzet).  
Het labo dat de labo-onderzoeken  heeft uitgevoerd, heeft Lantis  geïnformeerd  dat een 
fout werd gemaakt  in een aantal uitgevoerde onderzoeken, waaronder de 
onderzoeken ter hoogte van de kluifrotonde, en dat de waarden in werkelijkheid veel 
lager liggen (factor  8). Na melding hiervan door Lantis, werd op initiatief van de 
opdrachthouder bekeken of de fout volledig gedocumenteerd is binnen het 
accreditatiesysteem van het laboratorium. Hiertoe werden bijkomende  labogegevens 
opgevraagd die in samenwerking met VITO werden geëvalueerd. Nazicht  hiervan 
bevestigt  inderdaad dat het een rekenfout  betrof, en we de lagere resultaten  kunnen  
aanvaarden. Daarnaast werd enkele  weken geleden een reeds  geplande controleaudit 
uitgevoerd bij SGS waar dit probleem  ook werd besproken binnen  het kader van de 
accreditatie. Hieruit  is gebleken dat alle procedures voor de correctie van de 
resultaten werden gevolgd.  Op basis van deze uitkomst zal al dan niet tot het 
uitgraven overgegaan worden. 
Als laatste  zal er, naast de bestaande monitoring van diverse parameters  een 
specifiek, langdurig monitoringsplan  worden opgezet rond grond- en 
oppervlaktewater.  
3.In het rapport  wordt slechts één keer aangegeven over onvoldoende informatie te 
beschikken om risico’s goed in te kunnen schatten: er zijn te weinig  stofmetingen  
beschikbaar. In dat verband zijn ondertussen meerdere meetcampagnes  uitgevoerd, 
waarbij geen enkele overschrijding werd vastgesteld. 
Verder geeft de Commissie  Grondverzet aan dat het “op basis van de huidige 
informatie en binnen het bestek van de opdracht van de commissie op dit moment 
moeilijk uit te maken is wat de kwaliteit is van de aanwezige bodem op de locaties  
waar gronden met een kwaliteit tussen de 3 en 70 µg/kg  ds vrij (zullen)  worden  
gebruikt als bouwkundig gebruik”.  De Commissie Grondverzet  geeft in dat verband 
duidelijke aanbevelingen, en deze kennis en informatie is beschikbaar bij de personen 
die in de praktijk hiermee aan de slag moeten.   
Tenslotte “wenst  de expertencommissie een bijkomende bevestiging  door 
geotechnische experten van de levensduur van de voorgestelde afdichting” (voor de 
meest vervuilde gronden). Ook deze bevestiging  is in tussentijd beschikbaar.   
De conclusie luidt dan ook dat er niet herhaaldelijk wordt aangegeven over 
onvoldoende informatie  te beschikken om risico’s  voor de gezondheid  in te schatten,  
en waar er al eventueel een onduidelijkheid zou zijn, werd deze in tussentijd  
uitgeklaard. Tegelijk stelt de expertcommissie  vast dat Lantis  in vrijwel alle operaties 
goede praktijken en best beschikbare  technieken hanteert. Er is op basis van dit 
rapport dan ook geen reden om aan te nemen dat een voortzetting van de werken 
gezondheids- of milieurisico’s met zich mee zou brengen zolang  Lantis alle 
veiligheidsmaatregelen en aanbevelingen in acht neemt.
4.a.Eerst en vooral  dient geduid  te worden dat er binnen  het grondverzet  diverse 
normen van toepassing zijn: de waarden voor vrij hergebruik als bodem,  de 
(voorstel tot) bodemsaneringsnormen per bestemmingstype en tenslotte de 
normen voor bouwkundig  bodemgebruik. Een combinatie  van deze normen 
bepalen de hergebruiksmogelijkheden als bodem en bouwkundig bodemgebruik  
van gronden en dit zowel  binnen als buiten de kadastrale werkzone.
De waarde van 3 µg/kg PFOS/PFOA en 8 µg/kg  PFAS wordt ook toegepast  in de 
Technische Verslagen. Wanneer deze waarden worden overschreden komt de 
bodem niet meer in aanmerking voor vrij hergebruik als bodem buiten  de 
kadastrale werkzone.
Voor het hergebruik  van grond  als bodem en bouwkundig bodemgebruik binnen 
de kadastrale werkzone wordt verwezen naar het VLAREBO  artikels  164 en 172. 
Voor het hergebruik van gronden binnen de kadastrale werkzone gelden de 
volgende voorwaarden: 
het gebruik van de bodemmaterialen veroorzaakt geen bijkomende  
verontreiniging van het grondwater;
de mogelijke blootstelling aan de verontreinigende stoffen  levert geen 
bijkomend risico op;
de bodemmaterialen worden gebruikt conform  een code van goede praktijk. 
Er worden  geen gronden  van meer dan 3 µg/kg PFOS/PFOA of 8 µg/kg  ds PFAS 
buiten de kadastrale werkzone (zone die verontreinigd is met PFAS) toegepast. 
Dit principe  werd reeds toegepast en zal verder geëxpliciteerd  worden in de 
geactualiseerde Technische  Verslagen.  Bovendien wordt  rekening gehouden met 
het standstill  principe  door er steeds  voor te zorgen dat de concentraties  in de 
ontvangende bodem hoger zijn dan de uitgegraven  bodem die erop wordt  
toegepast. 
Alle PFAS houdende gronden  met een concentratie hoger  dan 70 µg/kg ds PFAS 
(en maximaal 1000 µg/kg ds PFOS)  zullen  maximaal  worden aangewend op het 
terrein van 3M en dit onder de gekende  gecontroleerde omstandigheden  (inpak) 
op een terrein  waar momenteel een voorstel voor bodemsaneringsnorm van 1949 
µg/kg ds PFOS van toepassing is. Met andere woorden, de concentraties van de 
gronden die worden  toegepast in de beveiligingsberm bedragen maximaal de helft 
van het voorstel voor bodemsaneringsnorm PFOS voor industriegebied.  
Het gebruik  van de uitgegraven  bodem gebeurt  conform de huidige  Vlaamse  
grondverzetsregeling.
b.We kunnen hierbij enkel het vorige antwoord herhalen: de norm van 3µg/kg ds 
betreft de norm voor vrij gebruik: gronden met concentraties <3µg/kg ds mogen  
overal toegepast  worden,  ongeacht de reeds aanwezige kwaliteit van de bodem.  
Gronden met hogere  waarden,  nl tussen 3 en 70µg/kg ds mogen enkel  toegepast  
worden binnen  de Kadastrale  Werkzone  en gronden met de hoogste waarden, nl 
meer dan 70µ g/kg ds worden ingepakt.  Op deze manier wordt het standstill 
principe gerespecteerd (art 164 en 172 van VLAREBO) en wordt aldus verspreiding 
van de verontreiniging vermeden.
5.Vanuit technisch  oogpunt  maken de maatregelen die in het kader van het grondverzet  
worden genomen  een latere  effectieve sanering door de saneringsplichtige niet 
onmogelijk.
Vanuit juridisch oogpunt  kan ik echter momenteel  geen uitspraken doen, noch over 
de saneringsplicht, noch over de aansprakelijkheid gelet op het hangende 
rechtsgeding betreffende de milieustakingsvorderingsprocedure.
6.a.Er wordt een monitoringsprogramma uitgerold en toegepast. Door middel van 
actieve luchtmetingen worden  op regelmatige  basis en afhankelijk van 
weersomstandigheden alsook uitgevoerde werkzaamheden  luchtmetingen 
uitgevoerd. 
b.Er zijn heldere meetresultaten. Lantis heeft reeds 4 campagnes uitgevoerd. Bij 19 
van de 20 uitgevoerde metingen  werden geen PFAS-verbindingen aangetroffen in 
het stof. Bij één meting werd wel PFOS  aangetroffen, echter beneden de 
toetsingswaarde.
Gezien de metingen net plaatsvinden ter hoogte van zone waar werkzaamheden  
plaatsvinden, vormen de metingen  een controle/validatie van de verwachtingen, 
namelijk dat er zich, als gevolg van de werken, geen PFAS-verbindingen 
verspreiden via het stof. De metingen zullen verder  nauwgezet worden opgevolgd.
7.a.Momenteel vindt er op linkeroever  al een nauwgezette monitoring plaats. Verdere 
uitbouw en ondersteuning  van deze monitoringscampagne  is voorzien in het 
najaar.
b.Er zijn heldere meetresultaten. Lantis heeft reeds 5 campagnes uitgevoerd. Bij 27 
van de 29 uitgevoerde metingen werden geen PFOS-concentraties boven  de 
rapportagegrens vastgesteld. . Bij 2 metingen, beide op de terreinen  van 3M 
werden zoals toegelicht  bij vraag 2 wel PFOS-concentraties boven de 
rapportagegrens gemeten.
Gezien de metingen net plaatsvinden ter hoogte van een zone waar 
werkzaamheden plaatsvinden (met uitzondering  van de metingen op de terreinen 
van 3M, waar geen werken in uitvoering waren), vormen de metingen een 
controle/validatie van de verwachtingen,  namelijk dat er zich, als gevolg  van de 
werken,  maar beperkt PFAS-verbindingen verspreiden via het stof en er dus geen 
gezondheidsrisico bestaat hierdoor.  De metingen  zullen  verder nauwgezet worden 
opgevolgd.
8.Het ontwerp en de uitvoering van de werken  is (zoals  hoger reeds vermeld) van dien 
aard dat al het mogelijke wordt gedaan  om (extra) verspreiding van de vervuiling te 
vermijden. Daartoe werden  en worden  reeds veel maatregelen toegepast. 
Daarbovenop worden  de aanbevelingen  van de Commissie Grondverzet maximaal  
geïmplementeerd. Al deze maatregelen maken dat de kans op verspreiding minimaal 
is.
Lantis werkt  geheel  volgens het uitgangspunt van de Vlarebo-regelgeving: het stand-
still principe. 
Aangezien er geen verspreiding is van de verontreiniging is, er ook geen noodzaak 
om de milieu- effecten in kaart te brengen  in het kader van een MER-rapport. Een 
MER-rapportage is trouwens inherent  onderdeel van een 
omgevingsvergunningsaanvraag en staat niet op zichzelf. Wat dat betreft, bleek een 
MER-screening inderdaad voldoende.
