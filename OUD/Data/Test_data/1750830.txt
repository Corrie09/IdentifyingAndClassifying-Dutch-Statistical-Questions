title: Randfonds - Middelen voor andere beleidsdomeinen
thema: Brussel en de Vlaamse Rand
pdf link: https://docs.vlaamsparlement.be/pfile?id=1750830
thema link: https://www.vlaamsparlement.be/parlementaire-documenten/schriftelijke-vragen/1548113
SCHRIFTELIJKE VRAAG
nr. 937
van KLAAS SLOOTMANS
datum: 13 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Randfonds  -  Middelen voor andere beleidsdomeinen
Tijdens verschillende zittingen alsook in de beleidsnota Vlaamse  Rand (blz. 12) geeft de 
minister aan dat hij in het kader van het Randbeleid initiatieven zal ondersteunen van 
andere ministers met middelen  van het Randfonds.
Hoeveel en welke initiatieven ter zake werden al ondersteund en hoeveel middelen van 
het Randfonds stonden  daartegenover? Graag ook telkens vermelding van de betreffende 
beleidsdoelstelling. Graag gecatalogeerd per jaar sinds de aanvang van de legislatuur.
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr.937  van 13 augustus  2021
van KLAAS SLOOTMANS 
De middelen van het Vlaamse Randfonds zijn inderdaad  ook bedoeld om initiatieven van 
andere ministers te ondersteunen. Zoals eerder aangegeven heb ik in 2020 en 2021 ernaar 
gestreefd de beleidsdoelstellingen voor vergroening van de Vlaamse  Rand en de 
versterking van de onderwijscapaciteit in de Vlaamse Rand te ondersteunen. De keuze 
hiervoor is logisch. Op basis van de conclusies van het recente BRIO onderzoek, de data 
van de Gemeente- en Stadsmonitor 2021 voor de Vlaamse Rand en recent regelmatig 
overleg op ambtelijk  niveau  met de 19 lokale besturen in de Vlaamse Rand en andere 
relevante partners komt duidelijk naar voren  dat het Nederlands in de Vlaamse  Rand verder 
onder druk staat: de behoefte om de onderwijscapaciteit te vergroten in de Vlaamse  Rand 
en om de Vlaamse Rand verder te vergroenen is groot.
In 2020 heb ik 1,75 miljoen euro vanuit het Vlaamse Randfonds naar het Agentschap 
Natuur en Bos overgeheveld  voor de jaarlijkse vergroeningssubsidie in de Vlaamse  Rand, 
waardoor de totale vergroeningssubsidie in 2020 3,5 miljoen euro bedroeg (omdat het 
Agentschap Natuur en Bos ook 1,75 miljoen euro bijdroeg). Daardoor financieren we 24 
vergroeningsprojecten in de Vlaamse Rand. Welke projecten in aanmerking komen voor 
de vergroeningssubsidie  in 2021 zullen we dit najaar bekend maken. 
Verder heb ik 388.000  euro vanuit het Vlaamse Randfonds naar het Agentschap Natuur  en 
Bos in 2021 overgeheveld voor de aankoop van het Kravaalbos  in Asse.  Het Agentschap 
Natuur en Bos en de gemeente Asse hebben  ook financieel bijgedragen en dankzij deze 
overheveling kon de Vlaamse overheid haar recht op voorkoop uitoefenen, zodat ruim 40 
hectare van het Kravaalbos publiek  toegankelijk  worden. Dat is bijna de helft van de totale 
oppervlakte van dit unieke oude loofbos dat zich op het grondgebied  van Asse,  Aalst en 
Opwijk bevindt.
Om de onderwijscapaciteit  in de Vlaamse Rand in 2021 te versterken heb ik 1,5 miljoen 
euro vanuit het Vlaamse Randfonds overgeheveld naar het Vlaams  Departement  Onderwijs 
en Vorming voor de bouw van een basisschool in Sint-Pieters-Leeuw.
