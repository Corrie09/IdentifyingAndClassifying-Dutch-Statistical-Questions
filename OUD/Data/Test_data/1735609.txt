title: Ruimtelijk rendement - Schakelwoningen
thema: Ruimtelijke ordening
Wonen
pdf link: https://docs.vlaamsparlement.be/pfile?id=1735609
thema link: https://www.vlaamsparlement.be/parlementaire-documenten/schriftelijke-vragen/1535347
SCHRIFTELIJKE VRAAG
nr. 1168
van GWENNY  DE VROE
datum: 18 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Ruimtelijk rendement  -  Schakelwoningen
Vandaag voorziet het Witboek  Beleidsplan  Ruimte Vlaanderen en de Strategische Visie 
Beleidsplan Ruimte Vlaanderen (BRV) in het strategisch, toekomstgericht beeld waar 
Vlaanderen op ruimtelijk  gebied naar wil evolueren. Eén van de uitgangspunten van deze 
strategische visie is om het bestaande ruimtebeslag beter te benutten en om de in 
Vlaanderen resterende open ruimte zoveel als mogelijk te behouden. Hierdoor streeft men 
op bepaalde plaatsen naar een intensivering  van het ruimtegebruik  via verdichting, 
stapeling van functies,  etc., wat gevat wordt onder de inmiddels  bekende  term ‘ruimtelijk  
rendement’.
Ondertussen vonden enkele principes van het Witboek BRV ook reeds hun weg in de 
regelgeving, kijk maar naar de artikels in de zogenaamde Codextrein waar er geopteerd 
werd om de notie ‘ruimtelijk rendement’ in te schrijven als een van de beoordelingsgronden 
die verband houden met de ‘goede  ruimtelijke ordening’. Binnen  dit kader wordt de notie 
‘ruimtelijk rendement’ echter niet gedefinieerd, maar wordt  het gekoppeld  aan twee 
onderscheiden beoordelingscriteria door te stellen dat een rendementsverhoging  de leef- 
en woonkwaliteit niet in het gedrang mag brengen en door te vereisen  dat de 
rendementsverhoging verantwoord moet zijn op en rond de plaats  van aanleg. Door het 
gebrek aan een sluitende definitie van ‘ruimtelijk rendement’  is er natuurlijk ruimte voor 
vergunningverlenende bestuursorganen om een autonome  invulling te geven  aan deze 
notie.
Ruimtelijk rendement komt natuurlijk  snel in aanraking  met een thema dat ik sedert lang 
opvolg en waar ik een hevige pleitbezorger  van ben: met name de nieuwe  woonvormen. 
Men kan immers de ruimte op een meer optimale wijze gebruiken door er nieuwe 
woonvormen op te voorzien en bijvoorbeeld de hoogte van de bouwwerken ongemoeid  te 
laten. Sommige steden en gemeenten proberen op een vooruitstrevende manier reeds 
invulling te geven  aan ruimtelijk rendement in hun beleid. Zo erkent de stad Gent in hun 
algemene bouwverordening het bestaan  van de woonvorm van ‘schakelwoningen’. Dit zijn 
zelfstandige woningen die onderdeel zijn van een gebouw dat bestaat uit twee of meer met 
elkaar verweven zelfstandige woningen,  waarbij elke zelfstandige  woning minstens 
gedeeltelijk op de begane  grond  is gebouwd en waarbij de hoofdtoegang van elke 
zelfstandige woning  rechtstreeks uitkomt  op de openbare weg of op een afrit naar de 
openbare weg. Schakelwoningen  vormen wat mij betreft dus een zeer interessante optie 
om op een bewustere manier beter om te gaan met de beschikbare ruimte. Er is natuurlijk 
ook aarzeling bij sommige steden en gemeenten om deze woonvorm te erkennen en in te 
passen wegens de schrik voor ‘appartementisering’  van de klassieke woongebieden.
1.Heeft  de administratie van de minister vandaag voldoende zicht over hoe omgegaan  
wordt met de notie ‘ruimtelijk  rendement’  op lokaal  niveau? Kan de minister haar 
analyse hiervan toelichten?
2.Hoe staat de minister tegenover de woonvorm van de ‘schakelwoningen’? Hoe 
verhouden dergelijke nieuwe  woonvormen zich tot haar ambities inzake de 
beleidskaders BRV?
3.Plant de minister in de nabije toekomst een beleidsmatig of decretaal initiatief om de 
vergunningverlenende bestuursorganen de nodige ondersteuning  te bieden om de 
uitrol van vernieuwende woonvormen  te faciliteren?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1168 van 18 juni 2021
van GWENNY  DE VROE
1.Het beleidsbegrip ‘ruimtelijk rendement’  is bij uitstek een meerledig begrip.  Ruimtelijk  
rendement overkoepelt de vele vormen van ruimtegebruik die erop gericht zijn om het 
bestaande ruimtebeslag in Vlaanderen beter te gebruiken: intensivering, verweving, 
tijdelijk gebruik  en hergebruik. Het begrip slaat op alle vormen van ruimtebeslag en 
dus ook op heel wat functies. Het gaat niet enkel  over woningen, maar even goed over 
ondernemingen, recreatie, voorzieningen enzovoort. Bovendien  is iedere toepassing 
van het verhogen van het ruimtelijk rendement op maat van een gebied. Landelijke  
gemeenten zullen het bijvoorbeeld op een andere manier toepassen  dan stedelijke  
gemeenten. Door deze veelzijdigheid is het erg moeilijk een algemene analyse te 
verrichten over hoe gemeenten omgaan  met ruimtelijk rendement op lokaal niveau. 
Het departement Omgeving heeft geen zicht op hoe een individuele gemeente  omgaat  
met ruimtelijk rendement. Het Departement Omgeving ontwikkelt  wel indicatoren om 
veranderingen in het ruimtelijk rendement te monitoren. Hiertoe zijn twee sets 
indicatoren ontwikkeld. 
-Een eerste set van 12 indicatoren is raadpleegbaar in de studie ‘Indicatoren  
Ruimtelijk Rendement’ https://archief-
algemeen.omgeving.vlaanderen.be/xmlui/handle/acd/230067 
-Een tweede set van 5 indicatoren  is opgenomen in de studie ‘Indicatoren en 
ruimtelijke patronen van ruimtelijk rendement’: 
https://omgeving.vlaanderen.be/indicatoren-en-ruimtelijke-patronen-van-
ruimtelijk-
rendement#:~:text=Het%20BRV%20ziet%20het%20ruimtelijk,op%20de%20bes
t%20gelegen%20plaatsen. 
Het departement  Omgeving begeleidde  ook een aantal lokale  besturen via het 
pilootproject ‘Ruimtelijk rendement en 10 ruimtelijke kernkwaliteiten’ dat liep in 2019 
en 2020 (https://omgeving.vlaanderen.be/ruimtelijk-rendement-en-10-ruimtelijke-
kernkwaliteiten).
Het departement Omgeving ondersteunt de toepassing van innovatieve woonvormen 
in rendementsverhogende projecten via de Webtool Ruimtelijk  rendement  
(https://omgeving.vlaanderen.be/voorbeeldprojecten-ruimtelijk-rendement ). 
2.Zoals  gezegd, bestaan verschillende  strategieën en projecten voor een verhoging van 
het ruimtelijk rendement door een combinatie van intensivering, verweving (inclusief 
gemeenschappelijk gebruik), hergebruik  en tijdelijk ruimtegebruik. Het mogelijk maken 
van schakelwoningen is een voorbeeld  van intensivering en is dus maar één van de 
vormen van rendementsverhoging. Ik ondersteun principieel  innovatieve en creatieve 
woonvormen, voor zover ze toegepast worden volgens  de beleidslijnen in het BRV. Dit 
wil zeggen dat ik ze maximaal op goede locaties ontwikkeld  wil zien, de verhoging van 
het ruimtelijk rendement ondersteunen en toegespitst zijn op de plaatselijke situatie. 
Uiteraard moeten  innovatieve woonvormen  ook afgestemd op de verwachte woonvraag 
en een kwaliteitsvolle woon-  en leefomgeving.
3.Ik zie op dit moment  geen redenen om een specifiek decretaal initiatief te nemen voor 
innovatieve woonvormen. De regelgeving biedt reeds een ruim kader voor de realisatie 
van verschillende woontypologieën en een kwaliteitsvolle  verdichting en 
rendementsverhoging. Het omgaan met woningtypologieën is een typisch lokale 
beleidsmaterie binnen het woonbeleid. Eventuele knelpunten voor de realisatie van 
schakelwoningen en gelijkaardige initiatieven  binnen de ruimtelijke planning werden  
weggewerkt via de mogelijkheden  voor afwijking van stedenbouwkundige voorschriften  
(Codextrein).
