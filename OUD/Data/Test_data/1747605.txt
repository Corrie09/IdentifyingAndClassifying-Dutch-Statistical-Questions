title: Huis van het Nederlands Brussel - Maand van het Nederlands
thema: Brussel en de Vlaamse Rand
pdf link: https://docs.vlaamsparlement.be/pfile?id=1747605
thema link: https://www.vlaamsparlement.be/parlementaire-documenten/schriftelijke-vragen/1547892
SCHRIFTELIJKE VRAAG
nr. 216
van ANNABEL TAVERNIER
datum: 27 juli 2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
Huis van het Nederlands Brussel  -  Maand van het Nederlands
Het Huis van het Nederlands in Brussel beschikt over een aanbod voor de Brusselse 
openbare besturen om de kennis van het Nederlands bij hun personeel te verbeteren. 
Naast intensieve taalbeleidstrajecten organiseerde het Huis van het Nederlands in 2019 
voor het eerst het initiatief ‘Maand van het Nederlands’. De centrale doelstelling van deze 
‘Maand’ was voornamelijk  om meer naambekendheid  aan het Huis van het Nederlands te 
geven bij de lokale  besturen en de aanzet te geven voor deelname aan de 
taalbeleidstrajecten.
Aan de editie van 2019 namen drie gemeenten  deel: Brussel-Stad, Sint-Agatha-Berchem  
en Elsene. De medewerkers van deze drie gemeenten werden  gedurende de hele maand 
oktober gestimuleerd om Nederlands  te leren of te durven spreken via een divers 
activiteitenaanbod van het Huis van het Nederlands. De ‘Maand van het Nederlands’  werd 
achteraf in het algemeen positief  onthaald  door zowel de deelnemende  gemeenten  als de 
personeelsleden. De gemeenten Elsene en Sint-Agatha-Berchem beslisten vervolgens  in 
een taalbeleidstraject  bij het Huis van het Nederlands te stappen. Bij Brussel-Stad was 
dit niet opportuun, gezien het huis deze gemeente in het verleden al intensief begeleid 
heeft.
In 2020 werd het initiatief  niet herhaald. Tijdens de hoorzitting  met het Huis van het 
Nederlands in de samenwerkingscommissie  met de Raad van de Vlaamse  
Gemeenschapscommissie (VGC) op 30 juni 2021 alludeerde een medewerker van het 
huis echter  wel dat de ‘Maand van het Nederlands’ in de toekomst  deel zou uitmaken van 
het vernieuwde aanbod  van het Huis van het Nederlands voor de Brusselse openbare  
besturen.
In opvolging van schriftelijke vragen nr. 127 van 27 april 2020 en nr. 189 van 31 juli 
2020 heb ik hierover  de volgende vragen.
1.Kan de minister toelichten  of het Huis van het Nederlands  in 2021 een nieuwe  editie 
van de ‘Maand van het Nederlands’ organiseert? 
a)Waarom wel of niet?
b)In bevestigend  geval: lanceerde  het Huis van het Nederlands al een oproep  naar 
alle Brusselse gemeenten om deel te nemen aan het initiatief?  
Zo ja, wat is de respons  tot dusver op de oproep?
Zo ja, wanneer zal het huis de deelnemende kandidaten selecteren?
c)Zal editie 2021 eenzelfde opzet hebben als editie 2019? Zo niet, wat zal er 
anders zijn ten aanzien van 2019?
2.Zal de ‘Maand van het Nederlands’ structureel verankerd  worden in het aanbod van 
het Huis van het Nederlands voor de Brusselse openbare besturen?
a)Waarom wel of niet?
b)In bevestigend geval: hoe zal dat er dan concreet uitzien?
BENJAMIN DALLE
VLAAMS MINISTER VAN BRUSSEL, JEUGD EN MEDIA
ANTWOORD 
op vraag nr. 216 van 27 juli 2021
van ANNABEL TAVERNIER 
Taalbeleidsondersteuning in Brusselse  openbare diensten, bedrijven en organisaties door 
het Huis van het Nederlands Brussel  wordt  uitgevoerd in opdracht  van de Vlaamse 
Gemeenschapscommissie. Dit vraagt  de nodige middelen en strategische keuzes waarover 
het Huis in gesprek gaat met de Vlaamse  Gemeenschapscommissie. 
Gelet op het voorgaande kan ik geen antwoord  op uw vragen geven.  
