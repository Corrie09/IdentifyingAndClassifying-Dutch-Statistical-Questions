title: Ventilusproject - Verkenningsronde intendant
thema: Energie
Ruimtelijke ordening
pdf link: https://docs.vlaamsparlement.be/pfile?id=1748501
thema link: https://www.vlaamsparlement.be/parlementaire-documenten/schriftelijke-vragen/1548189
SCHRIFTELIJKE VRAAG
nr. 1290
van CARMEN RYHEUL
datum: 17 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Ventilusproject  -  Verkenningsronde intendant
In het kader van het West-Vlaamse Ventilusproject  werd een intendant aangesteld om dit 
project opnieuw vlot te krijgen en hierbij  alle mogelijke  alternatieven in kaart te brengen.
Uit recente persberichten (Het Laatste Nieuws van 12 augustus 2021 en 25 juni 2021) 
blijkt dat de ‘verkenningsronde’ van de intendant, waarbij hij met alle betrokken partijen 
in gesprek zou zijn gegaan, er intussen  al even op zit, maar dat de actiegroepen  die zich 
in West-Vlaanderen verzetten tegen de voorgestelde projectinvulling  nog steeds verder  
protestacties blijven  voeren.
Blijkbaar is de door de minister aangestelde  intendant er tot op heden dus geenszins  in 
geslaagd om de rust en sereniteit in dit dossier  te doen weerkeren. Zo was er zopas,  
tijdens een plaatsbezoek van de minister, ter hoogte van het domein Rhodesgoed te 
Izegem nog een grote  pamfletactie.
1.Hoe evalueert de minister op dit ogenblik de wijze waarop de intendant tot op heden 
zijn rol en opdracht heeft vervuld?
2.Zijn er op dit ogenblik bepaalde  bijsturingen of duidelijkere taakinvullingen/
-omschrijvingen voor deze intendant  vereist? Zo ja, welke?
3.Kan de minister een overzicht geven van de betrokken partijen  waarmee de 
intendant tijdens diens verkenningsronde  in gesprek is gegaan, alsook een beknopt 
overzicht bezorgen van het standpunt en mogelijk  constructief voorstel dat door elk 
van de partijen tijdens die gespreksronde ten aanzien van de intendant werd 
geformuleerd?
4.Op welke wijze kunnen actiegroepen, voor zover in dit dossier  nieuwe  elementen of 
inzichten opduiken, alsnog hun stem laten horen ten aanzien van de intendant en 
welke garantie hebben deze groepen  dat de door hen verstrekte aanvullende info 
effectief zal opgenomen worden  in het eindadvies van de intendant  nu de 
verkenningsronde definitief werd afgesloten?
5.Heeft  de minister intussen reeds een concrete richtdatum en/of  uiterste datum 
opgelegd aan de intendant waarop hij zijn advies  dient af te leveren? Zo ja, wat is de 
richtdatum of uiterste datum? Op welke wijze zal het advies publiek  bekendgemaakt 
worden?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1290 van 17 augustus 2021
van CARMEN RYHEUL
1-2.Ik zie op dit moment  geen redenen om de rol en opdracht van de intendant bij te 
stellen of anders  te omschrijven.  De intendant  heeft als opdracht  om in een tijdspanne  
van 6 opeenvolgende maanden  te bemiddelen  met alle stakeholders (minstens  de 
burgerplatforms, het betrokken middenveld, de burgemeesters en de gouverneur)  
over het GRUP  Ventilus, mede naar aanleiding van het parlementair verzoekschrift. 
Gezien de complexiteit van het dossier bevat  deze opdracht verschillende inhoudelijke  
aspecten zoals technologie en gezondheid. Dit betekent dat de intendant in de eerste 
maanden heeft ingezet  (conform  zijn opdracht)  op het analyseren van het gevoerde 
onderzoek (onder meer rond technologie)  en het op een heldere manier aan het 
bespreken is met alle stakeholders en hierover te bemiddelen. De opdracht  van de 
intendant is gestart begin mei, werd even opgeschort  tijdens de zomermaanden en 
loopt verder tot eind november  2021. Nu al stellen  dat de intendant het debat niet in 
alle sereniteit en rust kan voeren, is voorbarig. Uit regelmatige gesprekken met de 
intendant blijkt dat het veelvuldig  overleg  met de burgerplatforms in alle rust en 
wederzijds respect verloopt.  
3.De intendant heeft gesprekken gevoerd  met:
-De 9 burgerplatformen: hun standpunten en voorstellen zitten vervat in hun 
verzoekschrift aan het Vlaams parlement. Kort samengevat gaat het om de 
zoektocht naar een ondergronds alternatief  voor Ventilus en bezorgdheid 
voor de gezondheidseffecten  van straling. Al deze vragen en voorstellen  
maken deel uit van het lopende onderzoek.
-De burgemeesters en de gouverneur: ook bij hen staat het zoeken naar 
antwoorden op de vragen uit het verzoekschrift van de burgerplatformen  
bovenaan de agenda.  Daarnaast  krijgen de burgemeesters heel wat vragen 
van ongeruste bewoners betreffende de gezondheidsaspecten.
-De middenveldorganisaties voor natuur (BBL,  Natuurpunt, West-Vlaamse 
milieufederatie), landbouw (BB en ABS) en economie (VOKA): gekende 
standpunten inzake de maximale vrijwaring van natuur-  en 
landbouwgebieden en de stroomzekerheid in West-Vlaanderen.
4.De actiegroepen/burgerplatformen  worden als volwaardige partners betrokken in het 
overleg dat aangestuurd  wordt  door de intendant. Er werd een groep samengesteld  
met 2 vertegenwoordigers per actiegroep/burgerplatform.  Zij kunnen hun stem volop 
laten horen tijdens verschillende  overlegmomenten die al hebben  plaats  gevonden  
voor de zomervakantie en ook na de zomervakantie  is dit overleg opnieuw gestart. Zij 
kunnen oordelen over de opname van hun informatie en voorstellen  in de studies van 
de betrokken  professoren Van Hertem en Adang,  die beiden deel uitmaken van het 
team van de intendant. De burgerplatformen, maar ook alle andere betrokken actoren  
worden gelijkwaardig  geïnformeerd  over de stand van zaken  van het onderzoek.  Zij 
laten gedurende  de verschillende gesprekken  met de intendant  steeds hun stem en 
mening horen  en dit zal gedurende de hele opdracht  zo blijven. Het eindadvies  van de 
intendant, of liever gezegd de eindrapportage, zal het gevoerde proces en de 
aanvullende informatie bevatten.   
5.De intendant  is gestart begin mei voor een periode van 6 maanden (verlengbaar indien 
nuttig). Momenteel is voorzien  dat een eindrapport eind november wordt  opgeleverd. 
Dit rapport zal meegedeeld worden aan de Vlaamse regering en via de nieuwsbrief (en 
de nieuwsbrief van de intendant) worden verspreid. Ik zal dit rapport ook als antwoord 
op het parlementair verzoekschrift overmaken  aan de commissie.  
