title: Seksueel geweld - Lotgenotencontacten
thema: Welzijn en Gezin
pdf link: https://docs.vlaamsparlement.be/pfile?id=1746288
thema link: https://www.vlaamsparlement.be/parlementaire-documenten/schriftelijke-vragen/1535481
SCHRIFTELIJKE VRAAG
nr. 748
van ADELINE  BLANCQUAERT
datum: 21 juni 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Seksueel geweld  -  Lotgenotencontacten
In het Vlaams actieplan ter bestrijding van seksueel geweld omvat actie 29 het in kaart 
brengen van de noden op het terrein wat betreft  lotgenotencontacten  voor slachtoffers 
van bijvoorbeeld seksueel geweld. Het aanbod zou hierbij ook verruimd worden om in 
een regionale spreiding te kunnen voorzien. Daarbij worden ook de belangenverenigingen 
voor slachtoffers  van seksueel geweld ondersteund.
Lotgenotencontacten kunnen een enorme meerwaarde bieden voor deze slachtoffers 
aangezien zij allemaal ‘hetzelfde’ hebben meegemaakt en het soms makkelijker kan zijn 
voor hen om met mensen te praten die weten hoe zoiets voelt.
1.Kan de minister de specifieke timing voor deze actie geven? Wanneer zal welke stap 
uitgevoerd worden?
2.Hoe vaak zullen zo’n lotgenotencontacten georganiseerd  worden?
3.Welke belangenverenigingen voor slachtoffers zijn er momenteel? Op welke  manier 
worden zij financieel  ondersteund?
4.Hoe zullen  de noden  op het terrein  betreffende lotgenotencontacten in kaart worden 
gebracht?
5.Hoe zal de minister deze specifieke vorm van hulpverlening  promoten gelet op het 
feit dat de stap er naartoe voor veel slachtoffers  nog steeds groot kan zijn?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 748 van 21 juni 2021
van ADELINE  BLANCQUAERT
1.Mijn administratie heeft al enige tijd periodiek  overleg  met een aantal 
lotgenotenverenigingen voor slachtoffers van seksueel geweld. Via dit overleg krijgen 
zij ook zicht op de noden die bij deze verenigingen  leven.  Aanvullend  daarop werd in 
januari 2021 aan Trefpunt Zelfhulp de opdracht  gegeven de noden bij 
lotgenotenverenigingen voor slachtoffers van seksueel  geweld te bevragen. Trefpunt 
Zelfhulp bezorgde  in februari 2021 haar bevindingen. 
Op basis van mijn engagementen in het Vlaams  actieplan ter bestrijding  van seksueel 
geweld, het overleg met lotgenotenverenigingen  en de nodenbevraging  door Trefpunt 
Zelfhulp werd een aantal acties uitgezet  die we in de komende  jaren in samenwerking 
met lotgenotenverenigingen voor slachtoffers van seksueel geweld willen  realiseren.  
Om lotgenotenverenigingen voor slachtoffers van seksueel geweld te ondersteunen bij 
het realiseren  van deze acties  werd in mei 2021 een projectoproep voor subsidies  aan 
lotgenotenverenigingen voor slachtoffers van seksueel geweld verspreid.  De deadline 
voor het indienen  van subsidieaanvragen in het kader van deze projectoproep  lag op 
6 juni 2021. Momenteel loopt de procedure voor de selectie van de initiatiefnemers 
aan wie een subsidie zal toegekend worden. Het is de bedoeling dat de geselecteerde 
projecten een aanvang nemen op 1 augustus 2021 en lopen tot en met 31 december  
2024.
2.In bovenvermelde projectoproep  werden verschillende acties  ingeschreven waarop de 
geselecteerde initiatiefnemers zullen moeten inzetten.  Het organiseren van 
lotgenotencontact voor slachtoffers van seksueel  geweld  en hun naasten met het oog 
op het verzamelen van ervaringskennis is er één van. Binnen  de projectoproep werden 
geen concrete bepalingen opgenomen rond de frequentie waarmee dit 
lotgenotencontact moet worden georganiseerd.  
3.Er zijn verschillende belangen- en lotgenotenverenigingen voor slachtoffers van 
seksueel geweld. Verschillende verenigingen werken zeer breed  rond het thema 
seksueel geweld, een aantal  verenigingen  hebben  een bepaalde focus  hierbinnen. 
Gekende verenigingen zijn onder meer Anaktisi, PUNT, IMLandelijk, Over de grenzen 
heen, Echo, Wruta, Ipa Agbara, lotgenotengroep vzw Uilenspiegel,  Sow hé, … 
Momenteel voorzien wij geen rechtstreekse subsidie aan deze verenigingen. 3 
verenigingen kunnen momenteel  wel nog een beroep doen op intervisie- en 
supervisiegesprekken die door de Vlaamse overheid worden gefinancierd.  Deze 
financiële ondersteuning zit in een eindfase. Er zijn daarnaast drie verenigingen die tot 
eind juni 2021 een subsidie ontvingen voor het organiseren van lotgenotencontact.  
Met de hierboven vermelde projectoproep  willen we de geselecteerde  initiatiefnemers  
in het kader van de projectoproep  vanaf 1 augustus  2021 tot en met 31 december 
20224 een subsidie geven voor het opnemen van een aantal acties die bijdragen  aan 
de uitvoering  van het Vlaams actieplan ter bestrijding van seksueel  geweld. 
4.Ik verwijs hiervoor  naar het antwoord op vraag 1. Daarnaast zullen  de geselecteerde 
initiatiefnemers in het kader van de projectoproep  hierbij een belangrijke  rol spelen. 
Eén van de opdrachten  binnen deze projectoproep  is immers  het organiseren  van 
lotgenotencontact met het oog op het verzamelen  van ervaringskennis. Door het 
organiseren van lotgenotencontact  moet de vereniging  de vinger aan de pols houden 
en kan zij signalen, bedenkingen, ervaringen, … (onder  meer met betrekking tot 
lotgenotencontact) bij slachtoffers en hun naasten  oppikken die ze aan voorzieningen 
en beleidsinstanties  signaleert.
5.Binnen de hulpverlening (1712,  CAW, …) is er steeds  oog voor de bestaande 
lotgenotenverenigingen. Cliënten worden, waar wenselijk, doorverwezen of toegeleid 
naar lotgenotenverenigingen.  Dit geldt voor slachtoffers van seksueel geweld, maar 
evenzeer voor anderen (bv. verkeersslachtoffers). 
Met het actieplan ter bestrijding van seksueel  geweld en de vermelde projectoproep 
willen we nog sterker  inzetten op de bekendmaking en toegankelijkheid  van het 
aanbod van de lotgenotenverenigingen voor slachtoffers van seksueel geweld. Zo 
werden in de projectoproep een aantal acties ingeschreven  die hier specifiek op zullen 
inzetten: de geselecteerde verenigingen moeten inzetten op het informeren  en 
sensibiliseren van burgers en professionals (over  preventie,  prevalentie, … maar ook 
de bestaande ondersteuning  voor slachtoffers en naasten zoals lotgenotencontact) en 
dit via hun eigen communicatiekanalen (persoonlijke contacten,  website,  sociale 
media, …) en via informatiesessies over seksueel geweld op scholen, binnen  
organisaties en bedrijven. Daarnaast moeten de geselecteerde  verenigingen ook 
inzetten op het versterken van de samenwerking en uitwisseling  met professionals. 
Door een versterkte samenwerking en uitwisseling kunnen meer slachtoffers onderling 
worden doorverwezen of toegeleid. 
Tenslotte wordt het aanbod aan lotgenotencontact ook online  op verschillende plaatsen 
vermeld (bv. www.zelfhulp.be  waar bestaande  zelfhulpgroepen en lotgenotencontact  
worden verzameld,  www.slachtofferzorg.be/aanranding-en-verkrachting waar naast 
professionele hulpverlening ook wordt  verwezen  naar bestaande  
lotgenotenverenigingen).  
