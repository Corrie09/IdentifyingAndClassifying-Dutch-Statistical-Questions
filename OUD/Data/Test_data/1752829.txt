title: De Lijn - Afstemming met NMBS bij spoorwegwerken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1752829
thema link: https://www.vlaamsparlement.be/parlementaire-documenten/schriftelijke-vragen/1549227
SCHRIFTELIJKE VRAAG
nr. 1605
van MARINO  KEULEN
datum: 8 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
De Lijn  -  Afstemming met NMBS bij spoorwegwerken
Infrabel plant grotere (onderhouds)werkzaamheden aan de spoorweginfrastructuur 
voornamelijk ’s nachts  en tijdens het weekend. Het gevolg  daarvan  is dat er tijdens het 
weekend door de NMBS op verschillende  verbindingen in een aangepaste dienstregeling  
moet worden voorzien.  Soms worden  treinen omgeleid langs een ander (trager) traject  of 
wordt een gedeelte  van de verbinding vervangen door een bus.
Deze aangepaste dienstregelingen hebben uiteraard een grote impact op de reiziger. 
Wanneer een verplaatsing met de trein tijdens  het weekend gevoelig  langer is dan 
gebruikelijk, worden er uiteraard alternatieven  gezocht.  In bepaalde gevallen ook bij 
busverbindingen van De Lijn.
Werken aan de spoorwegen kunnen  dus een grote impact hebben op busverbindingen 
van De Lijn, zeker tijdens het weekend  wanneer de frequentie sowieso  lager is dan 
tijdens de week. Een aangepaste materieelinzet of desgevallend enkele versterkingsritten 
kunnen dan ook het nodige soelaas bieden.  Hiervoor  is uiteraard een correcte en tijdige  
afstemming noodzakelijk tussen de NMBS/Infrabel en De Lijn.
1.Op welke wijze wordt De Lijn geïnformeerd van werken op de spoorwegen die een 
impact hebben op de dienstregeling van de NMBS?
2.Welke acties onderneemt  De Lijn om in te spelen op deze gewijzigde dienstregeling? 
a)Wordt er onderzocht of het noodzakelijk is om bepaalde ritten te versterken of 
materieel in te zetten met een grotere capaciteit?
b)Worden de rittijden van busverbindingen aangepast om aansluiting te behouden  
op de gewijzigde  dienstregeling van de NMBS?
3.Kan de minister een overzicht geven van het aantal  vervangende busdiensten waarin  
De Lijn het afgelopen jaar heeft voorzien  in opdracht van de NMBS in het kader van 
geplande werken aan de spoorwegen? Hoe verhoudt zich dit tot de voorgaande 
jaren?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1605 van 8 september 2021
van MARINO  KEULEN
1.De NMBS maakt standaard geen gebruik meer van De Lijn om haar vervangende  
busdiensten in te leggen.  Dit betekent  concreet:
-Voor onderbrekingen met een grote impact, waarbij veel reizigers betrokken zijn: 
de NMBS  neemt contact op met de leverancier die ze daarvoor hebben  
geselecteerd. Sinds twee jaar is dit niet meer De Lijn.
-Als slechts  een beperkt aantal reizigers betrokken  is: de NMBS heeft de vraag  
gesteld aan De Lijn of deze reizigers, op vertoon van hun treinticket, het reguliere 
netwerk van De Lijn kunnen gebruiken. De gesprekken daarover  zitten  momenteel 
in een afrondende fase. Het is de bedoeling  dat in zo’n situatie ofwel de dienst  
Netwerkplanning (geplande onderbreking) ofwel de dienst Dispatching 
(ongeplande onderbreking) van De Lijn gecontacteerd wordt.
2.Een wijziging in de aansluitingen heeft een cascade effect op de netwerkplanning 
waardoor dit wat voorbereidingstijd vraagt.
a.Als deze informatie voldoende  tijdig doorkomt, houdt De Lijn daar in de mate 
van het mogelijke rekening mee en doet de nodige aanpassingen zowel naar 
capaciteit en aansluitingstijd.
b.Zie vraag 2a.
3.De NMBS heeft twee jaar geleden  een aanbesteding gedaan voor vervangend 
busvervoer. De Lijn deed mee met deze aanbesteding, maar heeft ze niet gewonnen.  
Sindsdien krijgt De Lijn nog maar sporadisch vragen door voor vervangende 
busdiensten.
Momenteel lopen er wel nog gesprekken om een overeenkomst af te sluiten  om bij 
werken of incidenten met een kleinere impact de NMBS-reizigers gemakkelijker de 
weg te laten vinden  naar het reguliere netwerk van De Lijn.
