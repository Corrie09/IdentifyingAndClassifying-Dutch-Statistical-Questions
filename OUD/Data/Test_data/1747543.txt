title: Paardenhouderij - Actualisering actieplan
thema: Landbouw
Visserij
pdf link: https://docs.vlaamsparlement.be/pfile?id=1747543
thema link: https://www.vlaamsparlement.be/parlementaire-documenten/schriftelijke-vragen/1548695
SCHRIFTELIJKE VRAAG
nr. 995
van STEVEN  COENEGRACHTS
datum: 31 augustus  2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Paardenhouderij  -  Actualisering  actieplan
Het is in het verleden al meermaals aangehaald:  de Vlaamse  paardenfokkerij staat al 
jaren aan de top van de wereld. Daarbij stelt de sector 2700 mensen  tewerk en is ze 
goed voor een omzet van 800 miljoen euro. Het verbaast  dan ook niet dat de minister 
een plan op tafel legt met concrete actiepunten die de paardensport  duurzaam moeten 
versterken om die positie ook in de toekomst  te kunnen  blijven  garanderen. In een 
persbericht van het Vlaams Infocentrum  Land- en Tuinbouw (VILT)  lazen we dat men 
voor de organisatie van wedstrijden rekent op vele plaatselijke verenigingen,  op de 
bereidwillige medewerking van landbouwers. De minister wees erop dat die evenementen  
plaatsvinden in agrarisch gebied en dat lokale  verenigingen dankzij de landbouwers de 
kans krijgen  om op een economisch  en ecologisch verantwoorde manier events te 
organiseren zonder daarbij een bijkomende claim te doen op het openruimtegebied.
Tijdens haar werkbezoek gaf de minister aan te werken aan een actualisering van het 
actieplan over de Vlaamse paardenhouderij. Het was toenmalig minister-president Kris 
Peeters, die tevens minister van Landbouw was, die het eerste plan heeft ontworpen. 
Inmiddels kijkt de paardenhouderij aan tegen een aantal uitdagingen, die onder meer 
betrekking hebben op omgevingsaspecten. Ook het feit dat paardenhouderij geen pure 
landbouwactiviteit is, maar zich eerder in de para-agrarische context situeert, stelt de 
sector voor bijzondere  uitdagingen. Ook de verhouding van de sector ten aanzien van de 
reguliere landbouw,  is een belangrijk  aandachtspunt.
1.Wat is de stand van zaken van de actualisering  van het actieplan rond de 
paardenhouderij en welke timing stelt de minister voorop  om de actualisering af te 
ronden?
2.Wat zullen  de belangrijkste aandachtspunten  zijn in het geactualiseerde  actieplan 
voor de paardenhouderij?
3.Op welke manier zal de opmaak  van het nieuwe actieplan worden aangepakt, meer 
bepaald wat de samenwerking betreft met de ministers bevoegd  voor Omgeving en 
Dierenwelzijn?
4.Heeft  de minister zicht op het aantal evenementen  en wedstrijden  dat men verwacht 
te organiseren, alsmede op hun omvang en de omstandigheden waarin de 
organisatie kan plaatsvinden?
5.Op welke manier zal de minister rekening houden met het para-agrarisch  karakter 
van de paardenhouderij  en de verhouding ervan ten aanzien van de reguliere  
landbouw? Welke  wijzigingen in het huidige beleid  zijn hiervoor nodig?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 995 van 31 augustus 2021
van STEVEN  COENEGRACHTS
1-2.PaardenPunt Vlaanderen, de officiële koepelorganisatie en vertegenwoordiger  van de 
paardensector in Vlaanderen en het Brussels  Hoofdstedelijk Gewest, is 
verantwoordelijk voor de uitvoering en actualisatie  van het Actieplan dat in 2008 werd 
opgesteld. Aan PaardenPunt Vlaanderen  vzw werd eind 2020 gevraagd om een aantal 
actiepunten uit te werken  om de paardensector te ondersteunen.  De Vlaamse Regering 
kende op 23/4/2021 een subsidie van 325.000  euro toe aan PaardenPunt Vlaanderen 
vzw voor de werkingsperiode van 1 januari  2021 tot en met 31 december  2021. De 
subsidie voorziet in de uitvoering van de basisloketfunctie  en 3 aanvullende 
actiepunten, waarbij  men, afhankelijk van de coronamaatregelen, in 2021 één of 
meerdere actiepunten  zal realiseren. De acties gaan van marketing voor onze 
sportpaarden, over grotere kennisdeling tussen  verschillende  fokkers tot het 
stimuleren van de digitalisatieslag  en het optimaliseren  van datastromen in de sector. 
Nadat de actualisering  van het monitoringrapport  rond de paardensector in Vlaanderen 
is afgerond, zal worden bekeken of bijkomende actiepunten noodzakelijk zijn.
3.Aangezien  het monitoringsrapport nog niet volledig afgewerkt  is, zou het voorbarig 
zijn nu al in overleg te gaan over een plan van aanpak om het actieplan  voor de 
paardenhouderij te actualiseren.
4.Ik heb geen zicht op het aantal wedstrijden en evenementen dat zal worden 
georganiseerd.
Voor wat betreft wedstrijden en de omstandigheden waarin de organisatie kan 
plaatsvinden, verwijs ik naar de bevoegde minister, collega Ben Weyts die bevoegd is 
voor paardensport  vanuit de bevoegdheid voor sport. 
5.Eén van de gekende knelpunten voor de paardensector  is de plaats van de 
paardensector binnen de landbouwsector. Als de actualisering van het 
monitoringsrapport klaar is, zal gekeken worden welke  verdere stappen mogelijk zijn.
