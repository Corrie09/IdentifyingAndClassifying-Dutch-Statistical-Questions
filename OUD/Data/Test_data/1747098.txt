title: Nederlands stikstofbeleid - Uitwijking Nederlandse veetelers naar Vlaanderen
thema: Landbouw
Visserij
pdf link: https://docs.vlaamsparlement.be/pfile?id=1747098
thema link: https://www.vlaamsparlement.be/parlementaire-documenten/schriftelijke-vragen/1545448
SCHRIFTELIJKE VRAAG
nr. 956
van SOFIE  JOOSEN
datum: 13 juli 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Nederlands stikstofbeleid  -   Uitwijking Nederlandse veetelers naar Vlaanderen
In mijn schriftelijke vraag nr. 150 van 20 november 2019 verwees  ik naar een artikel in 
het Nederlandse NRC Handelsblad, dat focuste op de toenemende uitwijking van 
Nederlandse veetelers naar Vlaanderen.  Een gunstiger klimaat vanwege een minder 
stringente stikstofregeling en coulantere opstelling tegenover megastallen zou 
meespelen. Er werd toen al gewaarschuwd voor economisch vampirisme, waarbij de 
milieuschadelijke elementen uit de productieketen, zoals het opkweken  van kalveren,  in 
Vlaanderen gebeurde  en de economisch meer rendabele, zoals het versnijden en 
bereiden van het vlees,  in Nederland bleven.
In haar antwoord wees de minister toen op de vrijheid van ondernemen  en vestiging 
binnen de Europese Unie. Ook gaf ze aan dat de harmonisering van de milieuregels  
binnen de Unie zou moeten volstaan om te voorkomen dat Nederlandse  veetelers hier 
aan regulatoire  kersenplukkerij kwamen doen.
In De Groene  Amsterdammer konden  we de afgelopen maand lezen hoe op basis van 
gegevens van de Nederlandse provincie Noord-Brabant en Vlaamse onderzoeks-
initiatieven het volgende  werd vastgesteld: sinds 2010 is er in de Vlaams-Nederlandse  
grensstreek een duidelijke toename van het aantal verhuizende  Nederlanders. De 
afgelopen vijf jaar verdubbelde het aantal nieuwe vestigingen  zelfs ten opzichte van de 
periode daarvoor. Ook wees men erop dat steeds  meer Nederlandse veetelers  
gebruikmaken van gunstige uitdovingssubsidies in eigen land, om dan diezelfde 
activiteiten gewoon opnieuw op te starten over de Vlaamse  grens.
De minister erkende  die problematiek in een recent antwoord aan collega Vandenhove 
tijdens de commissievergadering van 31 maart 2021, waarin ze toch een enigszins 
scherpere houding aannam dan in 2019:
“(…) de grensgebieden zijn terecht een aandachtspunt.  Uiteraard  moeten  we de impact 
van het beleid op onze grenzen ook in de gaten houden. U duidt hiermee op de uitdaging  
om ervoor te zorgen  dat we problemen niet gewoon verhuizen over de grens,  of 
omgekeerd, dat ze allemaal bij ons komen als een ander land strenger wordt. Dat is een 
probleem. Ik heb me al kwaad gemaakt.  Ik probeer ook te zoeken naar reglementering  
om een aantal  situaties die ik niet wenselijk  vind, uit de wereld  te helpen, maar intra-
Europees is dat niet zo evident. Ik erken  echter de problematiek.”
Concreet gaf de minister aan dat ze een en ander zou aankaarten bij haar Nederlandse 
collega zodra de nieuwe Nederlandse regering was samengesteld. Dat is nog altijd niet 
gebeurd, maar ik ga er wel vanuit dat deze commissie graag zal horen met welke agenda 
ze naar onze buren trekt.
1.Heeft  de minister zicht op de toename van Nederlandse veebedrijven  in Vlaanderen?  
In hoeverre ziet ze inderdaad, zoals gesteld door bovenvermeld  onderzoek,  een 
versnelling van de toename? In hoeverre kan die als problematisch worden  ervaren? 
In hoeverre evolueerde haar huidige standpunt  tegenover het standpunt ingenomen  
in november 2019 over dit onderwerp  en waarom?
2.Met welke ambities gaat de minister het gesprek  aan met de huidige dan wel 
toekomstige Nederlandse regering  over de problematiek  van verschuivende 
Nederlandse veebedrijven naar Vlaanderen?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 956 van 13 juli 2021
van SOFIE  JOOSEN
1.Er is geen algemene  tendens zichtbaar in de gegevens van de administraties die onder 
mijn bevoegdheid  vallen.  Dat neemt niet weg dat in de grensstreek  en op bepaalde  
plaatsen een verhoogde  activiteit van Nederlandse  investeerders mogelijk is. De data 
met betrekking tot de vergunningen vallen niet onder mijn bevoegdheid, maar deze 
van collega Demir. 
2.Zoals aangegeven in de Commissie voor Landbouw,  Visserij en Plattelandsbeleid van 
dit parlement  op 31 maart  2021, zullen een aantal actuele dossiers worden besproken 
met de Nederlandse collega’s. Dit thema  zal ook aan bod komen. In afwachting van 
de installatie van het nieuwe Nederlandse  kabinet  zijn er geregeld contacten op 
ambtelijk niveau.
