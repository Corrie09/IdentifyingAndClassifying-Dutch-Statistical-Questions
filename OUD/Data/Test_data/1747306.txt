title: Cultuursector - Belastingvermindering voor giften
thema: Cultuur
Financiën
pdf link: https://docs.vlaamsparlement.be/pfile?id=1747306
thema link: https://www.vlaamsparlement.be/parlementaire-documenten/schriftelijke-vragen/1541896
SCHRIFTELIJKE VRAAG
nr. 406
van ORRY VAN DE WAUWER
datum: 5 juli 2021
aan JAN JAMBON
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
Cultuursector  -  Belastingvermindering voor giften
Heel wat culturele organisaties verwerven een deel van hun inkomsten  via giften  van 
donateurs en sympathisanten.  Het zijn vaak mensen die een deel van hun 
maatschappelijk engagement omzetten in vrijgevigheid. Als de begunstigde organisatie 
een erkenning krijgt van de federale  minister van Financiën  om giften met 
belastingvoordeel te ontvangen, dan krijgt de donateur een fiscaal attest  waardoor de 
gift (van minimum 40 euro) in aanmerking komt voor belastingvermindering.  Om een 
dergelijke erkenning  te krijgen, moet de organisatie een aanvraagdossier indienen  bij de 
federale overheidsdienst  (FOD) Financiën en aan heel wat voorwaarden voldoen.  
Het Wetboek van de Inkomstenbelastingen  (WIB) en het bijbehorende koninklijk  besluit 
lijsten deze voorwaarden netjes  op. Zo moet de organisatie een landelijke werking 
hebben, een subsidie  van een deelgemeenschap hebben, niet meer dan 20% 
beheerskosten hebben, enzovoort.  
Het is niet meer dan logisch dat er voorwaarden  gesteld  worden, want het gaat tenslotte  
om belastinggeld. Naast deze algemene  voorwaarden zijn er specifieke  voorwaarden, 
gelinkt aan het domein waarbinnen men een aanvraag doet 
(ontwikkelingssamenwerking, welzijn, dierenwelzijn, cultuur, enz...).  
Recent ontstond er weer commotie  in de sociaal-culturele  sector omdat organisaties  die 
voldoen aan al deze voorwaarden  alsnog een negatief advies krijgen van de FOD 
Financiën omdat die van mening is dat ze niet voldoen aan de voorwaarde van ‘culturele  
instelling’.
Federaal collega  Steven  Matheï stelde hierover een vraag aan minister van Financiën Van 
Peteghem en die antwoordde dat hij zich ten zeerste bewust is van de problematiek 
omtrent de erkenning van culturele  instellingen in het kader van de 
belastingvermindering voor giften en dat hij wil zoeken naar een structurele  oplossing 
maar dat dit steeds  conform de ratio legis van het koninklijk besluit van 3 augustus 1983 
zal moeten zijn. Bij de totstandkoming  van dat KB werd de erkenningstoets  door de 
Gemeenschappen overgeheveld naar de FOD Financiën en werden er strikte 
erkenningsvoorwaarden opgenomen om te vermijden  dat lokale  instellingen in 
aanmerking zouden  komen voor zo’n belastingvermindering.  Een van die 
erkenningsvoorwaarden heeft daarom betrekking op het “invloedsgebied”  dat 'nationaal' 
moet zijn, d.w.z. dat men het grondgebied van de betrokken Gemeenschap moet 
bestrijken. Minister Van Peteghem  vroeg alvast de nodige informatie op bij de 
cultuurministers van de Gemeenschappen.
1.Welke vragen heeft federaal  minister Van Peteghem gesteld aan de cultuurminister 
en wat is het antwoord van minister Jambon  hierop?
2.Aangezien deze vragen aan alle cultuurministers  werden  gesteld  : werd dit dossier 
besproken tijdens  de interministeriële conferentie voor cultuur en komt er een 
gezamenlijk antwoord van de cultuurministers ? Zo niet, waarom  niet?
3.In een advies bij eerdere wijziging van het regime van fiscale  vrijstellingen wees de 
Raad van State op de bevoegdheidsproblematiek en stelde toen uitdrukkelijk  dat er 
over dergelijke kwesties een samenwerkingsakkoord  moet gesloten worden. 
Is de minister van plan om hiertoe  een initiatief te nemen? Wat is het standpunt van 
zijn collega-ministers  in de IMC?
4.Onlangs lanceerden honderden  verenigingen  en stichtingen een open brief om net als 
in 2020 ook in 2021 de belastingvermindering voor giften tot 60% op te trekken. 
Wat is het standpunt  van de minister over deze oproep en heeft hij daarover al 
contact opgenomen met zijn federale collega?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 406 van 5 juli 2021
van ORRY VAN DE WAUWER
1.Federaal minister Van Peteghem stelde vier vragen:
a.Een uiteenzetting van de verschillende bestaande erkenningscriteria  in de 
desbetreffende decreten voor wat betreft  culturele instellingen;
b.Een uiteenzetting over de verschillende categorieën van instellingen  die onder  
de noemer  van "Cultuur” worden  erkend binnen de desbetreffende decreten;
c.Een uiteenzetting over de gegeven subsidies bij elk van deze categorieën en 
hun gemiddelden;
d.Een uiteenzetting over de mate waarin  instellingen projectsubsidies dan wel 
structurele subsidies verkrijgen  binnen de respectievelijke categorieën  van 
instellingen;
Ik heb deze vragen zo volledig mogelijk beantwoord, en me hierbij uiteraard 
gebaseerd op het Kunstendecreet,  het Sociaal-Cultuurvolwassenwerkdecreet en het 
Erfgoeddecreet. Ik heb de meest recente  gegevens  gebruikt om de uiteenzetting van 
zowel de projectsubsidies als de structurele werkingssubsidies  en hun gemiddeldes  
weer te geven. 
2.Dit dossier  werd nog niet ten gronde besproken op de Interministeriële conferentie 
voor cultuur.  Ik wacht nog op de gevraagde antwoorden vanuit de andere 
gemeenschappen. Ik zal dat als Variapunt ook op het volgende IMC brengen.  
3.Ik wacht  nog op input van de andere gemeenschappen om nadien ook deze vraag  
met hen te bespreken. Ik sta alvast open om een samenwerkingsakkoord verder  te 
bespreken. 
4.Deze open brief is mij ter ore gekomen. In het participatieve traject dat gelopen is 
met de Taskforce Cultuur is dit ook ter sprake gekomen. Ik heb dit voorstel dan ook 
meegenomen naar federale overlegfora om te kunnen onderzoeken welke stappen  
mogelijk zijn in het kader van de belastingvermindering.  
