title: Opzoekingscentrum voor de Wegenbouw (OCW) - Evaluatie
thema: Natuur en Milieu
Openbare werken
Ruimtelijke ordening
pdf link: https://docs.vlaamsparlement.be/pfile?id=1751850
thema link: https://www.vlaamsparlement.be/parlementaire-documenten/schriftelijke-vragen/1549285
SCHRIFTELIJKE VRAAG
nr. 1341
van FREYA PERDAENS
datum: 8 september 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Opzoekingscentrum voor de Wegenbouw (OCW)  -  Evaluatie
Bij koninklijk besluit (KB) van 5 mei 1952 werd, op verzoek van het “Verbond der 
Belgische Aannemers van Wegeniswerken”  en in samenspraak met de wegbeherende  
overheden, onder de bescherming van het toenmalige  Ministerie van Economische Zaken 
het Opzoekingscentrum voor de Wegenbouw opgericht. Het OCW heeft thans, als private 
researchinstelling van openbaar nut, de taak om door onderzoek,  ontwikkeling en 
kennisoverdracht de technische vooruitgang in de wegenbouw te bevorderen. In deze 
context werkt het centrum nauw  samen  met alle spelers in de Belgische wegenbouw.
Krachtens de besluitwet van 1947 en het koninklijk besluit van 1952 moet iedere 
Belgische of buitenlandse ressorterende  aannemer het Centrum een bijdrage van 0,8% 
betalen, berekend  op het totale bedrag  van de werken (wegenis en RWA-riolen) die hij 
op Belgische bodem heeft uitgevoerd.  Het maakt daarbij niet uit of deze werken  bij 
openbare of beperkte aanbestedingen dan wel bij onderhands gesloten  contracten zijn 
gegund.
Het OCW is bij zijn onderzoekswerk vooral gefocust op de bovenbouw. Behoudens het 
onderzoek wat betreft de visuele inspectie en gerelateerde onderzoekstechnieken  is de 
inbreng van het OCW naar de rioleringssector helaas beperkt. Te weinig onderzoek is 
gefocust op het luik hemelwater in het algemeen en infiltratie in het bijzonder.
Het is uiteraard goed dat er gestructureerd onderzoek gebeurt, maar de vraag  rijst of de 
geleverde output  afdoende  is. De input die gegeven wordt vanuit de sectorfederaties 
blijft helaas al te vaak zonder gevolg.
Het voorzitterschap van het OCW is alternerend tussen  de gewesten. Vandaag de dag is 
dat in handen van Tom Roelants, administrateur-generaal  van het Agentschap Wegen  en 
Verkeer (AWV).
1.Hoe evalueert de minister binnen haar bevoegdheden  van Omgeving de werking van 
het OCW voor Vlaanderen? Moet er volgens de minister worden bijgestuurd?
2.Welke concrete maatregelen ressorteren uit het onderzoek van het OCW rond de 
thema’s? Vindt het onderzoek volgens de minister  afdoende doorvertaling naar de 
praktijk?
3.Hoe werkt het OCW mee aan het behalen van de doelstellingen uit de Blue Deal, het 
evolueren naar een circulaire economie en de doelstellingen met betrekking tot 
klimaatadaptatie? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1341 van 8 september 2021
van FREYA PERDAENS
1.Met het oog op een verbeterde output  is bijsturing aangewezen. Meer bepaald  inzake 
pro actieve  communicatie  naar de Vlaamse Milieumaatschappij (VMM) en een verhoogde 
inzet van expertise in riolerings-gerelateerde onderwerpen.
Vanuit het OCW wordt er geen rechtstreeks  contact opgenomen met de VMM. Het is 
voor VMM dan ook onduidelijk met welke  thema’s het OCW aan de slag gaat. De VMM 
heeft wel voor een zeer beperkt  aantal thema’s zelf contact opgenomen 
(onderzoekstechnieken bij opsporen verouderde leidingen (2011) en innovatieve 
infiltratietechnieken m.b.t. onderfundering  wegenis (2019)) en heeft daarover  dan wel 
de nodige informatie  ontvangen van het OCW.
Krachtens de besluitwet van 1947 en het koninklijk besluit van 1952 moet iedere 
Belgische of buitenlandse ressorterende aannemer het Centrum een bijdrage van 0,8% 
betalen, berekend op het totale bedrag van de werken  (wegenis en RWA-riolen) die hij 
op Belgische  bodem heeft uitgevoerd. Sinds haar oprichting  betaalt Aquafin via haar 
aannemers 0,8% op het aanbestedingsbedrag  aan het OCW. Dit bedrag wordt door 
Aquafin geraamd  op ongeveer 1,2 miljoen euro per jaar.
De samenwerking tussen  Aquafin  en het OCW verloopt zeer goed, nochthans merkt 
Aquafin op dat de expertise in wegenbouwgerelateerde onderwerpen veel duidelijker  
aanwezig is dan in rioleringsgerelateerde  onderwerpen.  Vermoedelijk ook doordat meer 
medewerkers van het OCW ingezet  worden  op wegenbouwonderwerpen.  
Voor de onderzoeksprojecten die verband houden met onderbouw (riolering) streeft 
Aquafin ernaar (doorgaans samen met Vlario) om voldoende  rioleringsgerelateerde 
onderwerpen op de agenda van het OCW te krijgen. Dit gezien er ook voor RWA-riolering 
en bovenbouw van hun rioleringsprojecten een belangrijke bijdrage naar het OCW gaat.
De rioleringsgerelateerde onderwerpen komen  weliswaar op de agenda, maar Aquafin  
ervaart dat de output van deze projecten iets minder snel komt dan de 
wegenisgerelateerde projecten.
2.Hieronder een overzicht van de onderzoeken van het OCW met meerwaarde voor 
Aquafin.
Sterk gerelateerd met bovenbouw/wegenis:
-Wat betreft infiltratie van hemelwater was Aquafin de voorbije jaren trekker in het 
uitwerken van concepten hiervoor. Ook het innovatieve concept van buffering en 
infiltratie van hemelwater  in de onderfundering van wegenis is binnen Aquafin  
uitgewerkt. Gezien  de sterke correlatie  met de wegenis  in dit concept hebben zij 
hiervoor o.a. samengewerkt  met en beroep gedaan op het OCW. Dit was en is een 
zeer constructieve samenwerking. Het uitgewerkte concept is momenteel in 
uitvoering in een project in Staden en de resultaten zien er veelbelovend uit.
Bij het tot stand komen van dit concept  is er eerst een theoretische studie gemaakt 
door AB Roads (prof Anne Beeldens); deze studie  is gefinancierd  via Vlario. Het 
OCW heeft deze studie gecheckt en correct bevonden. Er is een veldproef  uitgevoerd 
door het OCW (ook deels gefinancierd door Vlario). Het OCW heeft ook adviezen 
verleend in de keuze van de soorten materialen (steenslag) die hiervoor  in 
aanmerking komen. Het geheel werd getrokken door Aquafin.
-Een andere samenwerking is lopende rond het onderzoek  van voorfiltering bij het 
toepassen van infiltratie van hemelwater. Op vraag van Aquafin is het OCW samen 
met Copro aan het uitwerken hoe een voorfilterproef moet gebeuren.  Dit project 
ligt tijdelijk stil (vermoedelijk wegens te weinig techniekers  ter beschikking).
-Een andere toepassing van infiltratie van hemelwater is het afleiden van 
hemelwater naar boomvakken/boombunkers. Aquafin heeft ook hiervoor 
typedetails uitgewerkt. Op vraag van Aquafin  is het OCW bezig met een 
herdefiniëring van de meest geschikte boomgranulaten  hiervoor.
-Het OCW is ook bezig met verder onderzoek  naar de werking van drainerend schraal 
beton voor diverse infiltratie  toepassingen (waterdoorlatende verharding, buffering 
en infiltratie in onderfundering). Aquafin wordt op de hoogte gehouden van de 
resultaten.
-Indien er zich in een investeringsproject tijdens de uitvoering wegenis gerelateerde 
problemen voordoen,  adviseert Aquafin de aannemer beroep te doen op het OCW. 
Deze komen dan doorgaans ter plaatse om zeer concreet op het terrein  mee te 
zoeken naar een oplossing.
Gerelateerd met onderbouw (riolering):  
-Er wordt veel onderzoek verricht naar visuele inspectie en bijhorende 
onderzoekstechnieken, alsook  naar de vertaling van de Europese norm naar het 
Standaardbestek 250. Dit onderzoek krijgt veel aandacht en gaat tot detailniveau.  
-In het verleden werd door het OCW ook een methode  uitgewerkt  voor de 
deformatiecontrole van kunststofleidingensystemen. Deze methode  is opgenomen 
in het standaardbestek 250 en wordt veel gebruikt.
-Een voor rioolbeheerders belangrijk onderzoek dat het OCW heeft verricht is het 
zoeken naar alternatieven voor waterdichtheidsproeven. Voornamelijk om het 
waterverbruik hierbij  te kunnen  verminderen  en om de proef te kunnen uitvoeren 
zonder onnodig lang de bemaling te moeten laten opstaan en op die manier veel 
minder bemalingswater uit de grond  te moeten  pompen. Dit onderzoek  zou klaar 
zijn, maar een gebruiksvriendelijke tool moet nog opgemaakt worden  om ten volle 
de resultaten hiervan te kunnen benutten.
-Het OCW heeft ook een actieve bijdrage geleverd in het opstellen van de PTV8003 
(voorschriften voor ondergrondse infiltratiesystemen), voornamelijk rond het 
bepalen van het meest geschikte infiltratiezand.
-Het OCW deed ook onderzoek met betrekking tot het gebruik van ondergrondse 
infiltratiekratten. Dit onderzoek gebeurde  op vraag van leveranciers. Aquafin werd 
op de hoogte  gehouden over het verloop en de resultaten van dit onderzoek.
 
Het merendeel van de onderzoeksprojecten vindt ingang in de praktijk. De wegenis  
gerelateerde onderzoeksprojecten vinden vlotter ingang  in de praktijk, dan de 
rioleringsgerelateerde onderzoeken.
3.De Blue Deal is een initiatief van de gehele Vlaamse regering  waarbij verschillende 
ministers en beleidsdomeinen aan meewerken. Het is dan ook niet meer dan logisch dat 
de verschillende  entiteiten inzetten  op het vasthouden, hergebruik en infiltreren  van 
water. We hebben hierin nog een lange weg te gaan waarbij  Blue Deal eerste 
noodzakelijke stappen zet. In de task-force  Blue Deal worden  de verschillende  projecten 
op elkaar  afgestemd, maar er is duidelijk nog werk om de principes van Blue Deal te 
verankeren in de algemene werking van verschillende  actoren die een steentje  kunnen  
bijdragen.
Daarnaast hebben Vlario  en Aquafin  het initiatief  van Blauwgroen-Vlaanderen 
gelanceerd. Deze maatregelen hebben  een positieve impact op de klimaatadaptatie. 
Aangezien ze Blauw-Groene  infrastructuur in de openbare ruimten  promoten zou het 
logisch zijn dat OCW ook meewerkt om deze doelstellingen te behalen. Ook hier is er 
ruimte voor verbetering. 
