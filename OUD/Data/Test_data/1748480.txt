title: Schelde Oudenaarde - Gebromeerde vlamvertragers
thema: Natuur en Milieu
pdf link: https://docs.vlaamsparlement.be/pfile?id=1748480
thema link: https://www.vlaamsparlement.be/parlementaire-documenten/schriftelijke-vragen/1547808
SCHRIFTELIJKE VRAAG
nr. 1260
van JORIS NACHTERGAELE
datum: 23 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Schelde Oudenaarde  -  Gebromeerde vlamvertragers
Tijdens de hoorzittingen  in de Commissie  voor Leefmilieu, Natuur, Ruimtelijke  Ordening en 
Energie van dinsdag  29 juni 2021 en in de Onderzoekscommissie PFAS-PFOS van vrijdag 
2 juli 2021, verwees professor Jacob De Boer naar zijn wetenschappelijk onderzoek inzake 
de uitstoot van gebromeerde vlamvertragers.
Gebromeerde vlamvertragers kennen een wijdverspreide toepassing  in vele producten om 
de ontvlambaarheid  van kunststoffen tegen te gaan. Toch lijkt ook hier, net zoals bij het 
PFOS/PFAS-dossier, wetenschappelijke consensus te zijn over het hormoonverstorende 
effect van de stoffen  bij mens en dier.
Metingen die plaatsvonden begin  de jaren 2000 tonen een opzienbarend hoge concentratie 
van decabroomdifenylether (decaBDE) en van hexabroomcyclododecaan (HBCD) in het 
sediment en in vis bij metingen in de Schelde nabij Oudenaarde. Vooral  de hoge gemeten  
concentratie aan HBCD in palingen in de streek baart de wetenschappers  zorgen. 
Volgens het rapport  'Aanpak diffuse  bodemverontreiniging' van OVAM dat eind april van 
dit jaar verscheen, is deze hoge concentratie  te wijten aan de intensieve textielnijverheid  
in de streek.  Hetzelfde rapport brengt ook een groot aantal aanbevelingen om het bredere 
en complexe dossier van de bodemvervuiling  in Vlaanderen  aan te pakken.
1.Hoe evalueert de minister in het algemeen het potentiële  gevaar  van hoge 
concentraties gebromeerde  vlamvertragers in de vrije natuur voor de 
volksgezondheid? Hoe evalueert  de minister de specifieke situatie in Oudenaarde  op 
basis van de huidige wetenschappelijke inzichten over gebromeerde vlamvertragers?
2.Welke acties  werden er reeds  ondernomen  om deze vervuiling en de (huidige) 
vervuilers beter  in kaart te brengen in Vlaanderen? Gezien de nieuwe  inzichten  rond 
PFOS/PFAS, hoe staat de minister tegenover de noodzaak om de gegevens over de 
verspreiding van de gebromeerde vlamvertragers te actualiseren?
3.Werden of worden  er ondertussen acties ondernomen om deze specifieke vervuiling te 
saneren? Hoe kan het rapport 'Aanpak  diffuse bodemverontreiniging' van OVAM daar 
een rol in spelen?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME 
ANTWOORD
op vraag nr. 1260 van 23 juli 2021
van JORIS NACHTERGAELE
1.Gebromeerde vlamvertragers, waaronder BDE’s,  worden toegepast  in veel 
verschillende producten zoals textiel,  computers, televisies,  isolatiemateriaal,  … . 
Uit navraag bij Agentschap Zorg en Gezondheid blijkt dat gebromeerde vlamvertragers 
worden teruggevonden in de algemene  bevolking door blootstelling via inademing, 
inname via voeding  of binnenhuisstof en via direct  huidcontact  met producten waar die 
BDE’s in verwerkt zitten.  Dit wordt eveneens vermeld in de factsheet  van het Steunpunt 
Milieu & Gezondheid. In Vlaanderen  en Europa  zijn BDE’s  omwille  van hun persistentie, 
toxiciteit en bioaccumulerend vermogen toegevoegd aan de Stockholm  Conventie voor 
Persistente Organische  Polluenten.  Door deze regelgeving zijn BDE’s  zowel  in Europa 
als internationaal beperkt  in gebruik. Over de Humane  Biomonitoring-campagnes heen,  
daalt het percentage deelnemers  met een BDE153  concentratie boven  de detectielimiet 
van 61.4% naar 38% naar 21.3%. Er is momenteel echter geen biomonitoring-richtlijn  
voor gebromeerde vlamvertragers beschikbaar, wat een volksgezondheidskundige 
toetsing moeilijk maakt. Dit wil natuurlijk niet zeggen dat het geen aandachtstoffen 
zijn, die men beter kan vermijden in de omgeving.
Deze stoffen  kunnen in de omgeving terechtkomen tijdens de productie,  tijdens gebruik 
of na lozing of storting.  Eens in het milieu, breken ze moeilijk af en kunnen  lange  tijd 
aanwezig blijven. Deze niet-vluchtige stoffen zijn slecht  wateroplosbaar.  Door het 
lipofiele karakter worden deze stoffen  eerder  teruggevonden in de waterbodem, in de 
bodem en in het vetweefsel van biota.  Vandaar  dat er sterk verhoogde concentraties 
in paling werden teruggevonden.  De Vlaamse overheid adviseert al enkele jaren om 
geen zelf gevangen vis te consumeren, omwille  van de hoge concentraties kwik, pcb’s 
en dioxines. 
Voor de specifieke situatie in Oudenaarde kan er (nog) geen gedetailleerde inschatting 
gemaakt worden van de impact op de volksgezondheid. 
2.Om de verontreiniging met gebromeerde vlamvertragers beter in kaart te brengen in 
Vlaanderen, zijn er reeds  verschillende staalnames en analyses uitgevoerd. Omdat  
gebromeerde vlamvertragers  niet-vluchtige,  slecht  wateroplosbare verbindingen zijn, 
zullen deze vaker  voorkomen  in waterbodem (sediment) en bodem, eerder dan 
grondwater en oppervlaktewater. De waterbodem  fungeert als een soort reservoir 
waaruit de gebromeerde vlamvertragers traag worden vrijgesteld.  De 
waterbodemanalyses worden  gebundeld in de ‘Waterbodemverkenner’. Dit is 
ontwikkeld door VITO samen met OVAM, VMM en de verschillende 
waterloopbeheerders. Op basis van de waterbodemanalyses blijkt dat er ter hoogte 
van waterlopen in de provincies Oost- en West-Vlaanderen vaak hogere concentraties 
aan gebromeerde  vlamvertragers terug te vinden  zijn; mogelijk te wijten aan bepaalde 
industriële activiteiten. Vandaar dat de OVAM in samenwerking  met De Vlaamse  
Waterweg een studie heeft opgestart  om de waterbodem-hotspots  met gebromeerde  
vlamvertragers in kaart te brengen, specifiek  ter hoogte van Oost- en West-
Vlaanderen. Wanneer er een verontreiniging wordt  aangetroffen in de waterbodem in 
sterk verhoogde  concentraties, wordt getracht om het ‘bronperceel’  van deze puntbron  
op te sporen.  Op die manier  kan mogelijk  de saneringsplicht toegewezen worden aan 
deze puntbron via het Bodemdecreet. Ook omgekeerd  gebeurt deze oefening: op basis 
van exploitatiegegevens wordt de kans op waterbodemverontreiniging ingeschat  en 
gebeurt er een gerichte  staalname. 
Er is echter ook sprake  van een ‘diffuse’ verontreiniging ter hoogte van de waterbodem 
door het alomtegenwoordige gebruik  ervan. Wat betreft ‘bodem’,  werden  er op 50 
onverdachte locaties in Vlaanderen  gebromeerde vlamvertragers gemeten. Dit 
gebeurde in het kader  van de studie voor het afleiden van streefwaarden  voor PFAS 
en enkele andere ‘emerging  contaminants’, welke beschikbaar is op de OVAM-website .  
Slechts sporadisch werden deze stoffen  teruggevonden.
Specifiek voor de verhoogde concentraties aan gebromeerde vlamvertragers ter 
hoogte van de Bovenschelde in Oudenaarde : dit is mogelijk terug te koppelen aan de 
Marollebeek die in Eine (ten noorden van Oudenaarde) in de Schelde stroomt. De 
Marollebeek stroomt doorheen de industriezones Bruwaan en Westerring op het 
grondgebied van Oudenaarde. Ter hoogte van Bruwaan zijn diverse textielbedrijven 
gevestigd. Langs de achterzijde van Bruwaan  stroomt de Diepe Beek die uitmondt in 
de Marollebeek en zo verder stroomt in de richting van de Schelde. De Diepe Beek 
staat al een tijdje op de radar van de OVAM. Vandaar dat de OVAM in 2018 voor de 
Diepe Beek/Marollebeek een historische studie  heeft laten uitvoeren. In het kader van 
de studie  hotspots van waterbodemverontreiniging in Vlaanderen is er in de Diepe 
Beek een waterbodemstaalname uitgevoerd  waarbij verhoogde gehaltes aan PFAS en 
aan gebromeerde vlamvertragers  in de oeverbodem  van de Diepe Beek zijn gemeten. 
De OVAM  plant een onderzoek van de waterbodem en de oevers  ter hoogte van de 
hotspots van de Marollebeek in het kader van de ‘Hotspotstudie’. 
3.Op basis van hoger vermelde onderzoeken zal moeten blijken of er een noodzaak is 
om een volledig waterbodemonderzoek uit te voeren,  waarbij ook de risico’s  in kaart 
gebracht worden. Daaruit moet dan blijken  of er een saneringsnoodzaak is. 
Er kan een noodzaak zijn tot ‘sanering’ van de waterloop  op basis van kwalitatieve 
redenen, als er ter hoogte van de waterbodem  of de oevers een verontreiniging 
aanwezig is die een risico vormt. Dit risico wordt bekeken  op drie vlakken: 
verspreiding, ecotoxicologie en menselijke gezondheid. Vooraleer dit beslist wordt, 
dienen eerst de bronnen en de omvang van de verontreiniging in kaart gebracht te 
worden.
Daarnaast kan er echter ook een noodzaak zijn tot een ruiming op basis van 
‘kwantitatieve’ redenen,  wanneer er een te grote  hoeveelheid slib aanwezig  is die het 
waterbeheer of de bevaarbaarheid hindert.  Hierbij dient wel ook de nodige aandacht 
besteed te worden aan de oevers : in het verleden was het een gangbaar gebruik  om 
bij ruimingsslib op de oevers  te deponeren. Als dit slib (waterbodem) verontreinigd 
was, is op die manier ook verontreiniging  op de oevers ontstaan.  De nodige  aandacht 
dient besteed te worden aan dit historisch passief op de oevers, wanneer de 
waterbodem door een ruiming omwille van kwantitatieve redenen  is uitgevoerd. 
Vooraleer ruimingswerken kunnen doorgaan, moet een technisch verslag opgemaakt 
worden door een erkend  bodemdeskundige. Dat technisch  verslag moet uitwijzen wat 
met het slib moet gebeuren. Bij ernstige verontreiniging zal dat slib gereinigd  of 
gestort moeten worden.
Het rapport ‘Aanpak  diffuse bodemverontreiniging’ dat beschikbaar  is op de OVAM-
website, speelt hierin een belangrijke rol. Dit rapport formuleert immers een reeks 
duidelijke aanbevelingen  onder  andere met betrekking  tot inzicht in bronnen en 
verontreinigingsparameters en tot sensibiliseren  en informeren van burgers. 
Daarnaast is de aanpak van puntverontreinigingen, met name  ‘hotspots’,  ter hoogte 
van waterbodems en oevers eveneens van belang.  
