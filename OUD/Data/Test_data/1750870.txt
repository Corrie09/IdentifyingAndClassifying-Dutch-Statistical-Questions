title: Zorginvesteringsplan - Prioriteitengroep 2 en 3
thema: Welzijn en Gezin
pdf link: https://docs.vlaamsparlement.be/pfile?id=1750870
thema link: https://www.vlaamsparlement.be/parlementaire-documenten/schriftelijke-vragen/1547247
SCHRIFTELIJKE VRAAG
nr. 806
van TINE VAN DER VLOET
datum: 16 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Zorginvesteringsplan  -  Prioriteitengroep  2 en 3
Op woensdag 30 juni 2021 werd aangekondigd dat de Vlaamse Regering deze legislatuur 
1,6 miljard euro zal investeren in personen met een handicap. Personen met de meest  
dringende ondersteuningsvragen (prioriteitengroep 1) zullen binnen de 18 maanden een 
persoonsvolgend budget ter beschikking gesteld  krijgen.
Op de website van de minister staat te lezen dat er pistes onderzocht zullen worden voor 
wachtenden in prioriteitengroep 2.
Voor prioriteitengroep 3 staat te lezen dat er een bevraging gestart zal worden bij een 
afgebakende groep van wachtenden om zo tot een genuanceerd beeld van de effectieve 
zorgnoden te komen. Het gaat hier dus om een steekproef.
Tijdens de vergadering van de commissie  Welzijn van 13 juli 2021 hadden  we rond dit 
thema een gedachtewisseling, maar heel wat van mijn vragen bleven  onbeantwoord.
1.Er staat te lezen dat er pistes  zullen worden  onderzocht voor de wachtenden in 
prioriteitengroep 2. Hier staat achter dat er in een budget van 20 miljoen euro voor 
voorzien is. 
Waar zal deze 20 miljoen euro concreet  voor ingezet worden? Welke stappen worden 
ondernomen en wat is daar de timing van? Welk budget is er beschikbaar voor deze 
prioriteitengroep?
2.Wie zal het onderzoek naar prioriteitengroep  3 uitvoeren?
3.In de commissie heeft de minister geantwoord dat er 2400 personen  worden  bevraagd.  
Gaat hij alle types/zwaartes van personen  met een beperking meenemen? Op welke 
manier gaat hij die bevragen?
4.Welk budget  heeft de minister vrijgemaakt voor het onderzoek  naar prioriteitengroep  
3?
5.Wanneer wil de minister met het onderzoek naar prioriteitengroep 3 starten? Wanneer 
zal dat onderzoek volledig afgerond zijn en zal er dus een duidelijk inzicht kunnen  
gegeven worden  in de zorgnood van de wachtenden in prioriteitengroep 3?
6.In 2016 heeft men gezegd dat er ook voor prioriteitengroep 3 altijd perspectief 
gegeven zal worden, vandaar dat personen uit prioriteitengroep 3 niet zijn 
overgeschakeld. Nu komt men weer met een andere boodschap. Dat zorgt voor zeer 
veel onduidelijkheid bij deze personen. 
Hoe zal er met die onduidelijkheid  en frustraties  worden omgegaan? 
7.De minister zet voor prioriteitengroep  3 in op de samenwerking  met het DOP (dienst 
ondersteuningsplan), de bijstandsorganisaties en de infoloketten voor de individuele 
gebruikers. 
Hoe wordt  die samenwerking concreet gezien? Zijn daar extra middelen voor 
uitgetrokken? Zo ja, hoeveel middelen per organisatie?
8.Is een goed en duidelijk perspectiefplan voor deze doelgroepen  in de toekomt nodig? 
Hoe ziet de minister dat?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 806 van 16 juli 2021
van TINE VAN DER VLOET
1.In de loop van de maand september worden voorstellen opgevraagd aan de 
stakeholders in de sector  om binnen de voorziene middelen voor prioriteitengroep 2 
alternatieve pistes  te onderzoeken. Deze voorziene middelen bedragen 20 miljoen  
euro. Afhankelijk van de noodzaak tot eventuele  aanpassingen  aan de regelgeving  bij 
de voorstellen  zal bekeken  worden  hoe snel deze gerealiseerd kunnen worden. Het is 
de bedoeling dit zo snel als mogelijk te doen. 
2.Het VAPH zal in samenwerking met de stakeholders de bevraging bij een steekproef 
van de wachtenden in prioriteitengroep 3 uitvoeren. 
3.De steekproef zal uit 2.400 mensen bestaan, zodat  er voldoende variatie kan 
aangebracht worden qua leeftijd,  wachttijd, zorgzwaarte,  regio,…
De bevraging gebeurt  via een online  survey, maar indien gewenst  zullen de mensen 
de bevraging ook op papier kunnen  invullen.  Voor de mensen  die dit wensen  zal 
ondersteuning voorzien worden vanuit een ondersteunende  dienst. Het gaat hierbij om 
de diensten ondersteuningsplan,  de bijstandsorganisaties en de infoloketten  voor 
individuele gebruikers. 
4.Voor de bevraging  op zich worden geen extra middelen voorzien.  Het VAPH  zal deze 
uitvoeren vanuit de in de begroting voorziene werkingsmiddelen.  
5.Het is op dit moment niet mogelijk een zeer concrete timing te geven.  Momenteel 
lopen de voorbereidingen van de bevraging in nauwe  samenwerking tussen het VAPH 
en het bureau van het raadgevend comité van het VAPH. We hopen  deze 
voorbereidingen af te ronden  in de loop van de komende maanden. We opteren op 
deze manier voor een bevraging waarbij  zowel  de doelstellingen als de inhoud  een 
belangrijk draagvlak hebben  in de sector.  Zodra de voorbereidingen afgerond  zijn, zal 
de vragenlijst uitgestuurd worden. 
6.Het voorziene perspectief waarvan sprake is binnen  de huidige budgettaire middelen 
en rekening houdende met de groei aan vragen jammer genoeg niet realistisch  
gebleken. De wachttijd  in prioriteitengroep  3 loopt steeds verder op. Het tot nog toe 
gevoerde beleid, waarbij slechts  een zeer beperkt  deel van de restmiddelen naar 
prioriteitengroep 3 ging, leidt jammer genoeg niet tot een reëel perspectief. Het lijkt 
ons op vandaag dan ook beter om een moeilijke maar eerlijke boodschap  te geven aan 
de mensen  in prioriteitengroep  3. Deze boodschap  willen we koppelen aan het 
engagement om samen met deze wachtenden  te bekijken of er binnen de huidige  
situatie nog onbenutte  mogelijkheden  zijn qua tegemoetkomingen, hulpmiddelen  en 
aanpassingen en/of reguliere of rechtstreeks toegankelijk  hulpverlening.  We hopen 
hiermee tegemoet  te komen aan (een deel van) de zorgnoden van deze personen. 
Tevens hopen we uit de resultaten van de bevraging de nodige beleidsaanbevelingen  
te kunnen distilleren,  zodat we de komende jaren binnen de vastgelegde budgettaire 
contouren gericht  kunnen inzetten op wat deze mensen op dit moment  echt nodig 
hebben. 
7.De samenwerking met de diensten  ondersteuningsplan, de bijstandsorganisaties en de 
infoloketten voor individuele gebruikers is tweeledig. Enerzijds zullen  zij fungeren als 
aanspreekpunt voor de mensen die hulp nodig  hebben bij het invullen  van de 
vragenlijst, anderzijds engageren ze zich om gedurende een beperkt aantal 
begeleidingsmomenten samen met de cliënten die dit wensen te zoeken naar 
onbenutte mogelijkheden op het vlak van tegemoetkomingen, hulpmiddelen en 
aanpassingen, reguliere en rechtstreeks toegankelijke ondersteuning. De concrete 
modaliteiten van deze begeleiding worden  in de loop van de maand september 
besproken met het bureau van het raadgevend comité en de betrokken 
ondersteunende diensten. Op basis van deze besprekingen wordt de werking van dit 
proefproject verder geconcretiseerd. In een eerste fase zien we dit dus als een 
proefproject. Indien  dit voor de cliënten tot zinvolle oplossingen leidt, kan het 
eventueel breder uitgerold worden. 
In de loop van de komende weken zal beslist worden hoeveel middelen voor deze 
opdracht uitgetrokken zullen  worden. Het is hierbij de bedoeling dit eerder beperkt te 
houden. 
8.We hopen de komende periode  op basis van de evaluatie  van het systeem  van de 
persoonsvolgende financiering te komen  tot een ruim perspectiefplan. Dit plan zal 
ruimer zijn dan de mensen in prioriteitengroep 3, maar dient deze groep zeker ook 
mee te nemen. Om de huidige problemen te kunnen aanpakken is een gedegen 
intersectorale en breed maatschappelijke  aanpak nodig, die inzet op inclusie  en 
vermaatschappelijking van de zorg.  
