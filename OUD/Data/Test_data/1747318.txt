title: Rapport Onafhankelijke Onderzoekscommissie Gymnastiek - Uitvoering aanbevelingen
thema: Sport
pdf link: https://docs.vlaamsparlement.be/pfile?id=1747318
thema link: https://www.vlaamsparlement.be/parlementaire-documenten/schriftelijke-vragen/1541998
SCHRIFTELIJKE VRAAG
nr. 885
van ANNICK LAMBRECHT
datum: 5 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Rapport Onafhankelijke Onderzoekscommissie  Gymnastiek  -  Uitvoering  aanbevelingen
De minister ontving begin april het rapport  van de onafhankelijke onderzoekscommissie 
naar misbruik in de turnsport.  Uit dat rapport  bleek dat er binnen  de topsportwerking van 
onze turnsport sprake is van psychisch  grensoverschrijdend gedrag door meerdere 
coaches. Dit met een blijvende  impact op tal van gymnastes.  Vele slachtoffers hebben dit 
in het verleden aangeklaagd bij de Gymfed, maar zoals het rapport aangeeft, heeft de 
Gymfed onvoldoende ondernomen om die toxische sportcultuur  te veranderen. 
In haar rapport heeft de onderzoekscommissie 13 aanbevelingen geformuleerd, met als 
belangrijkste de oprichting van een taskforce. Die taskforce wordt samengesteld door de 
Gymfed zelf. Daarom plant de minister ook een begeleidende stuurgroep die ervoor moet 
zorgen dat de aanbevelingen uit het rapport  correct worden omgezet door de taskforce. 
De taskforce heeft de opdracht om de problemen rond grensoverschrijdend gedrag aan 
te pakken aan de hand van een concreet actieplan. De minister zei daarover  het 
volgende in de commissievergadering  van 28 mei: "Ik heb gevraagd  om mij 
terugkoppeling te geven en een actieplan uit te tekenen, met concrete  deadlines en een 
tijdshorizon, want de omzetting van elke aanbeveling vergt een ander tijdpad. Ik heb 
gevraagd dat men tegen eind mei een actieplan zou kunnen opleveren. Tegen dan wil ik 
ook een stuurgroep  op poten hebben gezet, die dan kan starten  met het beoordelen van 
dat actieplan en die vervolgens  ook kan instaan voor de opvolging. Ik blijf daar dus wel 
kort op de bal spelen  en zorg ervoor dat een en ander geborgd wordt."
1.Wanneer werd de taskforce  opgericht?
2.Graag een overzicht van alle leden van de taskforce.
3.Wanneer heeft de taskforce zijn actieplan aan de minister voorgelegd?  Kan de 
minister dit actieplan  overmaken? Zo ja, hoe en wanneer kan ik dit inkijken?
4.Graag een overzicht van alle leden van de stuurgroep.
5.Wat is de visie van de stuurgroep  op het actieplan  van de taskforce? Kan de minister 
het oordeel van de stuurgroep  over het actieplan overmaken? Zo ja, hoe en wanneer 
kan ik dit inkijken?
6.Hoe beoordeelt  de minister het actieplan? 
7.Graag een overzicht  van de 13 aanbevelingen uit het rapport  en de acties die voor 
elk van deze aanbevelingen genomen zijn sinds de oprichting  van de taskforce.
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 885 van 5 juli 2021
van ANNICK LAMBRECHT
1.Gymnastiekfederatie Vlaanderen (Gymfed)  communiceerde over de oprichting en de 
samenstelling (link) van de taskforce op 27 mei 2021.
2.De samenstelling van de taskforce is als volgt:
Raf Lambrecht, Sport- en klinisch psycholoog, expert coaching  en training
Prof. Nathalie Aelterman, Expert  motivatie  en leiderschap
Simon  De Vriendt,  Beleidsmedewerker ICES
Peter Frederickx, Voorzitter bestuursorgaan  Gymfed
Ilse Arys, Algemeen manager Gymfed
Tim Moriau, Topsportmanager Gymfed
Ruth Franceus, Coördinator clubondersteuning  Gymfed
Lore Vanden Berghe,  Voorzitter atletencommissie Gymfed
Jan Goossen, Voorzitter  oudercomité Gymfed
Dominique Verlent, Embedded scientist,  lid medische  commissie,  coördinator 
topsportschool & jeugd Gymfed
Ward Van den Bosch, Topsportcoach Toestelturnen Jongens
Dr. Luca Lenoir, Federatiearts
Caroline Jannes,  Sport-  en klinisch psycholoog
Dorien Motten, Gymnast Toestelturnen Meisjes
3.Op 31 mei bezorgde Gymfed een plan van aanpak m.b.t.  de opvolging  van het 
onderzoeksrapport. De aanpak gaat ruimer dan de 13 aanbevelingen en ruimer dan 
enkel het Topsportcentrum te Gent en de discipline Toestelturnen Dames. Ook de 
andere disciplines  en niveaus binnen de topsportwerking  worden betrokken en waar 
mogelijk en nodig  zullen  de acties ook doorgetrokken worden  naar alle Gymfed-clubs. 
Op basis van een grondige  oorzaak-analyse van het rapport en de hoeveelheid 
aanbevelingen heeft Gymfed beslist  om met een aantal thematische werkgroepen te 
werken. Volgende  werkgroepen werden inmiddels  geïnstalleerd, met name
W1: Competenties, opleidingen en evaluaties van professionele  niet-professionele 
coaches
W2: Beleid en regelgeving binnen de topsportwerking van Gymfed
W3: Medische opvolging en fysieke welbevinden van de topsportgymnast
W4: Ontwikkeling, opvolging en het welbevinden van de topsportgymnast op 
sociaal-emotioneel en mentaal vlak
W5: Gezond en ethisch sporten op federatie- en clubniveau
Deze werkgroepen, samengesteld uit leden  van de taskforce, medewerkers  van de 
federatie zelf en/of externen,  gingen  eind juni van start met het in kaart brengen  van 
de concrete  problematieken waarop verder  gewerkt moet worden.  Gymfed  trok 
inmiddels een externe  procesbegeleider aan die samen met de verschillende 
werkgroepen een concreet actieplan zal opstellen  per werkgroep. Deze 
procesbegeleider zal ook de coherentie van de actieplannen en afstemming  tussen de 
verschillende werkgroepen  bewaken en mee instaan voor een terugkoppeling aan de 
taskforce van Gymfed. Ik heb regelmatig overleg met Gymfed  over de voorgang  van 
de werkzaamheden.  Een door de taskforce  gevalideerd actieplan word verwacht tegen 
december 2021. Ik zal Gymfed ook vragen de concrete  acties  via hun kanalen kenbaar  
te maken en regelmatig te communiceren over de realisaties  en stand van zaken.
4.De samenstelling van de stuurgroep, opgericht als expertencommissie binnen het 
decreet gezond en ethisch sporten,  is als volgt:
Bart Meganck, voorzitter, raadsheer in het hof van beroep te Gent;
Eddy De Smedt, topsportexpert; 
Kristof Smeets, medisch en orthopedisch expert; 
Tim Stroobants, directeur  Vlaams expertisecentrum kindermishandeling vzw;
Aagje Vanwalleghem, voormalig  topsport  gymnaste.
Een vertegenwoordiger van de minister kan de vergaderingen bijwonen.  Het 
secretariaat wordt waargenomen door Sport  Vlaanderen. De secretaris,  aangeduid door 
Sport Vlaanderen,  woont de vergaderingen bij zonder stemrecht.
5-6.Op deze vraag kan ik momenteel  niet antwoorden  omdat het actieplan  nog niet 
beschikbaar is. Zodra ik het actieplan ontvang, zal ik dit voorleggen aan de 
expertencommissie en hen daarover een advies vragen.
7.Gymfed werkt momenteel volop aan concrete  actieplannen  die opvolging geven  aan 
het rapport van de Onafhankelijke Onderzoekscommissie Gymnastiek.  Sinds de 
oplevering van het rapport  heeft Gymfed  wel reeds verschillende acties en initiatieven 
opgestart of verdergezet ter bevordering van een gezond, ethisch en veilig 
(top)sportklimaat. Gymfed gaf op 16 juli 2021 de volgende stand  van zaken: Gymfed 
zet verder  in op de bevordering van een gezond, ethisch en veilig sportklimaat  (link). 
Daarnaast werden  ook het tuchtreglement  onder de loep genomen en aangepast. Een 
aangepaste versie is beschikbaar op hun website.
