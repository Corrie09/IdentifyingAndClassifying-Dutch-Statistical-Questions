title: Erfbelasting - Afbetalingsplan en nalatigheidsintresten (2)
thema: Financiën
pdf link: https://docs.vlaamsparlement.be/pfile?id=1751966
thema link: https://www.vlaamsparlement.be/parlementaire-documenten/schriftelijke-vragen/1548310
SCHRIFTELIJKE VRAAG
nr. 670
van KATRIEN  SCHRYVERS
datum: 23 augustus  2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Erfbelasting  -  Afbetalingsplan en nalatigheidsintresten (2)
De erfbelasting  wordt berekend op basis van de aangifte van nalatenschap die de 
erfopvolgers indienen. In deze aangifte wordt  het vermogen van de overledene geraamd 
en wordt de verdeling  van de nalatenschap uitvoerig beschreven. 
Na ontvangst van de aangifte wordt de verschuldigde erfbelasting berekend door de 
overheidsdienst. De belastingplichtigen ontvangen dan een aanslagbiljet met een 
betaaltermijn van twee maanden.  Bij een laattijdige betaling worden  nalatigheidsintresten 
aangerekend (7%),  berekend vanaf  de maand volgend op de uiterste  betaaldatum. Uitstel 
van betaling  kan niet worden toegestaan.
Indien de financiële situatie  van de erfgenaam het tijdelijk of permanent niet toelaat de 
verschuldigde belasting in één keer te betalen, kan hij onder bepaalde voorwaarden wel 
een afbetalingsregeling verkrijgen.  
Deze voorwaarden zijn:
-voor dezelfde erfbelasting al een afbetalingsregeling toegestaan hebben gekregen door 
de FOD Financiën;
-uit de aangifte  van nalatenschap blijkt dat er niet voldoende geld werd geërfd om de 
erfbelasting te kunnen betalen;
-men erft enkel  naakte eigendommen.
Vanaf de eerste dag van de maand die volgt op de uiterste betaaldatum  is de 
nalatigheidsintrest verschuldigd, ook als een afbetalingsregeling wordt  toegestaan.
Wegens de coronacrisis werd de aangiftetermijn  verlengd. Deze verlenging  werd enkele 
keren vernieuwd en gold tot 30 april 2021. Concreet  betekende dit dat er geen 
belastingverhoging voor een laattijdige aangifte van nalatenschap werd opgelegd  als de 
oorspronkelijke termijn afliep tussen 1 november  2020 en 30 april 2021 en de fiscale 
verplichtingen nageleefd  werden uiterlijk op 30 april.
Daardoor waren de cijfers  voor 2020 in antwoord op mijn schriftelijke vraag nr. 401 van 
22 maart  2021 nog niet volledig.
1.Hoe vaak werd in 2020 een afbetalingsregeling aangevraagd voor het betalen van 
erfbelasting?
2.In hoeveel gevallen  daarvan werd een afbetalingsregeling goedgekeurd?
3.Had de coronacrisis een invloed op het aantal dossiers waarin een afbetalingsplan werd 
aangevraagd?
4.Hoeveel nalatigheidsintresten ontving  Vlaanderen in 2020? Over hoeveel dossiers  ging 
het?
5.In hoeverre had de coronacrisis een invloed op het aantal dossiers waarin 
nalatigheidsintresten werden  gevorderd?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 670 van 23 augustus  2021
van KATRIEN SCHRYVERS
1-3.Voor aanslagjaar  2020 werden  op dit ogenblik 626 afbetalingsplannen aangevraagd, 
waarvan er 481 werden toegestaan  (77%). Deze aantallen zijn vergelijkbaar met 
eerdere jaren, maar kunnen nog wijzigen.  
Voor dossiers m.b.t.  aanslagjaar 2019 werden uiteindelijk 1.003  afbetalingsplannen  
aangevraagd (eveneens 77% goedgekeurd).  Het is mogelijk dat dit hogere aantal voor 
aanslagjaar 2019 een gevolg is van de coronacrisis. Voor aanslagjaar 2019 (= 
overlijden in kalenderjaar 2019)  werden 703 van de aanvragen tot een afbetalingsplan  
ontvangen in kalenderjaar 2020.
4-5.De ontvangen nalatigheidsintresten voor de erfbelasting  voor aanslagjaar 2020 
bedragen 339.562 euro. Het gaat om 2.690 dossiers.  Deze cijfers zullen echter nog 
toenemen aangezien  het invorderingsproces van dossiers  m.b.t. aanslagjaar 2020 nog 
lopende kan zijn. Wel is de impact van de verlaging van het tarief van de 
nalatigheidsinteresten al duidelijk: nalatigheidsinteresten  die worden  aangerekend 
vanaf 1/1/2021 bedragen 4% i.p.v. 7% (Programmadecreet van 18 december 2020).
