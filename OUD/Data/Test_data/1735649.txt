title: Toerisme Vlaanderen - Resultaten rapport zee- en riviercruises
thema: Toerisme
pdf link: https://docs.vlaamsparlement.be/pfile?id=1735649
thema link: https://www.vlaamsparlement.be/parlementaire-documenten/schriftelijke-vragen/1532174
SCHRIFTELIJKE VRAAG
nr. 1127
van CATHY  COUDYSER
datum: 16 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Toerisme Vlaanderen  -  Resultaten rapport  zee- en riviercruises
In haar beleidsnota stelde de minister dat Toerisme Vlaanderen via onderzoek de 
meerwaarde van zowel zee- als riviercruises zou objectiveren, waarbij de riviercruises 
zouden worden  benaderd als potentiële actoren in een betere spreiding van toeristen.
Tijdens de bespreking van de beleidsnota  verduidelijkte de minister verder dat dit 
onderzoek een idee moet geven  van de concrete opbrengst en impact voor de lokale 
economie en bevolking. De minister zou verdere  beslissingen ter zake laten afhangen van 
de resultaten van deze studie.
Toerisme Vlaanderen - bij monde van research manager Vincent  Nijs - verduidelijkte in 
de commissie van 21 januari 2020 dat Visit Scotland  op dat moment een studie afrondde  
over de impact  van cruises en dat die input zal worden samengelegd met de nieuwe 
studie die Toerisme Vlaanderen zal laten uitvoeren.
In haar antwoord op mijn schriftelijke  vraag nr. 533 van 22 januari 2021 gaf de minister 
aan dat in april een tussentijds rapport zou worden opgeleverd  over cijfers  van cruises in 
Vlaanderen. In een tweede fase zou ook nog een bevraging  plaatsvinden bij 
cruisepassagiers en hiervoor zou worden samengewerkt met een externe uitvoerende  
partner.
1.Kan de minister de gekozen methodologie  van dit onderzoek  beknopt toelichten? Op 
welke concrete onderzoeksvragen  beoogt Toerisme Vlaanderen met dit onderzoek 
allemaal een antwoord te krijgen?  Hoe werden deze onderzoeksvragen bovendien 
afgebakend in de tijd?
2.Wat zijn de voornaamste bevindingen die uit dit tussentijdse rapport voorlopig 
kunnen worden geconcludeerd?
3.Geeft het rapport eveneens een cijfermatige evolutie weer rond de omvang  van het 
cruisetoerisme dat aanmeert/vertrekt in de Haven van Zeebrugge?  Zo ja, graag voor 
zover mogelijk toelichting  bij onderstaande kwantitatieve parameters:
a)evolutie van het aantal cruises die aanmeerden in Zeebrugge;
b)indicatie van de duur dat het cruiseschip aangemeerd  bleef (graag  
verduidelijking van het aantal cruiseschepen die langer dan 24 uur aangemeerd  
bleven in de haven);
c)evolutie van het aantal passagiers die werden vervoerd;
d)indicatie van de nationaliteit van de vervoerde  passagiers;
e)nationaliteit van de rederijen;
f)route van cruises die aanmeerden in Zeebrugge.
4.Is er apart cijfermateriaal beschikbaar dat een beeld geeft van (de evolutie  van) het 
aantal zgn. full around  cruises (waarbij Zeebrugge zowel vertrek- als eindpunt is van 
cruisevakantie) evenals het aantal zgn. partial turn around cruises (met gedeeltelijke  
inscheping in de haven van Zeebrugge op een al lopende cruisereis)? 
5.Geeft dit rapport eveneens  een cijfermatige evolutie weer rond de omvang  van het 
riviercruisetoerisme in de provincie West-Vlaanderen? Zo ja, graag  voor zover 
mogelijk toelichting bij onderstaande  kwantitatieve parameters:
a)evolutie van het aantal riviercruises met stop in een/meerdere  West-Vlaamse 
steden/gemeenten;
b)indicatie van de duur dat het riviercruiseschip aangemeerd  bleef;
c)evolutie van het aantal passagiers die werden vervoerd;
d)indicatie van de nationaliteit van de vervoerde  passagiers;
e)nationaliteit van de rederijen;
f)route van de riviercruiseschepen in West-Vlaanderen.
6.Heeft  Toerisme Vlaanderen intussen een uitvoerende partner aangeduid voor het 
kwalitatieve tweede  luik (bevraging van passagiers)? Is er al een concrete timing 
hiervoor in het vooruitzicht gesteld (nu de coronabeperkingen worden versoepeld en 
cruises opnieuw kunnen  uitvaren)? Welke concrete vraagstellingen zullen aan de 
passagiers worden voorgelegd?
7.Kan de minister tot slot ook nog verduidelijken in welke  mate de conclusies van dit 
tussentijdse Vlaamse rapport  al dan niet opvallende verschilpunten vertonen met het 
onderzoek van Visit Scotland?
8.Kan de minister aangeven tegen  uiterlijk wanneer de gehele  studie  zal worden  
afgerond?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1127 van 16 juni 2021
van CATHY COUDYSER
1.Voor dit onderzoek werd een tussentijds  rapport opgeleverd  dat als bijlage bij dit 
document wordt meegestuurd.  De onderzoeksvragen en de methodologie worden  
daarin toegelicht.
2.De voornaamste conclusies zijn te vinden  in het tussentijdse  rapport bij het deel 
samenvatting.
3.Alle bevraagde  punten, met uitzondering van punt d worden besproken in het 
tussentijdse rapport (zie bijlage).  Het profiel van de vervoerde passagiers met onder 
andere de nationaliteit dient eerst verder te worden aangevuld  met bevragingen.  Deze 
vinden plaats in het voorjaar van 2022,  onder voorbehoud  omwille van Covid-19.
4.Het rapport geeft een analyse weer van de gedetailleerde data op niveau van de 
aangelopen schepen in 2019. Een evolutie van schepen die aan homeporting of 
interporting doen, werd niet weergegeven. Wel werd gevonden dat 2 schepen  
Zeebrugge gebruikten als interporting  haven. Er werden geen schepen geregistreerd  
die Zeebrugge als vertrek en eindpunt  hadden. Schepen  die Zeebrugge bezoeken 
vertrekken grotendeels uit Southampton of Amsterdam.
5.In het tussentijdse  rapport werden ook de riviercruiseschepen  (eigenschappen en 
evolutie) geanalyseerd. De havens  die deel uitmaken van dit onderzoek zijn 
Zeebrugge, Oostende, Antwerpen,  Gent en Brussel. Zoals te lezen in het rapport 
worden in Zeebrugge  geen riviercruiseschepen geregistreerd.  In Oostende  werden  in 
de periode 2005-2020 enkele rivierschepen geregistreerd maar deze maken geen deel 
uit van de gedetailleerde  analyse van 2019 (geen  riviercruiseschepen in Oostende  dat 
jaar). Een overzicht van alle bovenstaande punten is wel te vinden  voor Antwerpen,  
Brussel en Gent, behalve de nationaliteit van passagiers.
6.Toerisme Vlaanderen streeft  ernaar passagiers van zowel  zee- als riviercruises  te 
bevragen in de periode april-juni  2022. Voor beide types  bevat deze periode een 
piekmoment. Hiervoor werd nog geen uitvoerende  partner  aangeduid. De vraagstelling  
zal de onderdelen profiel, uitgavenpatroon, tevredenheid over de bestemming en 
actieradius omvatten alsook een aantal vragen in verband met de sociale impact.  De 
vragenlijst werd nog niet in detail samengesteld. Dit zal gebeuren in samenwerking 
met de havens en bijhorende bestemmingen en op basis van bestaande vragenlijsten 
van Fáilte Ireland  en Visit Norway.
7.Het onderzoek  van Visit Scotland had als scope het detecteren van opportuniteiten  
voor cruise toerisme in Schotland. De beschrijving van evolutie  en kenmerken van 
aanlopen, passagiers, rederijen,… was daarvoor al gebeurd.  In wezen  is deze studie  
een vervolgonderzoek.  Toerisme Vlaanderen zet met dit onderzoek een eerste stap, 
namelijk het beschrijven van evolutie en kenmerken. In dat opzicht kunnen  beide  
rapporten niet naast  elkaar gelegd worden gezien zij beide  een andere scope hebben.
8.De studie wordt afgerond in kwartaal 3 van 2022. 
Indien gewenst, kunnen de tussentijdse resultaten in een presentatie worden  
voorgesteld aan de gehele commissie.
BIJLAGE
Tussentijds rapport
