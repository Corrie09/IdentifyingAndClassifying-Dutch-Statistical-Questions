title: Sociale diensten voor gerechtelijke jeugdhulp (SDJ's) - Werklastmeting
thema: Justitie en Handhaving
Welzijn en Gezin
pdf link: https://docs.vlaamsparlement.be/pfile?id=1739150
thema link: https://www.vlaamsparlement.be/parlementaire-documenten/schriftelijke-vragen/1541870
SCHRIFTELIJKE VRAAG
nr. 780
van LORIN  PARYS
datum: 2 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Sociale diensten voor gerechtelijke jeugdhulp (SDJ’s)  -  Werklastmeting
De sociale diensten voor gerechtelijke jeugdhulp trekken al een tijdje aan de alarmbel 
omtrent de hoge werklast. Tijdens  de hoorzitting rond de evaluatie van het decreet 
Integrale Jeugdhulp getuigde een consulent (SDJ) dat er per cliënt  slechts 1,7 dag per jaar 
vrijgemaakt kan worden.
Daarom werd er een werklastmeting  georganiseerd in samenwerking met Deloitte. In de 
commissievergadering van 29 juni 2021 zei de minister  dat uit de resultaten blijkt dat de 
onderzochte diensten vandaag  over 411 vte’s (voltijdequivalenten)beschikken, maar dat 
er 664 vte’s nodig  zijn. Deze achterstand  wegwerken zal tijd vragen, maar ook 
hervormingen. De minister zal daarvoor samenzitten met betrokken actoren en een 
actieplan opstellen.
Verder zal er in het kader van het project ‘de ideale wereld’ dit najaar nog in 7 extra vte’s 
voorzien worden voor de SDJ’s.
1.Kan de minister de resultaten van de werklastmeting  bezorgen?
2.Om tegemoet te komen  aan de problematieken zegt de minister zowel te willen  
investeren als hervormen.  Er zal met betrokken teams  aan een actieplan,  met acties  
op korte, middellange  en langere  termijn, gewerkt worden. 
Welke actoren zullen deelnemen aan deze besprekingen? Wanneer verwacht  de 
minister daar de eerste resultaten  van? Welke acties  heeft de minister al voor ogen?
3.Op basis van welke criteria  zullen  de 7 vte’s van het project ‘de Ideale wereld’ verdeeld 
worden over de SDJ’s?  Zijn deze vte’s permanente aanvullingen? Welk budget is 
daarvoor gereserveerd?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 780 van 2 juli 2021
van LORIN  PARYS
1.De doelstelling  van deze opdracht uitgevoerd in samenwerking  met Deloitte  is drieledig: 
-In kaart brengen  welke minimale  prestaties of normen gehanteerd moeten worden 
om een kwalitatieve dienstverlening te realiseren
-Het uitwerken van een werkbelastinginstrument dat het Agentschap Opgroeien 
toelaat om de werklast  van de Ondersteuningscentra  Jeugdzorg en Sociale Diensten  
Jeugdrechtbank (OSD) op te volgen en dit specifiek voor de functie van consulent  
en lid van het multidisciplinair ondersteuningsteam (MDO).
-Het uitvoeren  van een nulmeting op basis van de actuele  volumeparameters (aantal  
dossiers in onderzoek, aantal dossiers in management, aantal aanmeldingen op 
jaarbasis, aantal stopzettingen van dossiers,  etc.)  
Op basis van de nulmeting uitgaande van de actuele volumeparameters  kwam Deloitte 
tot volgende  samenvattende  tabel m.b.t. het aantal beschikbare en het aantal nodige 
medewerkers:
Functie VTE beschikbaar VTE nodig Verschil
Consulent 386,0 561,1 179,1
MDO-lid 25,0 98,8 73,8
Totaal 411,0 663,9 252,9
De belangrijke bevindingen daarbij  vanuit Deloitte waren:
-In 2016 werd reeds een werklastmodel  uitgewerkt door Möbius  toen enkel voor de 
functie van consulent – het MDO werd toen niet meegenomen. Indien dit 
werklastmodel wordt geactualiseerd op basis van de huidige  cijfers en het huidig 
aantal VTE, merken we los van de nieuwe opdrachten  en integratie  van Signs of 
Safety/Succes een delta van 109,7 VTE consulent. Er is dus met andere woorden 
sprake van een “historisch tekort”.  
-Het basisproces hanteert de assumptie dat (externe)  hulpverlening  beschikbaar is. 
Echter, in realiteit zijn partners  niet meteen beschikbaar en hebben de diensten te 
kampen met wachttijden. Uit cijfers van 2020 blijkt dat 46% van de aan OSD 
toegewezen dossiers  verlopen zonder  partner uit het gemoduleerd aanbod. Ten 
gevolge nemen  consulenten een actievere rol op om de cliënt te ondersteunen met 
hun hulpvraag. Deze realiteit  is opgenomen  als een bijkomende verzwarende  
parameter in de meting, wat eveneens zorgt voor een hogere tijdsbesteding per 
casus.
-Naast  de tijdinschatting per processtap  is een andere leidende factor het totaal 
aantal te verwerken casussen. We zien een jaarlijkse stijging  in de instroom  van 
aantal te behandelen dossiers  (van 19.870 dossiers in dec 2016 naar 24.984  
dossiers in feb 2021). Daarnaast zien we dat meer dossiers  in de “management”-
fase blijven en dus een beperkte  uitstroom/afronding. Deze uitstroom/afronding 
neemt ook over de jaren heen stelselmatig af (-7% bij de OCJ’s  en -16% bij de 
SDJ’s tov 2019).
-Een omschakeling  van vandaag  op morgen is niet realistisch. Bovendien lijkt louter 
en alleen inzetten op bijkomend  personeel een noodzakelijk maar onvoldoende 
antwoord. Afgelopen  jaren zijn er reeds  personeelsinvesteringen geweest  ter zake 
maar dit heeft onvoldoende effect gehad door factoren  als de bijvoorbeeld 
toenemende instroom van het aantal te behandelen dossiers  alsook de dalende  
uitstroom waarvan  reeds  sprake. 
-In bovenstaande context  zijn bijkomende scenario’s naast  extra versterking 
wenselijk om de huidige  werkdruk  te verlagen op langere  termijn. Deze kunnen zich 
richten op het onder  controle krijgen  op of verminderen van bepaalde verzwarende 
effecten voornamelijk  gericht  op (1) het jaarlijks aantal te behandelen  casussen 
door optimalisatie  van in- en uitstroom van dossiers, (2) de samenwerking  met 
externe hulpverlening door versterken  van partnerschap  ermee en (3) het 
onderzoeken van de mogelijkheid tot casus gebonden administratieve 
vereenvoudiging. 
2.In dialoog  met de diensten  zelf werd een actieplan uitgewerkt onder meer verder 
bouwend op de resultaten  en bevindingen van Deloitte.
Dit betreft  een dynamisch actieplan waar de diensten zelf blijvend bij betrokken zullen  
worden net als andere externe stakeholders  afhankelijk van de voorgestelde maatregel 
ter zake.
Dit actieplan gebeurt  parallel en dient mede in het licht gezien  te worden van de 
lopende visie-oefening “naar een geïntegreerd jeugd- en gezinsbeleid” van het 
Agentschap Opgroeien. Ook dit biedt kapstokken  en handvatten.
Het actieplan focust zich op volgende elementen: 
-(Blijvende) Inzet op personeelsversterking:
In april 2021 werden de diensten extra versterkt  met 38 VTE. Binnen het project 
“de ideale wereld” zullen de diensten  daarenboven  vanaf  oktober 2021 met 
ongeveer een 7-tal extra VTE uitgebreid worden (cf. vraag 3). Dit betreffen echter 
momenteel contractuele middelen. Het is de ambitie om deze 45 VTE  structureel  
in het personeelsplan  te verankeren. Tegen  het einde van de legislatuur wordt er 
bijkomend onderzocht welke  marge  er nog is om daarenboven de werking van OSD 
te versterken. 
-Optimalisatie van in- door- en uitstroom  
De diensten worden  geconfronteerd met een steeds toenemend aantal te 
behandelen casussen (van 19.870 dossiers in 2016 naar 24.984  dossiers in feb 
2021). Niet alleen de instroom van nieuwe dossiers neemt toe maar het aantal 
dossiers dat wordt  afgesloten neemt  af. 
Op relatief korte termijn (start najaar 2021)  willen we inzetten op differentiatie 
binnen de instroom van nieuwe dossiers inzake urgentie en actiesnelheid zonder 
daarbij de aandacht voor een kwaliteitsvolle  zorg voor dossiers  die minder  urgent 
zijn ingeschat  te verliezen. Daarnaast zetten we in op de optimalisatie  van de 
instroom van nieuwe  dossiers en de uitstroom van bestaande  dossiers onder meer 
door het scherp stellen van het mandaat van deze diensten  en dit gekoppeld aan 
de lopende visie-oefening “naar een geïntegreerd jeugd- en gezinsbeleid” waarvan 
reeds sprake.  
-Administratieve vereenvoudiging
In relatie met de casegebonden administratieve  taken  tot de intersectorale 
toegangspoort wordt er op korte termijn (najaar 2021) vereenvoudiging  gecreëerd. 
In afstemming met de diensten wordt bijkomend blijvend  gezocht  naar mogelijke 
interne efficiëntiewinsten inzake  administratieve processen  zodat de diensten de 
focus blijvend kunnen  leggen op de kern van hun opdracht.
-(Blijvende) Inzet op Partnerschap
Uit voorgaande vraag blijkt duidelijk  dat er nood is aan meer partnerschap tussen 
jeugdhulpaanbieders enerzijds  en OSD anderzijds. Deze diensten hebben  een 
exclusief mandaat, maar sedert  de invoering van integrale jeugdhulp geen 
exclusieve toegang meer tot het aanbod.
In dit kader  verwijzen we naar de start van 60 modules contextbegeleiding  Signs-
of-Safety begin 2021 alsook de tijdelijke versterking met 40 modules gekoppeld 
aan 20 extra verblijfplaatsen  in april 2021. Deze hulpverlening is louter  en alleen 
toegankelijk vanuit een gemandateerde  voorziening of sociale dienst  
jeugdrechtbank. Ook Veilig Verblijf zal in de toekomst enkel ingezet kunnen  worden 
voor gerechtelijke dossiers. 
Blijvende aandacht  zal tenslotte gevraagd worden aan jeugdhulpvoorzieningen om 
zich t.a.v.  deze dossiers  sterk(er)  te positioneren  en (blijvend) partnerschap aan 
te gaan met deze diensten in situatie van maatschappelijke noodzaak.  
-(Blijvende) Inzet op HR- en welzijnsbeleid met focus  op versterken van de 
draagkracht van de diensten.
Dit najaar wordt er specifiek voor de diensten  OSD ingezet  op een actualisatie van 
het agressiebeleid en het versterken  van ondersteuning wanneer  men 
geconfronteerd wordt  met psychosociale stressfactoren (organisatie  van 
structurele teamintervisie, versterken  van pool vertrouwenspersonen, aanstellen 
van een “psychosociaal consulent”, etc.).  Daarnaast  wordt er ook onderzocht hoe 
we voor contractuele medewerkers meer kunnen evolueren tot contracten van 
onbepaalde duur en wordt nagegaan hoe we het administratieve team verder 
kunnen ondersteunen en efficiëntiewinsten kunnen realiseren door bijvoorbeeld  
poolvorming over de diensten  heen. 
3.Deze extra injectie  (100.000 in 2021 en 400.000 € in 2022)  is gekoppeld  aan de 3 
proefregio’s ideale  wereld en loopt van oktober  2021 tot eind 2022.  De verdeling  
gebeurt binnen  de diensten  OSD die in de proefregio’s  zelf actief  zijn. 
Deze toewijzing  loopt parallel  met de duurtijd  van dit project. Hierna is het de ambitie 
om deze middelen (7-tal VTE) structureel  te verankeren. Het allocatiemodel  gekoppeld  
aan het werklastinstrument zal op dat moment bepalen waar deze structurele 
verankering zal gerealiseerd worden. 
