title: Menen - Stadsvernieuwing
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1738258
thema link: https://www.vlaamsparlement.be/parlementaire-documenten/schriftelijke-vragen/1535592
SCHRIFTELIJKE VRAAG
nr. 1419
van CARMEN RYHEUL
datum: 21 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Menen  -  Stadsvernieuwing
In Noord-Frankrijk  werden recent  de werken  opgestart voor wat het Seine Nord-kanaal 
moet worden: een 106 kilometer lange en nieuwe kunstmatige waterweg  die het Seine-
bekken moet verbinden met de delta’s van de Leie en de Schelde. Het kanaal zal liggen 
tussen Compiègne en Cambrai, en stort zich dan ter hoogte van Cambrai in de Deule. De 
Deule maakt dan op zijn beurt de verbinding noordwaarts richting Leie en 
Scheldebekken. Menen, vlak op de grens, heeft hierbij  een sleutelrol. Volgens alle 
betrokken partijen  moeten de werken in Menen afgerond zijn tegen 2026.  
Het project Seine-Schelde is een grootscheeps binnenvaartproject waar Vlaanderen, 
Wallonië en Frankrijk, samen met de Europese Unie, hun schouders onder zetten.  Het 
project wil van de binnenvaart een volwaardig alternatief voor goederenvervoer  op de 
weg maken.  De Grensleie is een deel van de Leie, die de grens  vormt tussen Vlaanderen 
en Frankrijk. De rivier loopt in Vlaanderen  langs Menen, Wervik,  Wervique-sud- , Halluyn 
en Bousbeque helemaal  tot in Deûlemont in Frankrijk. Aangezien  dit deel van de Leie 
over de landsgrenzen  loopt, is er een speciaal verdrag  opgesteld voor de aanpassingen 
en het onderhoud van de rivier.  Zowel Vlaanderen, Wallonië  als Frankrijk zetten zich 
samen in om te investeren in de binnenvaart van de toekomst.
De grensstad krijgt  de komende jaren liefst 70 miljoen euro toegestopt om up-to-date te 
zijn voor de binnenvaart. Naast  de radicale  rechttrekking van de Leie, worden  in Menen 
ook nieuwe  state of the art bruggen aangelegd. Finaal zal ook de omliggende 
infrastructuur - denk aan fiets- en wandelpaden - een upgrade krijgen, die Menen  een 
deel van zijn oude glorie moet teruggeven, wat meer dan nodig is. Vandaag liggen hele 
gebieden van de stad er onwezenlijk  troosteloos  bij met winkelstraten waar bijna alle 
winkels en zaken een stille dood zijn gestorven. De werf zal in principe opstarten in 
2022, nadat alle noodzakelijke consultatierondes afgewerkt zijn. Menen  wordt een 
belangrijke link tussen enerzijds het nieuw te graven Seine Nord-kanaal  en anderzijds  
het Leie- en Scheldebekken. Naast een economisch luik, is er ook bijzondere aandacht 
voor een sociaal-maatschappelijk luik.
Op 18 mei 2021 bezocht de minister de Leiewerken in Menen.  Aan de braakliggende  
terreinen in de Barakkenwijk huldigde de minister de eerste definitieve ontwerpbeelden  
in die aan de gesloopte  zones in de Rijselstraat  zullen blijven staan. Afgelopen  maanden 
is er veel gesloopt en heeft het centrum van Menen  plaatsgemaakt  voor de Leiewerken. 
Nu is ook het definitieve ontwerp voor de centrumbrug en de nieuwe  publieke  ruimte aan 
beide Leie-oevers  klaar. Het resultaat van een intensieve samenwerking  van De Vlaamse 
Waterweg nv (DVW),  de studiebureaus SBE, Omgeving  en Ney & Partners  en de stad 
Menen. De ontwerpers hielden  rekening  met de ruim 500 Menenaars die afgelopen jaren 
hebben meegedacht.
In de Barakkenwijk zijn de definitieve ontwerpbeelden in reclamebordformaat te zien in 
de Rijselstraat en op de braakliggende terreinen. De twee zones aan de overkant  zullen 
volgen, nadat de afbraakwerken deze zomer klaar zijn. Samen vormen ze een route 
langs de braakliggende  terreinen waar men op zes locaties  beelden ziet die als vensters 
fungeren voor die plek in de toekomst.  Het einde van de eerste afbraakwerken is in zicht.  
Via grote  toekomstbeelden op het terrein  krijgt men al een idee hoe het eruit zal zien. 
Met de tijdelijke invulling  van de braakliggende  terreinen die DVW mee mogelijk maakt, 
wordt de vrijgekomen ruimte ook een beetje tastbaar. De minister stelt verder  dat met 
het tonen van het nieuwe  Menen de Leiewerken zoveel meer zijn dan investeren in 
vrachtvervoer via het water of nieuwe bruggen bouwen tussen wijken. Het is ook 
meewerken aan de toekomst van de stad en in de tussentijd zorgen voor een bruisende 
zomer.
Deze zomer zal er heel wat te beleven zijn op de terreinen die DVW tijdelijk ter 
beschikking stelt. Zo komt er aan de Oostkaai een speel- en beweegruimte en een 
tijdelijke parkeerplek  tussen  de Demeystraat en de Halewijnstraat ter hoogte van de 
Rijselstraat. De vrijgekomen terreinen aan de Westkaai worden voorlopig  als graszone 
ingezaaid en zullen kunnen worden ingezet als open ontmoetingsruimte.
Aan de Sluizenkaai zal ruimte gemaakt worden voor erfgoed en spelen  in gecontroleerd 
verwilderd groen. De zone die het laatst klaar zal zijn aan de Noordkaai wordt 
omgetoverd in een mountainbike-oefenterrein. Een definitieve  planning en meer details 
zullen in de loop van juni 2021 verschijnen.
Schepen Mieke Syssauw van de stad Menen,  bevoegd voor de Leiewerken, stelde: “Nu 
het einde van de eerste fase van de sloopwerken nadert, maken wij ons op voor een 
boeiende zomer met leuke tijdelijke  invullingen  op de vrijgekomen ruimtes langs  de 
Leieboorden. Meer info hierover volgt binnenkort  in aanloop naar ons zomerprogramma  
Boulevard Solar. Ondertussen kijken we uit naar de volgende stappen in het project  van 
de eeuw: de omgevingsvergunning van het project voor de nieuwe brug wordt voor de 
zomer ingediend  en in het najaar wordt gestart met de bouw  van de fiets- en 
voetgangersbrug.” Nu het definitieve ontwerp voor de Leiewerken in het centrum van 
Menen klaar is, start deze zomer het traject  om een omgevingsvergunning aan te vragen 
waar ook een openbaar onderzoek bij hoort. De eigenlijke Leiewerken in het centrum  
starten ten vroegste in de tweede helft van 2022. Ter hoogte van het Barakkenpark komt 
een nieuwe fiets- en voetgangersbrug. Daarvoor  is ondertussen  de omgevingsvergunning 
verleend en zal een aannemer worden aangesteld.
Naast betere infrastructuur voor de binnenvaart,  heeft men in Menen ook aandacht voor 
rivierherstel, recreatie en stadsvernieuwing. Aan de bestaande  stuw van Menen  wordt  
een vispassage gebouwd. Die moet ervoor zorgen dat vissen ook voorbij de stuw op zoek 
kunnen gaan naar een schuilplaats of feestmaal.
1.Met welke opmerkingen van de burgers werd rekening  gehouden? Hoeveel en welke  
opmerkingen werden  genegeerd en waarom?
2.Zijn er te verwachten problemen bij het indienen van de omgevingsvergunning, en 
zo ja, hoeveel vertraging zal die meebrengen voor het project? Zijn er nog 
bijkomende percelen die moeten onteigend worden, en is een minnelijke regeling 
mogelijk?
3.Welke specifieke  consultaties moeten  nog geraadpleegd  worden?
4.Hoe wordt de toegestopte 70 miljoen euro verdeeld,  en is er effectief  een deel 
hiervan om inderdaad ook de middenstand op te waarderen, een middenstand die 
het al moeilijk  had en voor wie tijdens de pandemie de situatie nog verergerd is?
5.Wat bedraagt het aandeel van Europese middelen in dit project?  En kan het ‘speciaal 
verdrag’ toegelicht  worden  specifiek  voor Menen?
6.Een definitieve planning voor de invulling  van de diverse zones is voorzien voor deze 
maand. 
Zijn er nu al concrete  plannen?
7.Van primordiaal belang is de verdere uitdieping van de Leie. 
Is die nog steeds gepland voor 2025?
8.Hoe zit het met de bouw van de vispassage?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1419 van 21 juni 2021
van CARMEN RYHEUL
1. Het project voor de opwaardering  van de Leie en de doortocht van Menen wordt door 
De Vlaamse Waterweg  nv (DVW) getrokken,  in een uitstekende samenwerking met 
het stadsbestuur Menen.  
In de zomer van 2020 werd een bevraging georganiseerd om de verwachtingen voor 
het project van zowel bewoners als bezoekers van de stad in kaart te brengen.  Deze 
uitgebreide bevraging werd volledig ingevuld  door 329 deelnemers. 
Het merendeel van de suggesties die bewoners en bezoekers deden  waren reeds in 
het ontwerp vervat  of werden naar aanleiding  van de bevraging nog toegevoegd. Een 
aantal zaken haalden  de selectie niet omdat  het aantal geïnteresseerden te klein 
bleek, omdat de Stad deze functie  op korte afstand reeds  aanbood of omdat dit qua 
ruimte-inname niet kwalitatief in te passen was in het ontwerp.  
Dit traject werd doorlopen in nauw  overleg  met de stad Menen  en het studiebureau.
Een aantal elementen  die in het project werden meegenomen zijn: veel bomen en 
groen dat mag verwilderen, rustpunten en zitbanken, zicht op het water, 
mogelijkheden voor wandelen  en fietsen,  parkeerplaatsen voor fietsen …
Een aantal elementen  die niet werden meegenomen: skateplek en basketbal terrein.
2.Er worden  geen bijzondere problemen verwacht bij het doorlopen van de 
omgevingsvergunningsprocedure. Het volledige dossier  zal voorafgaand aan de 
indiening besproken zijn met alle adviesverlenende instanties  en met het 
Departement Omgeving. 
Het overgrote deel van de percelen werd de afgelopen jaren minnelijk  verworven. 
voor een resterende negen percelen  blijkt een gerechtelijke onteigening noodzakelijk 
te zijn. Deze procedures  zijn momenteel  lopende. Binnen dit kader is een minnelijke 
regeling uiteraard ook nog steeds mogelijk.
3.Alle betrokken  stakeholders worden gedurende het volledige ontwerp-  en 
voorbereidingstraject op regelmatige  basis betrokken en hun feedback wordt  
meegenomen bij de uitwerking van het project. 
4.Het bedrag van  70 miljoen euro heeft betrekking op de globale projectkost. Dit omvat 
naast de werken  in de centrumzone ook de bouw van de fiets- en voetgangersbrug  
ter hoogte van de Grondwetstraat  en de werken van de eerste sloopfase. Het 
merendeel van de kosten wordt  gedragen door DVW, maar ook de stad Menen levert 
hierin een bijdrage. Ten slotte  zijn ook de projectgerelateerde grondverwervingen  van 
zowel DVW als de stad Menen in dit globale bedrag opgenomen.
Er gaan geen middelen  rechtstreeks naar de middenstand. Onrechtstreeks zal het 
project na realisatie  een gunstige invloed hebben op de aantrekkingskracht  van de 
stad en dus ook op de middenstand. Tijdens  de realisatie worden ook maatregelen 
voorzien om de eventuele hinder zoveel mogelijk te beperken. Zo wordt na de eerste 
sloopfase een tijdelijke  parking voorzien  aan de Rijselstraat, de commerciële as van 
het projectgebied.
5.De opwaardering  van de Leie in de doortocht van Menen maakt  deel uit van het 
overkoepelende Seine-Scheldeproject. Conform de huidige subsidieovereenkomst  
inzake Seine-Schelde, die nog loopt tot eind 2022,  bedraagt het toepasselijke 
subsidiepercentage momenteel 50% voor studies  en 40% voor werken 
(grondverwervingen komen  niet in aanmerking voor subsidiëring).  Het project in 
Menen zal ook deel uitmaken van de volgende subsidieovereenkomst voor Seine-
Schelde onder het CEF2 (Connecting Europe Facility). De precieze 
subsidiemodaliteiten en -percentages  voor het CEF2 (periode  2021 – 2027) dienen 
nog te worden vastgelegd, maar algemeen wordt ervan uitgegaan dat het huidige 
niveau van Europese  ondersteuning minstens zal gehandhaafd worden.
Het verdrag waarvan sprake betreft  de Kaderconventie inzake de aanleg van de 
Grensleie tussen Deûlémont in Frankrijk en Menen in België, ondertekend op 19 
november 2018 door het Vlaamse Gewest, het Waalse Gewest en de Regering van de 
Franse Republiek. De integrale tekst van dit verdrag, dat op 24 april 2019 door het 
Vlaams Parlement  werd goedgekeurd en het algemeen kader vastlegt  voor de 
wederzijdse verbintenissen tussen partijen inzake de aanleg, het onderhoud  en de 
exploitatie van de gemeenschappelijk beheerde Grensleie, is te beschouwen als de 
opvolger van de vroegere  conventie inzake de Grensleie uit 1982.  
Dit verdrag  is enkel van toepassing  op de Grensleie zelf, startend net opwaarts van 
de brug in de Rijselstraat  : het project  dat aan bod komt in de deelvragen 1 t.e.m.  4 
hierboven (de Leiewerken in het centrum van Menen) valt dus buiten  het 
toepassingsgebied van dit verdrag.
Voor het gedeelte van de Grensleie  grenzend aan de Stad Menen  (concreet  : tussen 
de afwaartse monding  van de oude Leie-arm  en de sluis van Menen) bepaalt  het 
verdrag enkel dat de waterweg zal worden opgewaardeerd in overeenstemming  met 
het gabarit zoals bepaald  in het Seine-Scheldeproject  (éénrichtingsverkeer CEMT-
klasse Vb / tweerichtingsverkeer CEMT-klasse Va), inclusief de realisatie van een 
vispassage ter hoogte  van de sluis. Deze werken zullen  voorbereid en uitgevoerd  
worden onder bouwheerschap van De Vlaamse Waterweg nv, als onderdeel van de 
algehele opwaardering van de Leie-as  binnen het Seine-Scheldeprogramma.
6.De diverse  terreinen die vrijkomen na de eerste sloopfase zullen een tijdelijke invulling 
kennen in afwachting van de latere werkzaamheden. Aan de hand van een 
overeenkomst werden deze terreinen ter beschikking gesteld van de stad Menen. Voor 
een definitieve  invulling en concrete planning van activiteiten wordt  doorverwezen 
naar de desbetreffende diensten  en communicatie vanuit de stad.
7.In lijn met het algemene tijdsschema  voor de uitvoering van het Seine-Scheldeproject 
zoals vastgelegd in het desbetreffende  Europese uitvoeringsbesluit (EU) 2019/1118 
dd. 27/06/2019,  wordt ernaar  gestreefd  de voorgenomen opwaardering  van de Leie-
as af te werken tegen  uiterlijk eind 2027. Met het oog hierop wordt de uitvoering van 
de kalibreringswerken voor het opwaartse deel van het pand 160 (Harelbeke – Menen) 
alsook voor het pand 170 (Menen – Wervik, i.e. de Grensleie) momenteel  inderdaad 
gepland voor de periode  2025 – 2027.
8.De aanbestedingsprocedure  voor de ontwerpstudie van dit deelproject  zal deze zomer 
worden opgestart (aankondiging van de opdracht). Na gunning en vastlegging van de 
opdracht wordt voorzien de uitvoering  van deze studie nog dit jaar te kunnen 
opstarten. Vervolgens  wordt  de start van de uitvoering op het terrein voorzien voor 
de tweede  helft van 2022 (geschatte  uitvoeringstermijn der werken: 1 jaar).
