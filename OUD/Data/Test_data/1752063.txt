title: Cultureel erfgoed in conflictgebieden en bij crisissen - Samenwerking Vlaanderen en UNESCO - Europese aanpak
thema: Buitenlands beleid
Cultuur
pdf link: https://docs.vlaamsparlement.be/pfile?id=1752063
thema link: https://www.vlaamsparlement.be/parlementaire-documenten/schriftelijke-vragen/1548731
SCHRIFTELIJKE VRAAG
nr. 438
van JORIS NACHTERGAELE
datum: 31 augustus  2021
aan JAN JAMBON
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
Cultureel erfgoed in conflictgebieden en bij crisissen  -  Samenwerking Vlaanderen en 
UNESCO  -  Europese  aanpak 
De Raad van de Europese Unie sprak  zich in haar conclusies van 21 juni 2021 uit over de 
EU-aanpak voor cultureel erfgoed in conflicten en crisissen.  De Raad benadrukte  hierin 
het belang van cultureel erfgoed in de ontwikkeling van een duurzaam vredesproces  in 
conflictgebieden.
Vlaanderen heeft in zijn recente geschiedenis een stevige traditie opgebouwd  om in 
samenwerking met UNESCO cultureel  erfgoed in conflictgebieden  te beschermen. Zo was 
Vlaanderen actief in het project  Unite4Heritage en draagt Vlaanderen bij aan het 
Trustfonds van UNESCO.
In zijn antwoord op mijn schriftelijke vraag  nr. 75 van 19 november 2020 gaf de 
minister-president aan dat hij de inzichten van de externe  evaluatie  van het Trustfonds 
van UNESCO afwachtte om eventuele  aanpassingen aan te brengen aan de bijdrage en 
de samenwerking.  In zijn beleids-  en begrotingstoelichting  2021 gaf hij daarnaast aan 
dat hij de werkzaamheden van de Vlaamse UNESCO-commissie ondersteunt om Vlaamse  
overheden, organisaties en experten bij UNESCO  te betrekken en UNESCO-initiatieven  in 
Vlaanderen te ondersteunen.
1.Hoe analyseert  de minister-president het belang van de conclusies  van de Raad 
inzake de EU-aanpak voor cultureel erfgoed in conflicten en crisissen?  Wat zijn 
volgens hem de belangrijkste standpunten en onderschrijft Vlaanderen de conclusies 
van de Raad? Worden op basis van deze conclusies beleidsinitiatieven  gepland?
2.Welke acties heeft de minister-president al ondernomen om steun te bieden aan 
organisaties of projecten die cultureel erfgoed in conflictgebieden proberen te 
vrijwaren? Zijn nog acties gepland?
3.Kan de minister-president meer toelichting geven bij de externe evaluatie van het 
Trustfonds van UNESCO? Zijn hier aanpassingen gebeurd  aan de bijdragen  of de 
samenwerking met Vlaanderen? Zo ja, welke?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 438 van 31 augustus 2021
van JORIS NACHTERGAELE
1.Om de illegale  instroom en handel van cultuurgoederen uit conflictgebieden  tegen 
gaan, is vooral het Europese kader  belangrijk. 
Er zijn de specifieke Verordeningen voor cultuurgoederen  uit conflictgebieden, zo 
bijvoorbeeld voor de cultuurgoederen uit Syrië en Irak.
Er is ook de Verordening  (EU) 2019/880 betreffende het binnenbrengen en de invoer 
van cultuurgoederen. Deze verordening verbiedt  het binnenbrengen in de EU van 
cultuurgoederen, indien  deze op onrechtmatige wijze zijn verwijderd uit de landen 
waar zij zijn vervaardigd of ontdekt (de algemene verbodsbepaling). Daarnaast legt 
deze verordening ook een regime op van invoervergunningen en 
importeursverklaringen waarvoor in België de federale overheidsdienst Economie de 
bevoegde autoriteit is. 
Deze verordening is sinds 27 juni 2019 van toepassing. De algemene verbodsbepaling 
geldt sinds 28 december 2020. De verplichting  om een invoervergunning of een 
importeursverklaring in te dienen, wordt  van toepassing wanneer het 
gecentraliseerde elektronische systeem voor de opslag en de uitwisseling  van 
gegevens tussen EU-autoriteiten operationeel wordt, of uiterlijk vanaf 28 juni 2025.
De Vlaamse overheid van haar kant staat in voor de aflevering van 
uitvoervergunningen binnen  het kader van de Verordening (EG) nr. 116/2009 van 18 
december 2008 betreffende de uitvoer  van cultuurgoederen. Bij aflevering van een 
uitvoervergunning wordt een controle uitgevoerd van de provenance  van de 
cultuurgoederen die voor een uitvoervergunning aangeboden  worden.  Bij een 
duidelijk ontoereikende provenance zal de aangevraagde uitvoervergunning  
geweigerd worden. Te verwachten  valt dat de nieuwe verordening met betrekking tot 
de invoer  van cultuurgoederen, eens volledig operationeel, een bijkomend belangrijk  
element zal worden bij de toekomstige toetsing van de uitvoeraanvragen.  
2.Het Flanders Unesco  Trustfund (FUT) biedt de mogelijkheid om op vraag van Unesco 
noodsteun te geven aan cultureel  erfgoed in conflictgebieden. Ik heb dit aanbod 
onder de aandacht gebracht naar aanleiding van de situatie in Nagorno-Karabach in 
een schrijven aan Directeur-Generaal  Audrey Azoulay  op 11 januari 2021.  In een 
reactie gaf Unesco aan in overleg te zijn met de betrokken partijen om een 
technische assistentiemissie op het terrein te organiseren,  maar tot dusver was 
hierover geen akkoord.
Daarnaast heeft de Vlaamse Regering beslist om een subsidie van 53.262 euro toe te 
kennen aan de RAA Foundation (Research on Armenian  Architecture Foundation) voor 
de creatie van een website gewijd aan het cultureel erfgoed  van Artsach/Nagorno-
Karabach.
3.Het Australische ‘Extent – Heritage Advisors’ werd als extern  consultancy bedrijf 
aangesteld voor Unesco voor de evaluatie van het Flanders  Unesco Trustfund (FUT) 
en bracht het rapport uit op 23 november 2020. De evaluatie  was uitermate positief 
voor de huidige  opzet van het FUT met de aanbeveling het FUT voort te zetten met 
behoud van focus op erfgoed en Afrika, met in de toekomst minder maar grotere 
projecten. Gezien de positieve evaluatie zijn er geen aanpassingen gebeurd  in de 
huidige samenwerking  via het FUT.
