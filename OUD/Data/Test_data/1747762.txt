title: Everzwijnen - Tracering
thema: Natuur en Milieu
pdf link: https://docs.vlaamsparlement.be/pfile?id=1747762
thema link: https://www.vlaamsparlement.be/parlementaire-documenten/schriftelijke-vragen/1548117
SCHRIFTELIJKE VRAAG
nr. 1284
van STEVEN  COENEGRACHTS
datum: 16 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Everzwijnen  -  Tracering
De problematiek van everzwijnen in Limburg  werd reeds enkele keren  binnen de 
commissie besproken.  Op 25 juni 2021 schreef het Belang van Limburg over de 
doctoraatsstudie van biologe  aan de Universiteit  Hasselt  Jolien Wevers.  Miljoenen foto’s 
leveren bewijs dat everzwijnen  slimme dieren zijn en voornamelijk in de nacht  actief  
worden. Daarbij zijn ze flexibel en kunnen ze hun gedrag aanpassen aan verschillende  
soorten verstoringen,  klinkt het. Wevers stelt dat het op termijn niet ondenkbaar is dat 
het gedrag  van everzwijnen gestuurd zal kunnen worden in conflictzones. Daarvoor  is 
echter meer onderzoek,  zoals het zenderen  van everzwijnen, nodig,  zo staat in het 
doctoraat. 
In schriftelijke vraag nr. 453 van 5 maart 2020 informeerde ik reeds  naar het eerder 
project rond de tracering van everzwijnen  in Vlaanderen. In het antwoord stelde de 
minister: “Door technische problemen met de zender en het lage aantal gevangen 
volwassen dieren, is het niet mogelijk om alle oorspronkelijke vragen van het onderzoek 
te beantwoorden. Met name  de onderzoeksvragen die zendergegevens  over langere 
periode (meer dan een jaar) vereisen, zullen niet beantwoord kunnen worden.” Eveneens 
blijkt uit het antwoord dat slechts  5 zenders van de 22 langer dan 100 dagen  data 
verzamelden.
1.Hoe evalueert de minister  de inzichten uit het doctoraatsonderzoek?
2.Hoe staat de minister tegenover de aanbeveling voor meer onderzoek zoals het 
zenderen van everzwijnen? Zal dat gezien de beperkte  resultaten  uit het verleden  
opnieuw uitgerold worden? Zo ja, welke aanpassingen  zullen  doorgevoerd worden in 
het onderzoek?
3.a)In welke mate hebben de conclusies uit het doctoraatonderzoek impact op het 
everzwijnenplan?
b)Zal de minister nogmaals in overleg treden met haar federale  collega’s om 
nachtzicht toe te laten voor de bejaging  van everzwijnen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1284 van 16 augustus 2021
van STEVEN  COENEGRACHTS
1.Het onderzoek heeft nieuwe kennis opgeleverd over de situatie en het habitatgebruik 
van everzwijnen in het Nationaal Park Hoge Kempen (NPHK) enerzijds en over de 
mogelijkheden en complexiteit van het gebruik  van cameravallen voor het 
onderzoeken van habitatgebruik door everzwijnen anderzijds.  De 
onderzoeksresultaten vormen een belangrijke kennisbasis voor verder onderzoek en 
voor het formuleren van meer gedetailleerde onderzoeksvragen,  maar laten zich op 
dit moment niet direct doorvertalen  naar concrete aanbevelingen  voor het aanpassen 
van het everzwijnenbeheer in Vlaanderen.  Het multifunctioneel landgebruik en de vele 
verschillende, vaak kleinschalige factoren die spelen  (habitattype, recreatie, jacht,  
bosbouwmaatregelen, …) maken  het moeilijk om directe relaties  tussen het 
habitatgebruik van everzwijnen en de rol van één specifieke factor uit te kristalliseren. 
Het onderzoek loopt op dit moment ook nog verder in het NPHK  en de resultaten 
worden gecombineerd met de onderzoeksresultaten  van lopend cameraval-onderzoek 
in Meerdaalwoud en de Dijlevallei.  Daarnaast worden  de resultaten  uit Vlaanderen ook 
samengebracht met resultaten uit andere Europese landen in het kader van 
internationale wetenschappelijke  samenwerking om zo een beter inzicht  te verwerven  
in de complexe  processen  die het habitatgebruik van everzwijnen  sturen.  
2.Zowel het gebruik  van cameravallen als het gebruik van zenders  zijn algemeen 
aanvaarde wetenschappelijke onderzoeksmethoden aan de hand waarvan inzichten 
verworven kunnen worden in het habitatgebruik  van middelgrote zoogdieren 
waaronder everzwijnen.  Beide methoden hebben voor- en nadelen. 
Het gebruik van zenders  kan resulteren in zeer gedetailleerde informatie over het 
bewegingsgedrag van everzwijnen, maar vergt het vangen van everzwijnen en zeker  
bij de grotere dieren ook het verdoven  ervan (inzet dierenarts vereist). In tegenstelling  
tot het vangen van jonge everzwijnen, is het vangen van volwassen dieren veel 
moeilijker. Het zijn echter juist de volwassen dieren die belangrijk zijn voor het 
verkrijgen van goede inzichten in de seizoenale  verschillen in habitatgebruik van 
everzwijnen. De hoge kost per zender  in combinatie met de noodzaak tot vangen (en 
verdoven) resulteert  in hoge prijs per individu waarover informatie wordt  verzameld. 
Een bijkomend  probleem, specifiek voor everzwijn, is dat de lichaamsvorm maakt  dat 
het gebruik van halsbandzenders veel moeilijker  is dan bij reeën. Het ontbreken van 
een duidelijke hals tussen lichaam en kop bemoeilijkt het gebruik van halsbandzenders 
bij volwassen everzwijnen.  Algemeen kan worden gesteld dat het gebruik  van zenders  
toelaat om zeer gedetailleerde informatie  te verzamelen, maar slechts  van een beperkt  
aantal dieren.
Het gebruik van cameravallen laat dan weer toe om informatie te verzamelen  over het 
gedrag van een populatie dieren  in een bepaald gebied, maar niet om detailuitspraken 
te doen over het gedrag van individuele everzwijnen gezien de dieren niet individueel 
gevolgd/herkend kunnen worden. De dieren dienen  niet gevangen  of verdoofd te 
worden. Deze niet-invasieve methode heeft dan ook geen enkele impact  op het 
dierenwelzijn. Bij het onderzoek aan de hand van cameravallen kunnen ook 
makkelijker studenten en/of vrijwilligers  ingeschakeld  worden en is er geen nood aan 
de inzet van dierenartsen voor het verdoven van de dieren. 
Door het combineren van de twee onderzoeksmethoden kan kennis  opgebouwd 
worden rond de waarnemingskans door de cameravallen van everzwijnen en over de 
actieradius van everzwijnen in het gebied. Dit zijn twee aspecten die enkel op basis 
van cameravallen  moeilijker  onderzocht kunnen worden. Ook het combineren van 
cameravallen, of zenderonderzoek, met andere onderzoekstechnieken (bv. 
genetische) en informatie uit andere bronnen  (bv. afschotdata)  laat toe complexere  
vragen te beantwoorden, maar verhoogt opnieuw de prijs van het onderzoek.
Algemeen kan nog worden meegegeven dat de keuze  voor een van beide 
onderzoeksmethoden, of een andere methode, afhangt van de specifieke  vraag  die 
men wenst te beantwoorden,  de beschikbare  budgetten, beschikbaar personeel  en 
duur van het project. 
Op dit moment  zijn er binnen het INBO geen onmiddellijke  plannen voor het opstarten 
van bijkomend zenderonderzoek. Aan de UHasselt worden  de mogelijkheden voor het 
indienen van een onderzoek met gebruik  van zenders  momenteel bekeken. Het 
lopende cameraval-onderzoek  wordt in het Nationaal Park Hoge Kempen i.s.m. 
UHasselt en ten zuiden van Leuven  i.s.m.  lokale vrijwilligers verder  gezet.
3.a.Het onderzoek  werpt een duidelijker licht op de mechanismen die aan de basis 
liggen van het everzwijnplan, namelijk het feit dat everzwijnen  reageren op 
verschillende vormen van verstoring (jachtdruk, recreatie,  landbouw, bosbouw) en 
hun habitatgebruik daaraan aanpassen.  Om die reden kiezen we in het 
everzwijnplan voor een schadevermijdende beheerstrategie.  Het onderzoek  kan nog 
geen evaluatie geven  van de ruimte-  en tijdsgebaseerde beheerstrategie  die we 
gebruiken, maar toont wel aan dat de complexiteit ervan  groter  is dan gedacht. Die 
complexiteit wordt  in de hand gewerkt door de kleinschaligheid  en de 
multifunctionaliteit van het landgebruik in Vlaanderen. De conclusies uit het 
doctoraatsonderzoek leiden dus niet tot het bijsturen  van het everzwijnplan.
b.Het gebruik  van nachtzichtapparatuur op wapens is tot op heden in zijn 
algemeenheid verboden  op basis van de Wapenwet, een exclusieve federale 
bevoegdheid. 
Het gebruik  van nachtzichtapparatuur heeft bij het brede publiek een negatieve 
connotatie wellicht omwille  van de associatie met de georganiseerde  misdaad. Door 
de verschillende facetten van deze materie en alle nuance  die erbij hoort, ligt het 
toelaten van nachtzichtapparatuur maatschappelijk zeer gevoelig. Het lijkt me dan 
ook opportuun  dat de bevoegde federale minister zich eerst over die kwestie ten 
gronde beraadt. 
Het heeft geen meerwaarde om op Vlaamse niveau  op het resultaat  van die federale  
discussie vooruit  te lopen. 
