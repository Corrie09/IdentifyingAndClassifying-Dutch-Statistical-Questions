title: Penitentiaire gezondheidszorg - Hervorming (2)
thema: Gezondheid
Justitie en Handhaving
pdf link: https://docs.vlaamsparlement.be/pfile?id=1747926
thema link: https://www.vlaamsparlement.be/parlementaire-documenten/schriftelijke-vragen/1548352
SCHRIFTELIJKE VRAAG
nr. 1308
van KATRIEN  SCHRYVERS
datum: 24 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Penitentiaire gezondheidszorg  -  Hervorming (2)
Op de vergadering van de Interministeriële Conferentie (IMC) Volksgezondheid van 26 
maart 2018 werd een taskforce opgestart met het oog op de hervorming van de 
penitentiaire gezondheidszorg. In de beslissing stelde de IMC het volgende:  “In lijn met 
internationale aanbevelingen en in uitvoering  van de aanbevelingen van het KCE-rapport 
dat in oktober 2017 werd gepubliceerd,  beslist  de IMC om een Taskforce op te starten die 
een visie moet ontwikkelen en een gefaseerd  implementatieplan om de zorg voor 
gedetineerden te verbeteren. Doel is te verzekeren dat de gezondheidszorg  voor 
gedetineerden dezelfde kwaliteit bereikt als die voor de algemene bevolking. Het betreft  
een majeure operatie, die moet worden ondersteund en uitgewerkt  door alle betrokken 
federale en deelstatelijke ministers,  alsook door het werkveld. Op het federale  niveau  is 
vanzelfsprekend ook de minister van Justitie betrokken bij deze hervorming, die voor dit 
punt mee wordt uitgenodigd voor de IMC Volksgezondheid.”
Tijdens de bespreking  van het Vlaamse strategische plan hulp- en dienstverlening  aan 
gedetineerden en geïnterneerden 2020-2025 heeft de minister gesteld dat de 
werkzaamheden daaromtrent opnieuw zijn opgestart. In antwoord op mijn schriftelijke  
vraag nr. 556 van 28 januari 2021 zei de minister dat zij als coördinerend minister voor 
de hulp- en dienstverlening aan gedetineerden  de betrokken kabinetten rond de tafel had 
gebracht en dat werd afgesproken dat de werkzaamheden opnieuw zouden opgestart 
worden onder leiding  van de federale minister van Volksgezondheid.
1.Werd  er intussen door de federale minister van Volksgezondheid een initiatief genomen  
om de werkzaamheden rond de hervorming van de penitentiaire  gezondheidszorg  
voort te zetten?
2.Welke overheden,  diensten en actoren worden  betrokken bij deze hervorming?
3.Wat zijn de afspraken en de werkmethoden  daaromtrent?
4.Welke timing wordt daarbij gehanteerd?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1308 van 24 augustus 2021
van KATRIEN  SCHRYVERS
1.Intussen werd er initiatief genomen door de federale minister van Volksgezondheid  
voor overleg tussen  het federale niveau en de deelstaten. Er werd afgesproken samen 
verder te werken aan de hervorming van de penitentiaire gezondheidzorg. 
2-4.Op 7 juli 2021 is er een eerste overleg geweest tussen het federale niveau - 
vertegenwoordigers van de ministers  Vandenbroucke en Van Quickenborne en de 
administraties – en de verschillende  deelstaten  – hieraan nam mijn kabinet en 
administratie deel samen met de vertegenwoordigers  van ministers Antoniadis, Beke, 
Glatiny, Linard, Morreale en Van den Brandt. Er wordt  momenteel een visienota 
penitentiaire gezondheidzorg gefinaliseerd die de basis zal vormen voor het verloop 
van dit proces.  Op 15 september 2021 werd deze visienota  met dezelfde 
vertegenwoordigers nog ten gronde besproken.  Er werd afgesproken dat er een 
planning wordt opgemaakt met betrekking tot de geleidelijke implementatie  van de 
visietekst. Er wordt  bovendien onderzocht of er in de nieuwe, nog te bouwen, 
gevangenissen al kan gestart worden op basis van de nieuwe  principes. Op 20 oktober 
2021 staat het volgende overleg gepland. 
