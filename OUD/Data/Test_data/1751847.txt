title: Musea uitgebaat door particulieren - Ondersteuning
thema: Toerisme
pdf link: https://docs.vlaamsparlement.be/pfile?id=1751847
thema link: https://www.vlaamsparlement.be/parlementaire-documenten/schriftelijke-vragen/1549051
SCHRIFTELIJKE VRAAG
nr. 1335
van KRISTOF  SLAGMULDER
datum: 6 september 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Musea uitgebaat door particulieren  -  Ondersteuning
Vlaanderen kent heel wat musea  die opgericht  werden en uitgebaat worden  door 
particulieren. Het kan gaan om mensen  die hun leven lang bepaalde spullen verzameld 
hebben uit een bepaalde tijdsperiode  en die nu voor publiek tentoon willen  stellen.  Soms 
gaat het ook om kunstenaars die hun eigen  werk in de verf willen zetten.  Achter de 
privémusea die Vlaanderen rijk is, schuilt een grote groep gepassioneerde Vlamingen die 
vaak een emotionele of familiale band met de museumstukken hebben. Dat op zich is in 
veel gevallen een sterke meerwaarde.
Het is jammer  dat dergelijke musea vaak minder bekend zijn en niet altijd worden 
opgenomen in promocampagnes. Een voorbeeld van een dergelijke verborgen parel is het 
For freedom museum uit Knokke. Het museum heeft een schitterende  collectie uniformen, 
voertuigen en vliegtuigrestanten  uit de Tweede  Wereldoorlog.  Het For freedom museum 
merkt echter  dat veel bezoekers de weg niet vinden naar het museum,  ondanks de zeer 
rijke collectie en de meerwaarde die een bezoek  aan het museum biedt.
1.Overweegt de minister stappen te zetten om musea die uitgebaat worden door 
particulieren meer in de kijker  te zetten? Of zijn daartoe reeds stappen gezet deze 
legislatuur?
2.Voorziet de Vlaamse Regering in maatregelen om musea die worden uitgebaat door 
particulieren te ondersteunen in hun werking?  
a)Indien ja, op welke manier  en hoeveel  steun werd er deze legislatuur reeds 
verstrekt?
b)Indien niet, waarom  niet en overweegt de minister  daar alsnog  middelen voor vrij 
te maken?
c)Zijn er andere kanalen waar musea  uitgebaat door particulieren  zich naar kunnen 
richten voor ondersteuning?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1335 van 6 september 2021
van KRISTOF  SLAGMULDER
1.Het Vlaams  toerismebeleid richt zich op het inkomend internationaal toerisme  en op 
het ondersteunen van bovenlokale  toeristische infrastructuur. Thematisch zal het 
Vlaamse toeristische  beleid zich deze legislatuur focussen op een beperkt aantal 
verhaallijnen met internationaal potentieel. Toerisme Vlaanderen werkt deze 
verhaallijnen uit met alle partners, of dit nu musea uitgebaat  door particulieren, 
gemeentelijke musea,  private belevingscentra, ondernemers,  vrijwilligers, bewoners,  
… Particulier  uitgebate musea worden daarbij niet bijzonder in de kijker  gezet,  maar 
dus zeker ook niet uitgesloten van steun. 
Het For Freedom  Museum werkt specifiek  op het thema van de Tweede  Wereldoorlog.  
Uit onderzoek blijft echter dat buitenlandse bezoekers Vlaanderen niet met dit thema 
associëren. Het thema van de Eerste Wereldoorlog  heeft op dit moment internationaal 
het grootste potentieel.  Ik denk daarbij aan de vele sites in de Westhoek. Toerisme 
Vlaanderen heeft hier de voorbije jaren zwaar in geïnvesteerd, en zal dit de volgende 
jaren ook blijven  steunen.   
Het thema van de Tweede  Wereldoorlog moet dus eerst nog verder  ontwikkeld worden 
vooraleer dit echt internationaal potentieel heeft voor Vlaanderen. Deze legislatuur 
ondersteun ik daarom één project  rond het thema van de Tweede Wereldoorlog,  met 
name Liberation Garden in Leopoldsburg.  Dit project heeft de ambitie om Vlaanderen 
mee in te bedden  in een Europees netwerk van tweedewereldoorlogsites. De volgende 
jaren kan hierdoor het thema van de Tweede  Wereldoorlog  belangrijker  worden voor 
het toerisme in Vlaanderen. Dit kan op middellange termijn nieuwe  opportuniteiten 
creëren voor het museum in kwestie.
2.a)Toerisme  Vlaanderen heeft geen specifieke ondersteuningsmechanismen voor 
particulier uitgebate musea.   
Toerisme Vlaanderen werkt vanuit een holistische benadering van de toeristische 
keten op kwaliteit. Elke schakel  van een toeristisch bezoek aan Vlaanderen moet 
eenzelfde hoogstaande kwaliteit bieden: het transport, het logies, de attracties,  de 
musea, de horeca,  …  Attracties en musea  zijn hier een belangrijke schakel  in. 
Daarom heeft Toerisme Vlaanderen op zijn website aan iedereen gratis een online 
toolkit ter beschikking gesteld. Deze online toolkit biedt een doe-het-zelf 
instrumentarium met praktische handleidingen,  checklists, inspirerende cases en 
tips, bijvoorbeeld
Werken met persona’s
Leidraad voor het ontwerpen  van klantenbelevingen
Klantenfeedback via sociale media
Zelfevaluatietesten
b)Zie mijn antwoord onder a
c)Zoals ik in het antwoord op de eerste vraag reeds  aangaf, worden particuliere 
musea zeker  niet uitgesloten van steun. Vanuit Toerisme worden bijvoorbeeld de 
subsidie-oproepen ook altijd ruim open gezet.   
Ik kan hierbij  ook nog verwijzen naar het Vlaams stimulusprogramma waar bv. het 
For Freedom museum ook voor in aanmerking kwam om een dossier in te dienen. 
Ook vanuit andere beleidsdomeinen kunnen particuliere musea ondersteuning 
krijgen. Voor de juiste  draagwijdte van deze andere ondersteuningsmogelijkheden, 
dien ik u evenwel door te verwijzen naar mijn collega-ministers.   
