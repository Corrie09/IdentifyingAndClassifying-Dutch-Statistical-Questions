title: Expresweg Brugge - Verhoging toegelaten snelheid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1739383
thema link: https://www.vlaamsparlement.be/parlementaire-documenten/schriftelijke-vragen/1544986
SCHRIFTELIJKE VRAAG
nr. 1478
van STEFAAN  SINTOBIN
datum: 9 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Expresweg Brugge  -  Verhoging toegelaten  snelheid
Burgerbeweging Brugse Mobiliteit  Anders is online  een petitie gestart om de 
maximumsnelheid op de Expresweg in Brugge  tussen de Bevrijdingslaan en de afrit naar 
de N31 richting Zeebrugge weer te verhogen van 90 naar 120 kilometer per uur. “De 
recente vernieuwingen  laten een hogere snelheid toe”, vindt Thomas Wielfaert. Al meer 
dan negenhonderd mensen hebben de petitie  ondertekend.
Op de N31 Expresweg is maximaal 90 kilometer per uur toegestaan.  Dat is zo vanaf  de 
verkeerswisselaar met de E40 tot aan de nieuwe snelweg  A11. Tot een paar jaar geleden 
mocht men ook 120 kilometer per uur rijden in het stuk tussen de kruising met de 
Bevrijdingslaan richting Brugge en de fietsbrug aan het B-Park.  Deze maximumsnelheid 
is op dat stuk op een bepaald moment verlaagd naar 90 kilometer per uur. Op dit 
moment wordt er gewerkt langs  dat deel van de N31: de middenberm wordt vernieuwd 
en er ligt ook een nieuwe laag asfalt. Tijdens de werken was de maximumsnelheid  zelfs 
teruggebracht tot 50 kilometer per uur. De superflitser, die er tot voor kort opgesteld 
stond, slingerde een recordaantal chauffeurs op de bon.
Als de werken straks afgerond zijn is een hogere snelheid  mogelijk, zegt de 
Burgerbeweging. Ten eerste zal de vernieuwde weg veiliger zijn en vlot bollen. Daarnaast 
zijn de op- en afritten  aan de N9 Oostendse  Steenweg  en N371 Blankenbergse  Steenweg  
lang genoeg  om snelheid te maken of af te remmen. Er staan  in de buurt weinig huizen, 
dus de geluidshinder  zal heel beperkt  zijn. Wanneer auto's sneller rijden,  zijn er dus 
minder inhalende  vrachtwagens,  wat de weg op zich dan ook weer veiliger  maakt. Tot 
slot is ook de bocht net voor B-Park haalbaar met 120 kilometer  per uur.
In één week hebben al meer dan negenhonderd  mensen de online  petitie  ondertekend. 
Maar of dat veel zin heeft, valt nog te bezien. Het Agentschap Wegen en Verkeer (AWV) 
is verantwoordelijk voor de N31 en volgens woordvoerder  Dirk Vanhuyse  is de N31 nooit 
ontworpen om een snelweg van maximaal 120 kilometer per uur te zijn. “Daarvoor zijn 
de rijstroken eigenlijk te smal”, reageert  hij. “De vraag is ergens wel te begrijpen, maar 
volgens onze diensten is die niet aan de orde. De vraag  gaat over een stuk weg van 
ongeveer twee kilometer. De wegcode is soms al verwarrend genoeg dat we voor dit 
korte stuk de snelheid niet zullen aanpassen. Nu de werken afgerond  zijn, komt de 
maximumsnelheid gewoon weer op 90 kilometer  per uur.”
1.Hoe reageert de minister op deze petitie  om de snelheid te verhogen? Wat is de 
mening van de minister m.b.t. de petitie van de burgerbeweging om de snelheid te 
verhogen?
2.Volgt de minister de visie van het agentschap? Zo ja, met welke argumenten?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1478 van 9 juli 2021
van STEFAAN  SINTOBIN
1.Ik heb kennis  genomen van de petitie.  Het is belangrijk  dat burgers mee nadenken 
over allerlei maatschappelijke uitdagingen. 
2.Het Agentschap Wegen  en Verkeer heeft hierin een duidelijk standpunt ingenomen, ik 
volg dit standpunt.  Een uniform snelheidsregime is op deze locatie  verantwoord. 
Daarom pleit het Agentschap voor een behoud  van het snelheidsregime van 90 km/u. 
Dit verhoogt  de leesbaarheid voor de weggebruiker.
