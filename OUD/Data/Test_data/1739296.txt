title: A12/N177 tussen Aartselaar en Wilrijk - Aanpak kruispunten en fietsbrug
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1739296
thema link: https://www.vlaamsparlement.be/parlementaire-documenten/schriftelijke-vragen/1542033
SCHRIFTELIJKE VRAAG
nr. 1463
van STAF AERTS
datum: 6 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
A12/N177 tussen Aartselaar en Wilrijk   -  Aanpak kruispunten en fietsbrug
De Vlaamse overheid wil vijf drukke en gevaarlijke kruispunten op de A12 ter hoogte van 
Aartselaar en Wilrijk herinrichten. Eind 2020 startte het Agentschap Wegen en Verkeer 
(AWV) de studie  op en na het eerste inspraakmoment heeft het agentschap  een 
voorafgaand alternatievenonderzoek uitgewerkt. Vier alternatieven werden geselecteerd  
om in het MER (milieueffectrapport) te onderzoeken en hierover  loopt momenteel een 
publieke raadpleging.
Parallel loopt er ook een onderzoek naar de aanleg van een fietsbrug in Aartselaar  over 
de A12/N177 en dit tussen  de Cleydaellaan en de Kontichsesteenweg. In tegenstelling  tot 
de studie, die door Team A12 wordt uitgevoerd, is er veel minder informatie  beschikbaar 
over het onderzoek naar de aanleg van deze fietsbrug. Beide  studies zijn wel expliciet 
losgekoppeld en dit omwille van de oorspronkelijke ambitie om de fietsbrug  aan te 
leggen voordat de vijf kruispunten op de A12/N177  worden aangepakt. Voor de realisatie 
van dit project zou 2,5 miljoen euro gereserveerd zijn, maar dit is niet terug te vinden  in 
het geïntegreerd investeringsprogramma  (GIP) 2021. Ondertussen  zou blijken  dat er 
voor de aanleg  van deze fietsbrug onteigeningen noodzakelijk  zijn. Dit heeft ongetwijfeld 
zijn effect op de timing en het kostenplaatje.
1.Wanneer werd het onderzoek  naar de fietsbrug tussen de Cleydaellaan  en de 
Kontichsesteenweg opgestart? Wie voert het onderzoek uit en wat zijn de 
uitgangspunten van deze studie?
2.Klopt het dat er voor de realisatie  van de fietsbrug tussen de Cleydaellaan  en de 
Kontichsesteenweg onteigeningen noodzakelijk blijken?
3.Wat is het effect op het kostenplaatje van dit project  en is de minister van plan om 
hier extra budget voor uit te trekken?
4.Zal het nog mogelijk zijn om deze fietsbrug aan te leggen vooraleer  de vernieuwing 
van de vijf kruispunten op de A12/N177 start? Zo niet, is dit dan problematisch?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1463 van 6 juli 2021
van STAF AERTS
1.In 2019 werd tussen  de betrokken gemeentebesturen en het Agentschap Wegen  en 
Verkeer een stappenplan afgesproken voor de aanpak  van de 5 gelijkgrondse 
kruispunten op de A12 te Wilrijk en Aartselaar. 
Een eerste stap was het aanpakken van de lichtenregelingen door de aanleg van een 
derde opstelstrook. Deze opstelstrook  is aangelegd in het najaar van 2019.  De 
aanpassing van de lichtenregeling is echter geen structurele oplossing, die kan er enkel  
komen door de volledige herinrichting van de kruispunten  waarbij de A12 
ongelijkgronds komt te liggen. Ook hiervoor zijn concrete  stappen gezet: in november 
2020 werd een studiebureau  aangesteld  voor het opmaken  van een voorontwerp voor 
de volledige  zone Aartselaar  en Wilrijk zuid. In een project  MER worden verschillende 
inrichtingsvarianten onderzocht, waarna een afweging kan gemaakt worden  en een 
voorkeursvariant worden gekozen. Er worden enkele ongelijkgrondse  oplossingen 
onderzocht waarbij de A12 onder de kruispunten doorgaat; oplossingen waarbij de A12 
in een viaduct komt te liggen, worden  gezien  de dichtbebouwde omgeving niet 
onderzocht. De verschillende varianten  zijn te raadplegen  via de website van het 
Agentschap Wegen en Verkeer www.wegenenverkeer.be. Eén van de aspecten waarop 
de varianten  onderscheidend zijn van elkaar, is de lengte  van de ondertunnelingen. 
In afwachting van de volledige herinrichting werd door de betrokken  gemeenten 
gevraagd om reeds een ongelijkvloerse fietsverbinding over de A12 aan te leggen. Uit 
voorgaande studies was namelijk al gebleken  dat niet alle kruispunten  volledig zullen 
kunnen open blijven wanneer de A12 ongelijkgronds wordt gelegd  (de aanloophelling 
van de ondertunneling onder het ene kruispunt komt dan voor het andere kruispunt  te 
liggen). Een fietsbrug zou op die manier een voorafname zijn aan de volledige 
herinrichting en zijn nut kunnen houden zowel voor, tijdens als na de werken. 
Een voorstudie werd uitgevoerd door studiebureau Arcadis op vraag  van het 
Agentschap Wegen en Verkeer. Deze studie toonde  aan dat er weinig  locaties in 
aanmerking komen voor een ongelijkvloerse fietsverbinding. Gezien  zowel A12 als 
N177 routes  zijn voor uitzonderlijk vervoer is een aanzienlijke vrije hoogte noodzakelijk 
over de volledige wegbreedte met lange oprijhellingen voor de fietsbrug tot gevolg. 
Bovendien moet de fietsverbinding aansluiten op het bestaande fietsnetwerk  om zoveel 
mogelijk gebruikers aan te trekken. De meest geschikte locaties vanuit het netwerk, 
zijn de bestaande kruispunten  waar aanzienlijke innames noodzakelijk zijn om de 
oprijhellingen te kunnen  realiseren.
2.De locatie kruispunt Cleydaellaan x Kontichsesteenweg kwam  inderdaad naar voor als 
geschikte locatie uit de voorstudie. Er zijn echter  aanzienlijke  innames  noodzakelijk 
om op deze locatie een fietsbrug te kunnen voorzien.
3-4.Bij de verschillende varianten die momenteel zijn opgenomen in de aanmelding met 
verzoek tot scoping  bij team MER, zijn ook varianten  opgenomen met langere tunnels. 
Bij deze langere  tunnels wordt de oversteekbaarheid  in de toekomst niet 
gehypothekeerd door de heraanleg en lijkt een fietsbrug dus ook minder aangewezen. 
In afwachting  van de keuze van een voorkeursalternatief worden  er dus geen concrete  
stappen genomen  om de fietsbrug reeds te bouwen. Indien blijkt dat een langere 
ondertunneling niet verder wordt weerhouden, zal dit opnieuw opgenomen worden.  
De oversteekbaarheid voor fietsers tijdens  de uitvoering van de werken zal een 
belangrijk aandachtspunt zijn, eventueel met tijdelijke fietsbrug.
