title: Windturbine Luminus Brugge - Vergunning
thema: Ruimtelijke ordening
pdf link: https://docs.vlaamsparlement.be/pfile?id=1748502
thema link: https://www.vlaamsparlement.be/parlementaire-documenten/schriftelijke-vragen/1548200
SCHRIFTELIJKE VRAAG
nr. 1291
van STEFAAN  SINTOBIN
datum: 18 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Windturbine Luminus Brugge  -  Vergunning
De stad Brugge gaat in beroep  tegen  de Vlaamse vergunning voor een windturbine van 
Luminus op het terrein  van het bedrijf CBR langs de Lodewijk  Coiseaukaai. De stad 
verleende daarvoor eerder een negatief advies,  maar dat werd door de Vlaamse  Regering 
niet gevolgd. “Deze plek ligt op amper 350 meter van een woonwijk", stelt schepen  van 
Ruimtelijke Ordening Franky Demon.
Luminus diende eerder dit jaar een aanvraag  in om een windturbine te bouwen  op het 
terrein van CBR in Brugge. De site waar de geplande windturbine zou komen, ligt in 
havengebied. De molen zou 200 meter hoog zijn. “Windenergie  is noodzakelijk, maar een 
turbine hoort op deze specifieke plek niet thuis”, stelt Demon. Het gewenste gebied is 
niet alleen agrarisch gebied,  maar ook waardevol qua natuur. Het is ook parkgebied en is 
op zo’n 350 meter gelegen van de woonwijk Kruisabele, wat problematisch is. Daarnaast 
kan er ook niet gegarandeerd  worden dat de turbine zou worden uitgebaat zonder 
geluidshinder, lichthinder en slagschaduw voor de omwonenden
De Vlaamse Regering volgde de standpunten niet en gaf toch de vergunning.  Het college 
van burgemeester en schepenen besliste op 19 juli 2021 om een raadsman aan te stellen 
om hoger beroep in te stellen bij de Raad voor Vergunningsbetwistingen (RvVb).  Tijdens 
de zitting  van 9 augustus 2021 werd beslist  om dit niet enkel in naam van het college 
van burgemeester en schepenen te doen,  maar ook in naam  van de stad zelf, die nu 
beroep instelt tot nietigverklaring  bij de Raad voor Vergunningsbetwistingen.
1.Wat waren  de argumenten van de minister om alsnog een vergunning toe te kennen?
2.Het negatieve advies van de stad Brugge was gebaseerd op het windplan  van de 
stad. Met dat plan werden zones vastgelegd waar nog windmolens konden worden  
ingeplant. In de commissie Omgeving van 15 juni 2021 antwoordde  de minister het 
volgende op mijn vraag over wat ze dacht van het windplan:
“Als ik inhoudelijk kijk naar het windplan van Brugge,  dan merk ik wel dat het plan 
vertrekt van een aantal richtlijnen die conform zijn met het Vlaamse beleid, zoals het 
maximaal invullen van havengebieden. Ik denk dat dat heel goed is. Er wordt 
vastgesteld dat een aantal prioritair in te vullen zones in het Brugse windplan worden 
uitgesloten. Het gaat dan om zones met een bepaalde geschiedkundige waarde of 
landschapswaarde, waar ik in kan komen”.
Dat citaat lijkt m.i. toch wel in tegenspraak met de beslissing om een vergunning af 
te leveren voor de windmolen zoals hierboven beschreven. Dus, graag wat duiding 
hierbij van de minister.
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1291 van 18 augustus 2021 
van STEFAAN  SINTOBIN
1.Het advies  van de GOVC  is niet bindend,  zodat een vergunningverlenende overheid 
hier, gemotiveerd, van kan afwijken. In de vergunningsbeslissing staat duidelijk te 
lezen waarom het ongunstige advies van de GOVC, met minderheidsstandpunt  van de 
Afdeling GOP van het departement  Omgeving, niet werd gevolgd. Ik verwijs dan ook 
naar de tekst van de vergunning.
2.Zoals  ik reeds vroeger aangaf, zijn er inderdaad positieve elementen in het windplan 
van Brugge. In dat plan wordt uitgegaan van een aantal richtlijnen die conform zijn 
met het Vlaamse beleid, zoals het maximaal invullen  van havengebieden. Het 
gemeentelijk windplan is evenwel niet bindend bij de beoordeling  van de 
vergunningsaanvraag. Voor het overige verwijs  ik opnieuw naar de tekst van de 
vergunning.
