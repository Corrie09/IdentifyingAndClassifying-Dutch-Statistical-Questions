title: Out-of-homeconsumptie - Gescheiden afvalophaling
thema: Natuur en Milieu
pdf link: https://docs.vlaamsparlement.be/pfile?id=1739010
thema link: https://www.vlaamsparlement.be/parlementaire-documenten/schriftelijke-vragen/1541852
SCHRIFTELIJKE VRAAG
nr. 1210
van FREYA PERDAENS
datum: 2 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Out-of-homeconsumptie  -  Gescheiden  afvalophaling
Out-of-homeconsumptie maakt een belangrijk deel uit van onze consumptieprofiel. Het 
spreekt voor zich dat die out-of-homeconsumptie ook veel afval met zich meebrengt:  
plastic verpakkingen, flesjes, blikjes, …
Dergelijk afval wordt grotendeels en logischerwijs ook op het openbaar domein 
weggegooid. In het beste geval  belandt dat afval in de daartoe  voorziene vuilnisbakken, in 
het slechtste geval wordt het jammer  genoeg zwerfvuil.
Voor de inzameling  van het afval op het openbaar domein zijn lokale besturen 
verantwoordelijk, al dan niet via samenwerking binnen een intercommunale. In veel steden 
en gemeenten wordt het afval niet gescheiden  opgehaald.  In mijn eigen stad Mechelen, 
gebeurt dat bijvoorbeeld  niet. Restafval en pmd (plastic flessen, metaalverpakkingen, 
drankkartons) worden  er samen opgehaald, terwijl dat misschien anders  zou kunnen.  En 
Mechelen zal geen uniek geval zijn.
1.Worden er in de toekomst initiatieven gepland om ervoor  te zorgen dat afval van out-
of-homeconsumptie (sensibilisering naar lokale besturen,  incentives, …) gescheiden  
kan worden opgehaald?  Zo ja, welke?
2.Wat zou de timing zijn van deze initiatieven?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1210 van 2 juli 2021  
van FREYA PERDAENS 
1.Ik deel de bezorgdheid over het verloren gaan van heel wat afvalstromen  omdat 
vandaag in de openbare  ruimte  nog niet veel selectief ingezameld wordt.  Maar er zijn 
in Vlaanderen wel degelijk heel wat initiatieven lopende om dit te veranderen. Zo heeft 
de Vlaamse regering deze zomer de recyclagedoelstellingen voor de verpakkingen sterk 
verhoogd. Daarnaast  bepaalt  het Vlaamse verpakkingsplan dat tegen 2022 90% van 
alle drankverpakkingen  moeten gerecycleerd  worden  en tegen 2025 95% van alle 
huishoudelijke verpakkingen. Deze hoge doelstellingen dwingen  Fost Plus (het erkend 
organisme opgericht door de producenten van verpakkingen) tot het nemen van extra 
maatregelen om ook de verpakkingen  die ontstaan in de openbare ruimte te capteren. 
Ze werken daarbij  samen met de gemeenten en steden.
Daarnaast ondersteunt Vlaanderen i.s.m. Mooimakers en Fost Plus ook projecten rond 
meer selectieve inzameling op het openbaar domein. Zo lopen  er projecten  in Kuurne, 
Hasselt, Kortemark, Brugge, de intercommunale  IDM (Durme-Moervaart)  en Mechelen. 
In deze gemeenten wordt – telkens op een andere locatie (stadscentra, sportdomeinen, 
parken, …) de selectieve inzameling uitgetest. Ook aan de kust en op het strand wordt  
volop ingezet op selectieve  inzameling. 
Maar soms blijkt uit dergelijke projecten  ook dat- in bepaalde gebieden  - de kwaliteit 
van de ingezamelde stroom gewoon te slecht is om deze naar recyclage te sturen.  
Daarom lopen  er ook testen  met het nasorteren van openbare  vuilnisbakken om op die 
manier de verpakkingen  hieruit te capteren  om naar recyclage te sturen.  Dergelijke 
testen lopen  momenteel  in De Haan en in Hasselt i.s.m.  Fost Plus. Ook in Antwerpen  
wordt gestart met het nasorteren  van straatvuilnisbakjes in het kader van het project 
“De Click” dat in vier zones in Antwerpen wordt  opgestart. 
Ik ben ervan overtuigd dat we naar de toekomst toe zullen moeten  inzetten op beide, 
sorteren aan de bron waar het kan, nasorteren als het moet. 
Daarnaast heb ik ook in 2021 nog extra middelen voorzien om ism Mooimakers en Fost 
Plus in een aantal steden (Gent, Genk en Roeselare) integrale  “on the go projecten”  op 
te zetten waar er aandacht  is voor zowel  de preventie van zwerfvuil, selectieve 
inzameling van het on the go geproduceerd afval en handhaving. 
2.Er lopen  momenteel heel wat initiatieven om meer selectieve inzameling op openbaar 
domein uit te testen.  De timing  van deze initiatieven  is allemaal verschillend. De 
integrale ‘on the go’ projecten worden momenteel  uitgewerkt  en zullen in de loop van 
2021 starten en een tweetal jaar lopen.  Het project van de Click in De Haan is gestart 
in 2020, maar kende wegens COVID een doorstart in juli 2021.  In Antwerpen is dit 
eveneens gestart  in juli 2021.  Die projecten lopen minstens een jaar.   
