title: Zorginvesteringsplan - Verdeling middelen
thema: Welzijn en Gezin
pdf link: https://docs.vlaamsparlement.be/pfile?id=1750873
thema link: https://www.vlaamsparlement.be/parlementaire-documenten/schriftelijke-vragen/1547251
SCHRIFTELIJKE VRAAG
nr. 807
van TINE VAN DER VLOET
datum: 16 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Zorginvesteringsplan  -  Verdeling middelen
Op woensdag 30 juni 2021 werd bekendgemaakt dat de Vlaamse  Regering deze legislatuur 
1,6 miljard euro zal investeren in personen  met een handicap,  het zogenaamde 
Zorginvesteringsplan ‘Perspectief voor Personen met een handicap’. Met dit 
Zorginvesteringsplan wil de Vlaamse Regering perspectief bieden aan personen met een 
handicap. Personen uit prioriteitengroep 1 zullen  binnen de 18 maanden hun 
persoonsvolgend budget ter beschikking gesteld  krijgen.
Op de website  van de minister staat een presentatie  met daarin de informatie  dat er 
meteen 230 miljoen euro ingezet zal worden,  waarvan:
a) 18 miljoen  euro voor onder andere hulpmiddelen  en het afstemmen van de 
ondersteuning voor jongeren vanuit onderwijs  en welzijn.,
b) 20 miljoen euro voor de versterking van rechtstreeks toegankelijke hulp (RTH),
c) 32 miljoen euro voor minderjarigen,
d) 23 miljoen euro om automatische rechten te verzekeren,
e) 117 miljoen euro voor personen met de meest dringende zorgnood.
De minister  eindigt  zijn presentatie met de volgende zin “we onderzoeken pistes voor 
wachtenden in PG 2 (20 miljoen euro)”.
Tijdens de vergadering van de commissie  Welzijn van 13 juli 2021 hadden  we rond dit 
thema een gedachtewisseling, maar heel wat van mijn vragen bleven  onbeantwoord.
1.Er staat te lezen dat er 18 miljoen euro gaat naar onder andere hulpmiddelen en het 
afstemmen van de ondersteuning voor jongeren vanuit  onderwijs en welzijn.  
a)Hoeveel van de 18 miljoen  euro zal er gaan naar hulpmiddelen en hoeveel naar 
de ondersteuning voor jongeren vanuit onderwijs en welzijn? En wat bedoelt de 
minister daar precies  mee? Kan hij dit meer toelichten?
b)Hoe zullen de middelen die dienen voor jongeren vanuit  onderwijs en welzijn  een 
gevolg geven aan de uitvoering van de conceptnota onderwijs-welzijn die op de 
ministerraad van 9 juli 2021 is goedgekeurd?
2.Er zal 20 miljoen euro geïnvesteerd worden in de versterking van rechtstreeks 
toegankelijke hulp (RTH).  
Op welke  manier wil de minister deze RTH concreet versterken?  Is de minister van 
plan deze RTH meer vraaggestuurd te maken, in plaats van het aanbodgestuurd 
werken zoals het nu is? Hoe ziet hij dat precies?  Vanaf wanneer zal dit meer 
vraaggestuurd worden?
3.De minister gaf tijdens de gedachtewisseling  aan dat inzake de plannen voor RTH er 
input aan de stakeholders is gevraagd die deze zomer wordt verwacht.  
Hoe gaat de minister  verder  aan de slag gaan met die informatie en tegen wanneer  
mogen we hierover meer duidelijkheid verwachten?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 807 van 16 juli 2021
van TINE VAN DER VLOET
1.De 18 miljoen euro aan voorafnames wordt als volgt verdeeld: 2 miljoen euro voor 
hulpmiddelen en aanpassingen,  1 miljoen  euro voor de aanpassing van de subsidiëring 
van de bijstandsorganisaties (o.a. omwille  van het grotere aantal budgethouders)  en 
15 miljoen euro in functie  van de inkanteling van de internaten permanente 
openstelling en de medisch-pedagogische  instituten van het gemeenschapsonderwijs  
in Welzijn. Dit laatste kadert in de uitvoering van de conceptnota onderwijs-welzijn en 
zal uitgevoerd worden  in een samenwerking tussen  het agentschap  Opgroeien, het 
VAPH, het kabinet  WVGA, het kabinet onderwijs en het GO. 
2.Vooraleer de bijkomende middelen voor de rechtstreeks toegankelijke  hulpverlening 
in te zetten wordt het concept van RTH herwerkt. Hierbij zal ingezet  worden op een 
meer flexibele en vraaggerichte inzet van de middelen  met een regionale  inbedding. 
Tevens moet het rechtstreeks  toegankelijk karakter  van de hulpverlening behouden  
worden. 
3.In de loop van het najaar worden  de voorstellen vanuit de stakeholders samengelegd 
en besproken binnen de overlegorganen van het VAPH.  Op basis hiervan zal een 
concept uitgewerkt worden,  dat desgevallend zo spoedig mogelijk in regelgeving  
vertaald zal worden, zodat het geïmplementeerd kan worden.  
