title: Heropening bioscopen - Campagne Vlaams Audiovisueel Fonds (VAF)
thema: Cultuur
Media
pdf link: https://docs.vlaamsparlement.be/pfile?id=1738815
thema link: https://www.vlaamsparlement.be/parlementaire-documenten/schriftelijke-vragen/1538874
SCHRIFTELIJKE VRAAG
nr. 397
van FILIP BRUSSELMANS
datum: 28 juni 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Heropening bioscopen  -  Campagne Vlaams Audiovisueel  Fonds (VAF)
Onlangs is er een einde gekomen aan de lockdown van de cinema’s. Niets te vroeg  want 
de bioscopen werden zwaar getroffen door de coronapandemie. Van de kleine  
stadsbioscopen tot de grote ketens: allemaal  kregen ze flinke klappen te incasseren. Met 
de examenperiode, het EK voetbal en de volledig heropende cafés en restaurants zal het 
bovendien niet eenvoudig zijn om de Vlaming  weer in de bioscoop te krijgen.  Hoewel  het 
strikt genomen niet tot zijn opdracht  behoort, neemt het VAF het initiatief voor een 
campagne die de Vlaming warm moet maken  voor een cinemabezoek. Eind juni komt er 
een reclamespot  op tv, en een campagne op sociale media.
Het VAF wil daar, naar eigen zeggen, zo veel mogelijk  spelers uit het audiovisuele  veld bij 
betrekken. Volgens het VAF zou de VRT al meedoen maar men hoopt vanuit  deze 
organisatie ook op de financiële steun  van minstens een commerciële zender. “Het VAF wil 
een verbindende rol spelen. De audiovisuele sector  telt nog te veel eilandjes”,  aldus de 
VAF-directeur.
Deze campagne roept  een aantal vragen bij mij op.
1.Welk prijskaartje hangt er aan deze campagne? Werd  deze campagne door de Vlaamse 
overheid extra ondersteund?  Zo ja, hoe?
2.Kan het VAF in deze rekenen op financiële middelen afkomstig  van de bioscoopsector 
zelf? Zo ja, over welk bedrag spreken we dan concreet?
3.Waaruit bestaat de inbreng  van de openbare omroep in deze campagne?
4.Is er door het VAF een partner  bij de commerciële omroepen gevonden? Zo ja, welke  
en wat is de inbreng van deze partner? Zo niet, waarom niet?  
Deze vraag werd gesteld  aan de ministers  Jan Jambon (397), Benjamin Dalle (203)
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
GECOÖRDINEERD ANTWOORD
op vraag nr. 397 van 28 juni 2021
van FILIP BRUSSELMANS
1.In het kader van het relanceplan “Vlaamse Veerkracht”  ontvangt  het Vlaams  
Audiovisueel Fonds (VAF) voor het Filmfonds en het Mediafonds 20 miljoen euro, 
gespreid over 2021 en 2022. Vanuit het VAF/Filmfonds  (10 miljoen euro) is 1 miljoen 
bestemd voor VAF/Publiekswerking.  Een deel van deze relancemiddelen werd specifiek 
gereserveerd voor de bioscopen, om de dynamiek  van het broze vertonerslandschap in 
Vlaanderen te kunnen  vrijwaren. Naast andere ondersteunende maatregelen voor de 
bioscopen en arthouses werkte het VAF o.m. een promotiecampagne  uit, waarvoor  
vanuit de relancemiddelen een budget van 160.000 euro werd gereserveerd. Het 
totale campagnebudget was 185.000 euro. De resterende  middelen werden  gedragen 
door het reguliere  VAF-promotiebudget.
2.De bioscoop- en distributiesector werd het voorbije  jaar zeer hard getroffen door de 
pandemie, de verplichte  sluitingen  en de heropeningen  met beperkende maatregelen. 
De sector  beschikte zelf over onvoldoende financiële  reserves  om bij te dragen aan 
deze campagne. De campagne kwam er wel na overleg met het distributie- en 
vertonersveld en werd uiteraard ook breed uitgedragen  via hun promotiekanalen.
3.Bij VRT werd ruimte aangekocht binnen de BAN-ruimte (volgende de geldende BAN-
condities). Ter ondersteuning heeft de VRT daarnaast  ook gratis ruimte  aangeboden  
voor een bedrag van 50.000 euro voor de vertoning van de spot op de verschillende 
VRT-zenders. De totale waarde van de campagne  werd hiermee verhoogd tot 110.000 
euro (netto).  Het bereik van de spot voor de doelgroep  15+ werd ingeschat op 57,9% 
of zo'n 3.036.000 Vlamingen. 
4.Het VAF sloot ook een overeenkomst  af met DPG Media. De totale netto waarde van 
de campagne hier was 119.502,50 euro, waaraan  DPG Media participeerde ter waarde  
van 59.751  euro, met een mix van klassieke televisiereclame via de VTM-zenders 
(inschatting bereik:  26% of 2.433.595 Vlamingen)  en digitale  advertentieruimte via 
VTM Go en HLN.be (nog geen impactcijfers  voorhanden).
