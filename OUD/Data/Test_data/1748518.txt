title: Nationaal Strategisch Plan Aquacultuur 2021-2030 - Vlaamse bijdrage
thema: Landbouw
Visserij
pdf link: https://docs.vlaamsparlement.be/pfile?id=1748518
thema link: https://www.vlaamsparlement.be/parlementaire-documenten/schriftelijke-vragen/1548820
SCHRIFTELIJKE VRAAG
nr. 999
van CATHY  COUDYSER
datum: 1 september 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Nationaal Strategisch  Plan Aquacultuur 2021-2030   -  Vlaamse  bijdrage
Op 12 mei 2021 heeft de Europese Commissie nieuwe strategische richtsnoeren 
vastgesteld voor een duurzame  en concurrerende Europese aquacultuur  voor de periode 
2021 tot 2030. Daarin liggen vier concrete doelstellingen vervat: (1) vergroten van de 
veerkracht en het concurrentievermogen;  (2) participeren in de groene transitie;  (3) 
zorgen voor een maatschappelijk  draagvlak en voorlichting van de consument;  en (4) 
vergroten van kennis en innovatie.
In deze richtsnoeren staat o.m. het volgende te lezen: “Zoals voor elke andere activiteit 
geldt, vereist  ook de uitbreiding van de aquacultuur maatschappelijk  draagvlak (de 
zogenoemde “maatschappelijke exploitatievergunning”). De perceptie van 
aquacultuuractiviteiten blijft bij bepaalde  belanghebbenden negatief. Dit is voornamelijk 
te wijten aan zorgen  over de impact  van de aquacultuur op het milieu of over de wijze 
waarop zij botst met andere economische  activiteiten zoals visserij  of toerisme.  Het is 
belangrijk deze zorgen aan te pakken  door: i) transparantie en de vroegtijdige 
betrokkenheid van lokale belanghebbenden bij de planning van een aquacultuuractiviteit 
te waarborgen; en ii) te streven naar synergieën  met bestaande activiteiten (bijvoorbeeld 
visserij, toerisme, verwerkende industrie) en beschermde gebieden. Bovendien schuilt  er 
een groot  potentieel in de creatie van lokale waardeketens en korte voorzieningsketens, 
die moeten  bijdragen tot ecologisch, economisch en sociaal  duurzame voedselproductie. 
Uit de ervaring die is opgedaan  met de werkzaamheden van plaatselijke actiegroepen  
voor de visserij  (FLAG’s) en in het kader van via het EFMZV gefinancierde  projecten in 
sommige lidstaten, zijn enkele goede praktijken op dit gebied  naar voren gekomen.”
Op 24 juni is eveneens Verordening (EU) 2021/1060 van het Europees  Parlement en de 
Raad houdende gemeenschappelijke  bepalingen inzake  (o.m.) het Europees  Fonds voor 
maritieme zaken, visserij en aquacultuur (EFMZVA)en de financiële regels voor die 
fondsen definitief goedgekeurd. Op 7 juli tot slot hechtte het Europees Parlement ook nog 
zijn definitieve goedkeuring  aan Verordening (EU) 2021/1139 van het Europees 
Parlement en de Raad tot oprichting  van het Europees Fonds  voor maritieme zaken, 
visserij en aquacultuur en tot wijziging van Verordening (EU) 2017/1004.  
Sedert 14 juli 2021 is het EFMZVA in werking getreden. Lidstaten kunnen bijgevolg hun 
geactualiseerde nationale strategische plannen voor aquacultuur  en operationele 
programma voor aanwending van steun  uit EFMZVA finaliseren. Dat nieuwe Nationaal 
Strategisch Plan Aquacultuur 2021-2030 vervangt het oude NSPA  2014-2020. De opmaak 
van dit geactualiseerde  NSPA  dient te gebeuren in samenspraak met de Strategische 
Stuurgroep Aquacultuur. Zo heeft de Blauwe Cluster - een van de leden  van de 
stuurgroep - bijvoorbeeld ervoor gepleit dat het nieuwe  NSPA (ook) rekening moet 
houden met de eigenheid en de noden van de mariene aquacultuur die zich stilaan in 
Vlaanderen aan het ontwikkelen is. Daarnaast  is de Blauwe  Cluster  ook van mening dat 
een periode van 10 jaar voor een strategisch plan te lang is voor een sector die volop in 
evolutie is. In plaats daarvan kan gekozen  worden voor een sterkere link met de 
zesjaarlijkse herziening van het Marien Ruimtelijk  Plan.
1.Kan de minister de grote lijnen  van de Vlaamse bijdrage voor het geactualiseerde  
Nationaal Strategisch Plan voor Aquacultuur 2021-2030 schetsen? Welke nieuwe 
accenten worden daarin gelegd in vergelijking  met het oude plan?
2.Ligt er evenals  in het oude NSPA ook in het geactualiseerde plan een Vlaamse 
groeidoelstelling voor de aquacultuurproductie vervat  en zo ja, welke doelstelling  
wordt concreet  vooropgesteld?
3.Omvat het geactualiseerde NSPA  evenals  het oude ook een (nieuwe)  SWOT-analyse? 
Zo ja, kan de minister de voornaamste sterktes,  zwaktes,  kansen en bedreigingen en 
de behoeften die daaruit voortvloeien voor aquacultuur in Vlaanderen toelichten?
4.Kan de minister een overzicht geven van de bedenkingen die de andere leden uit de 
stuurgroep ten aanzien van het ontwerp hebben geformuleerd en verduidelijken of 
deze bedenkingen evenals die van de Blauwe Cluster zoals hierboven uiteengezet al 
dan niet zijn opgenomen  in de teksten en zo niet, waarom  niet?
5.In welke mate hebben de nieuwe richtlijnen van de Commissie rond aquacultuur 
aanleiding gegeven tot aanpassingen aan de ontwerpteksten  en zo ja, welke  zijn dat?
6.Welke concrete acties of maatregelen liggen in het nieuwe NSPA  vervat met het oog 
op de uitbreiding van het maatschappelijke  draagvlak voor aquacultuurprojecten 
(zowel verhogen van transparantie en vroegtijdige betrokkenheid van lokale 
belanghebbenden bij de planning  van een aquacultuuractiviteit als streven naar 
synergieën met bestaande activiteiten)?
7.Tegen  wanneer hoopt  de minister de Vlaamse bijdrage voor het Belgische  Nationaal 
Strategisch Plan voor Aquacultuur rond te hebben?  Zijn er al afspraken  gemaakt 
rond de finale indiening van het Belgische  Nationaal Strategisch  Plan voor 
Aquacultuur?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 999 van 1 september 2021
van CATHY  COUDYSER
1.De Vlaamse bijdrage voor het geactualiseerde  NSPA 2021-2030 zit nog in ontwerpfase.  
Het is dus voorbarig om al in te gaan op de inhoudelijke bepalingen van het ontwerp 
van de Vlaamse bijdrage aan het geactualiseerde NSPA.
Vlaanderen opteert om de structuur van het nieuwe NSPA volledig te baseren op de 
structuur die door de Europese Commissie voorgesteld werd: 
1)Beschrijving van de nationale  context
2)De vooruitgang ten opzichte  van de Strategische Richtlijnen van 2013: genomen  
maatregelen en Europese prioriteiten
3)Strategie en aanpak  voor de periode  2021 – 2030 (op basis van volgende 
gebieden):
a.Administratieve procedures
b.Ruimtelijke ordening en toegang  tot water
c.Consumenteninformatie
d.Producenten  en marktorganisatie
e.Gezondheid en welzijn van mens en dier
f.Milieuprestaties
g.Klimaatverandering
h.Innovatie
i.Controle
j.Integratie van aquacultuur in de lokale  economie
k.Data en monitoring 
4)De financiële ondersteuning  voor de ontwikkeling van een duurzame  en 
competitieve Vlaamse aquacultuursector
2.Er werden geen nieuwe groeidoelstellingen bepaald.
3.Het nieuwe  NSPA bouwt qua SWOT-analyse verder op de bevindingen uit de SWOT-
analyse van het oude NSPA, geactualiseerd  op basis van nieuwe  inzichten.
4.Wat betreft de volgende uit uw vraag  geciteerde bedenkingen  kan voorlopig  het 
volgende gesteld  worden:
“Het nieuwe NSPA moet (ook) rekening  houden  met de eigenheid en de noden van 
de mariene  aquacultuur  die zich stilaan in Vlaanderen aan het ontwikkelen  is”: 
De aanpassingen  aan het NSPA in 2017 gebeurden om de gewijzigde context  en het 
potentieel van de mariene aquacultuur te onderschrijven. Het nieuwe  NSPA bouwt 
verder op deze vaststellingen en houdt  rekening met wijzigingen  op wetgevend 
vlak, nieuwe inzichten en suggesties vanuit de aquacultuursector  zelf.
“Men is van mening dat een periode  van 10 jaar voor een strategisch  plan te lang 
is voor een sector  die volop in evolutie is en dat in plaats  daarvan kan gekozen 
worden voor een sterkere link met de zesjaarlijkse herziening van het Marien 
Ruimtelijk Plan.”:
Het nationaal strategisch  plan voor aquacultuur moet opgesteld worden  op basis 
van de nieuwe strategische richtsnoeren  van de Europese  Commissie. Deze 
richtsnoeren hebben betrekking op de periode  2021 tot en met 2030. 
5.De Commissie heeft tijdens de voorbereidingen voor de nieuwe  richtlijnen omtrent  
aquacultuur voldoende gecommuniceerd, waardoor geen aanpassingen  nodig  waren.. 
6.Het bevorderen van het maatschappelijk draagvlak, zoals vermeld in de strategische 
richtlijnen, hangt  vooral af van de aquacultuuractiviteit op zich. Net zoals bij andere 
ondernemingen heeft de uitvoerder  een belangrijke rol en zijn transparantie  en de 
vroegtijdige betrokkenheid  van lokale belanghebbenden bij de planning van een 
aquacultuuractiviteit alsook  het streven naar synergiën met bestaande activiteiten  
belangrijk. 
Door te streven naar een ecologisch en economisch duurzame en geïntegreerde  
aquacultuursector, met aandacht voor omgeving, milieu en dierenwelzijn, tracht 
Vlaanderen in haar beleid  reeds waar mogelijk het maatschappelijk draagvlak te 
versterken.
7.Door de samenhang  met het Belgisch  Programma  EFMZVA (2021-2027)  dat nog 
formeel moet worden ingediend en goedgekeurd  door zowel de Vlaamse regering als 
Europese Commissie,  is ook de publicatie  van het nieuw Belgisch NSPA  van dit proces 
afhankelijk. Ondertussen blijft het huidige NSPA van kracht.
