title: Kilometerheffing vrachtwagens - Inning boetes
thema: Mobiliteit en Verkeer
pdf link: https://docs.vlaamsparlement.be/pfile?id=1752022
thema link: https://www.vlaamsparlement.be/parlementaire-documenten/schriftelijke-vragen/1548423
SCHRIFTELIJKE VRAAG
nr. 675
van CARMEN RYHEUL
datum: 26 augustus  2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Kilometerheffing vrachtwagens  -  Inning boetes
Vanaf 2016 moeten vrachtwagens vanaf 3,5 ton in België een kilometerheffing betalen. Uit 
het antwoord van minister Peeters op mijn schriftelijke vraag nr. 900 van 22 maart  2021 
blijkt dat in 2020 ongeveer  drie op de vier overtredingen op de Vlaamse kilometerheffing 
door buitenlandse vrachtwagens werden begaan.  Uit het antwoord blijkt eveneens dat er 
grote verschillen zijn in het percentage geïnde boetes tussen Belgische kentekenplaten en 
buitenlandse. 35,1% van de aan buitenlandse voertuigen opgelegde  boetes  in 2020 werd 
nog niet betaald. Voor Nederlandse  en Franse vrachtwagens  steeg  het bedrag  aan 
openstaande boetes in 2020 met liefst 130% (van 192.700  tot 444.750 euro voor 
Nederlandse en van 100.850  euro tot 232.300 euro voor Franse  vrachtwagens). Voor 
Poolse vrachtwagens steeg het openstaande bedrag met 75% (van 238.830,53  tot 
418.784,48 euro), voor Roemeense vrachtwagens  met 23% (van 253.847,41 tot 311.600 
euro) en voor Spaanse  vrachtwagens met 3% (van 259.500 tot 266.400 euro). De Vlaamse  
schatkist loopt zo miljoenen euro’s aan inkomsten mis.
Vanzelfsprekend leidt de niet-inning van boetes bij buitenlandse  transportfirma’s eveneens 
tot een concurrentieel  nadeel voor onze eigen bedrijven die aan de betaling van de boetes 
niet kunnen ontsnappen. In zijn gecoördineerd antwoord op mijn schriftelijke vraag  nr. 
528 van 11 mei 2021 stelde minister Diependaele: “Uiteraard spreekt het voor zich dat 
voor de optimalisering van de invordering  van boetes bij grensoverschrijdende  gevallen  
vooral Europese  samenwerkingsmogelijkheden van belang zijn. Vlaanderen blijft op dat 
niveau aandringen op meer samenwerking tussen de (lid)staten.”
Graag had ik van de minister  vernomen op welke  manier Vlaanderen (of België) dan wel 
concreet “heeft  aangedrongen op meer samenwerking  tussen de lidstaten”.
1.Hebben de Vlaamse of Federale Regering de kwestie van de problematische inning van 
de kilometerheffing-boetes reeds geagendeerd of ter sprake gebracht, of hebben zij 
ter zake een duidelijk  standpunt ingenomen  op de Raad van de Europese  Unie?  Welk 
initiatief, wanneer en wat was daarvan  het resultaat? Indien niet, waarom niet? 
2.Hebben de Vlaamse of Federale  Regering  ter zake reeds (bilaterale of andere) 
besprekingen gevoerd met bepaalde EU-lidstaten over deze kwestie? Zo ja, wanneer, 
met wie en wat was daarvan  het resultaat?  Indien niet, waarom niet? 
3.Hebben de Vlaamse of Federale  Regering over de kwestie van de problematische inning 
van de kilometerheffing-boetes reeds op een andere manier  aangedrongen  op een 
oplossing bij bepaalde Europese instellingen (Commissie, Europees  Parlement,…)?  Zo 
ja, wanneer, wie nam het initiatief en wat was daarvan  het resultaat?
4.Welke andere  initiatieven hebben de Vlaamse of Federale Regering desgevallend ter 
zake nog genomen? Wie nam dat initiatief, wanneer en wat was daarvan het resultaat?
5.Welke initiatieven  zullen de Vlaamse of Federale Regering in de nabije  toekomst ter 
zake nog nemen? Wie zal dat initiatief nemen en wanneer?
Deze vraag werd gesteld  aan de ministers Jan Jambon (430), Matthias  Diependaele (675), 
Lydia Peeters (1546)
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
GECOÖRDINEERD ANTWOORD 
op vraag nr. 675 van 26 augustus 2021
van CARMEN RYHEUL
Voor een correcte interpretatie van deze vragen is het belangrijk om de juiste  context  te 
schetsen. Er worden inderdaad meer boetes uitgeschreven voor buitenlandse 
vrachtwagens dan voor Belgische vrachtwagens, maar dit wordt voornamelijk verklaard 
door het feit dat er verhoudingsgewijs  substantieel  meer buitenlandse vrachtwagens op de 
Vlaamse wegen aanwezig zijn. Dit bevestigt  dan ook de positie van België  als een 
transitland, waar meer buitenlands  vrachtvervoer gebruik maakt  van het Vlaamse  betolde 
wegennetwerk.
Voor de optimalisering van de invordering van boetes  kilometerheffing bij 
grensoverschrijdende gevallen is gegevensuitwisseling tussen lidstaten een cruciaal 
element. De EETS-Richtlijn1, waarvan de omzetting naar Belgisch en Vlaams  recht 
momenteel wordt voorbereid, kan hierop een antwoord  bieden. De omzetting van deze 
richtlijn werd principieel  goedgekeurd door de Vlaamse Regering op 10 september 2021.  
De EETS-Richtlijn creëert  voor de eerste keer een juridisch  instrument om 
gegevensuitwisseling tussen lidstaten af te dwingen. 
Momenteel is Vlaanderen aangewezen op bilaterale afspraken. De praktijk heeft 
aangetoond dat dit niet eenvoudig is. Vanuit het Vlaamse Gewest  zijn er wel pogingen 
ondernomen om een bilaterale samenwerking  mogelijk  te maken. Op dit ogenblik bestaat 
een dergelijke samenwerking met Nederland. Hierdoor heeft de Vlaamse  Belastingdienst 
toegang tot de gegevens van de Nederlandse Dienst Wegverkeer  (RDW), die net als de 
Belgische Dienst voor Inschrijvingen van Voertuigen (DIV) instaat  voor onder andere het 
verzamelen, opslaan,  bewerken en beheren van gegevens over voertuigen, hun eigenaren 
en voertuigdocumenten en het verstrekken van informatie aan belanghebbenden over deze 
gegevens. Hierdoor kunnen boetes  van voertuigen  met een Nederlandse nummerplaat  dus 
efficiënter worden ingevorderd. Dit is een grote stap, aangezien veel buitenlandse 
overtreders een Nederlandse nummerplaat hebben.
De EETS-richtlijn voorziet de verplichting voor elke lidstaat  om toegang  te verlenen aan 
het nationaal contactpunt  van een andere lidstaat  tot nationale 
voertuigregistratiegegevens met het oog op de identificatie van het voertuig  en van de 
eigenaar of houder van dat voertuig, waarvoor een niet-betaling van wegentol is 
vastgesteld.
De uitwisseling  van deze informatie zal tussen de nationale  contactpunten van de lidstaten 
gebeuren aan de hand van de softwaretoepassing ‘Eucaris’. Het oppuntstellen  van dit 
systeem zal evenwel  nog enige  tijd in beslag  nemen, aangezien de omzetting van de 
richtlijn dient te gebeuren door de drie gewesten en daarnaast de federale overheid  
betrokken is voor de voorziening van het nationaal  contactpunt.  Bovendien moet ook 
beantwoord worden aan de GDPR-vereisten, maar er wordt verwacht dat dit een grote stap 
vooruit zal zijn in de optimalisering van de internationale invordering. 
1 Richtlijn (EU) 2019/520 van het Europees Parlement en de Raad van 19 maart 2019 betreffende  
de interoperabiliteit van elektronische tolheffingssystemen voor het wegverkeer en ter facilitering 
van de grensoverschrijdende  uitwisseling van informatie over niet-betaling van wegentol  in de Unie.
Het lijkt dan ook aangewezen  om de implementering van dit systeem  af te wachten en om 
nadien een grondige evaluatie te doen van het effect op de invorderingscijfers bij 
grensoverschrijdende gevallen.
