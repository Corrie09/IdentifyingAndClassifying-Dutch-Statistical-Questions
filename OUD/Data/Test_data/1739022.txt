title: Vlaamse waterwegen - Olievervuiling
thema: Mobiliteit en Verkeer
Natuur en Milieu
pdf link: https://docs.vlaamsparlement.be/pfile?id=1739022
thema link: https://www.vlaamsparlement.be/parlementaire-documenten/schriftelijke-vragen/1541828
SCHRIFTELIJKE VRAAG
nr. 1460
van FREYA PERDAENS
datum: 2 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Vlaamse waterwegen  -  Olievervuiling
Olievervuiling is nefast voor waterwegen en wateroppervlakken. Het kan immers een zeer 
negatieve invloed hebben op het ecosysteem en de fauna  en flora. Het is dus absoluut te 
vermijden, maar toch komt het nog af en toe voor, zelfs op onze waterwegen.
Zo werd er in het weekend van 26 juni 2021 een verontreiniging vastgesteld op het 
Zeekanaal Brussel-Schelde ter hoogte  van Willebroek. De brandweer  en De Vlaamse 
Waterweg nv moesten de olievervuiling met detergenten aanpakken. Het ging om een vrij 
grote vervuiling.  Het is belangrijk dat daar een grondig onderzoek naar gevoerd wordt.
1.Hoeveel keer werd in 2019 en 2020 een olievervuiling vastgesteld in de Vlaamse 
wateren in beheer van De Vlaamse Waterweg  nv? Waar werden die vervuilingen 
vastgesteld?
2.Hoeveel keer werd tot op vandaag in 2021 een olievervuiling vastgesteld in de Vlaamse  
wateren in beheer van De Vlaamse Waterweg  nv? Waar werden die vervuilingen 
vastgesteld?
3.Werd  voor elk van die vervuilingen de oorzaak vastgesteld? Welke  oorzaken betrof 
het?
4.Kan er al worden  ingeschat of er aan die vervuilingen langetermijngevolgen gekoppeld  
zijn? Zo ja, welke?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1460 van 2 juli 2021
van FREYA PERDAENS
1.In 2019 werden 55 olievervuilingen vastgesteld. In 2020 waren  dat er 73. In de bijlage 
1 een lijst van deze vervuilingen, inclusief locatie.
2.In 2021 werden  reeds 36 olievervuilingen vastgesteld. In de bijlage 1 een lijst van 
deze vervuilingen, inclusief locatie.
3.Ook de oorzaken van de vervuilingen zijn terug  te vinden  in de lijst in bijlage 1.
4.Lichte  oliën zoals stookolie vormen een dunne uitdijende film op het wateroppervlak 
en op planten en de infrastructuur  (kaaimuren, breuksteen,  …) en verdampen dan 
langzaam. Hun impact op het ecosysteem is bijgevolg tijdelijk,  maar daarom niet 
onschadelijk voor het aquatische  leven. Zwaardere oliën zijn visceuzer van aard en 
blijven kleven aan de infrastructuur  en aan levende organismen, of vormen 
teerklonters op de oevers of op de bodem. Deze oliën moeten  snel en zoveel als 
mogelijk mechanisch  verwijderd worden.
Niet enkel de olie zelf is schadelijk, maar ook de wijze van bestrijding kan schadelijk 
zijn. Het gebruik van detergenten om een olievlek op te lossen doet dan wel de olie 
verdwijnen aan het wateroppervlak, maar de olie en de detergenten vormen dan een 
emulsie met minuscule oliepartikels. Die partikels blijven dan ofwel in suspensie zodat 
ze in de waterkolom opgenomen kunnen  worden door levende organismen, ofwel 
slaan ze neer op de bodem om op die manier de bodem en het bodemleven te 
bezoedelen. Het mengsel van olie en detergenten  kan zelfs schadelijker zijn voor het 
ecosysteem dan de olie zelf.
De beste  wijze om een olieverontreiniging  op een waterweg te remediëren is het – al 
dan niet gedeeltelijk – afdammen van de waterweg met een oliescherm om de olie 
vervolgens op te zuigen met een skimmer. Dit is echter niet op elke waterweg 
mogelijk, bijvoorbeeld  wanneer er teveel stroming  staat.  Ook het gebruik van 
olieabsorberende worsten is een mogelijkheid.
BIJLAGE
Overzicht van de vastgestelde  vervuilingen
