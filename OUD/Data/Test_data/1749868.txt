title: Verbale en fysieke agressie tegen justitieassistenten - Stand van zaken
thema: Justitie en Handhaving
pdf link: https://docs.vlaamsparlement.be/pfile?id=1749868
thema link: https://www.vlaamsparlement.be/parlementaire-documenten/schriftelijke-vragen/1548818
SCHRIFTELIJKE VRAAG
nr. 1331
van ADELINE  BLANCQUAERT
datum: 1 september 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Verbale en fysieke agressie  tegen justitieassistenten  -  Stand van zaken
Overheidspersoneel uit verschillende sectoren kan worden  geconfronteerd met 
verbale/fysieke agressie  tijdens  de uitvoering van hun werk.  Zo kunnen  ook 
justitieassistenten agressie ervaren tijdens het werk. Om te zorgen voor een veilig  
werkklimaat en om de veiligheid  van het personeel te garanderen, is het dan ook 
noodzakelijk dat er initiatieven genomen worden om agressie tegen te gaan.
Vlaams parlementslid Maaike De Vreese stelde hier in het verleden al een schriftelijke vraag 
over (nr. 479 van 11 maart 2020). Uit het antwoord van de minister bleek dat er in 2019 
11 gevallen van agressie  gemeld  zijn. De minister acht het daarbij mogelijk dat er nog 
sprake is van een onderrapportage en dat de werkcontext daar ook een rol in speelt. Ze 
voegde er nog aan toe: “Indien het toch nodig zou zijn, kunnen  de justitieassistenten 
daarom gebruik maken van een alarmknop waarmee de gesprekslokalen  in de 
justitiehuizen zijn uitgerust die de ordediensten alarmeert.”
1.Kan de minister meedelen hoeveel gevallen van agressie tegen justitieassistenten 
gemeld zijn in 2020? Graag  een opdeling tussen fysieke agressie  en verbale  agressie. 
Welk gevolg werd er daaraan  gegeven?
2.Hoe vaak is er de afgelopen drie jaar gebruikgemaakt van de ‘alarmknop’ door een 
justitieassistent? Graag opgesplitst per jaar en per justitiehuis.
3.Hoe evalueert de minister  voorgaande cijfers?
4.Welke initiatieven neemt de minister om het personeel te stimuleren melding te maken  
in geval van agressie?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1331 van 1 september 2021
van ADELINE  BLANCQUAERT
1-3.Voor het jaar 2020 werden er 15 meldingen van agressie geregistreerd. Het gaat om 
14 meldingen van verbale agressie  en één melding  van fysieke agressie. Sinds 2018 
zien we een daling van de meldingen van fysieke agressie van 6 naar 1. Dat is dus een 
positieve evolutie. De meldingen van verbale  agressie  blijven tamelijk  stabiel. 
Bij 5 van deze meldingen  werd er klacht neergelegd bij de politiediensten of was er 
sprake van een politionele interventie. De eerste opvang gebeurt echter steeds  door 
de leidinggevende. Zij gaan samen met het personeelslid na of er een debriefing nodig 
is,  psychologische of andere  ondersteuning. Indien er nood is aan ondersteuning, zal 
de leidinggevende dit afstemmen met de Human Resources-afdeling om te bekijken  
wat mogelijk is. Er kan gebruik  gemaakt worden van zowel interne  als externe  
ondersteuning. Het departement Welzijn, Volksgezondheid en Gezin (DWVG) kan 
beroep doen op POBOS,  een externe dienst  met psychologen. De kosten verbonden 
aan de externe  ondersteuning  worden ten laste genomen  van het departement.  Het 
personeelslid kan altijd vragen  om gecontacteerd  te worden  door de 
vertrouwenspersoon voor een gesprek.  Dit was bij drie meldingen het geval.
Momenteel wordt het gebruik van de alarmknop  niet geregistreerd. Bij de transitie 
naar het nieuwe Agentschap Justitie en Handhaving zal bekeken worden hoe het 
gebruik van de knop kan toegevoegd worden  in de registratietool voor de meldingen 
van agressie  zodat we de gegevens  kunnen monitoren. Uit navraag blijkt wel dat de 
alarmknop zelden  tot nooit wordt  gebruikt. Er zijn namelijk tal van andere 
veiligheidsmaatregelen voorzien die de alarmknop een ultimum remedium  maken. 
Zo wordt  er ingezet  op dynamische veiligheid. Dit betekent dat binnen elk justitiehuis 
er afspraken worden  gemaakt over hoe reageren ingeval van zware agressie ten 
aanzien van een personeelslid. Dat kan gaan over wanneer men de gespreksruimte 
binnenkomt om in te grijpen, bellen  naar de politiediensten, … Nieuwe  personeelsleden 
worden systematisch geïnformeerd over de veiligheidsaspecten en afspraken in het 
kader van hun inservice-training. Er wordt tevens voorzien in opleidingen  om dergelijk 
gedrag te herkennen en daarmee  om te gaan.
Bij de inrichting van de gesprekslokalen  van justitiehuizen wordt bovendien ook altijd 
rekening gehouden  met de aanwezigheid van glaspartijen in de deur met het oog op 
fysieke zichtbaarheid van de justitieassistent en de justitiabele, worden de 
gesprekstafels dicht bij de deur geplaatst met het oog op een mogelijke vluchtroute, 
wordt gekeken over een nooddeur voorzien  kan worden, enzovoorts.  
4.Op het intranet wordt informatie gegeven rond het melden van agressie. Daarnaast  
wijzen de leidinggevenden  hun medewerkers regelmatig  op het belang van het maken 
van een melding en het zoeken  van hulp in geval van agressie. 
Bij de transitie naar het Agentschap Justitie en Handhaving zullen de bestaande 
afspraken in het kader van de registratie van agressie  ook de nodige aandacht krijgen.  
Daarbij hoort ook het sensibiliseren van de personeelsleden om alle gevallen van 
agressie te melden via de tool met het oog op een consequente  opvolging.  De zorg 
voor en veiligheid van het personeel, blijft een prioriteit.
