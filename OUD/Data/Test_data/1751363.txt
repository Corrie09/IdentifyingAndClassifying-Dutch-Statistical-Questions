title: Kwaliteit van zorg - Definiëring concept kwaliteit
thema: Gezondheid
Welzijn en Gezin
pdf link: https://docs.vlaamsparlement.be/pfile?id=1751363
thema link: https://www.vlaamsparlement.be/parlementaire-documenten/schriftelijke-vragen/1548496
SCHRIFTELIJKE VRAAG
nr. 844
van TINE VAN DER VLOET
datum: 27 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Kwaliteit van zorg  -  Definiëring concept  kwaliteit
Op 26 mei 2021 vond een hoorzitting plaats over het Wijzigingsdecreet betreffende  de 
Vlaamse sociale  bescherming (VSB).
Tijdens deze hoorzitting kwam  de uitrol van persoonsvolgende  financiering in de Vlaamse  
sociale bescherming ter sprake. Het Vlaams Patiëntenplatform  legde  daarbij de nadruk op 
kwaliteit in de zorg. Zo dient kwaliteit in de zorg volgens hen duidelijk en transparant 
gemaakt te worden.
In november 2017 werd het Vlaams Instituut voor Kwaliteit van Zorg (VIKZ) opgericht. Dit 
heeft als doel de kwaliteit van de zorg en patiëntveiligheid in de Vlaamse gezondheidszorg  
en woonzorg transparant te maken en te verbeteren. Op dit moment weten gebruikers 
echter onvoldoende wat kwaliteit van de zorg betekent. Persoonsvolgende financiering zou 
een verhoging van kwaliteit van de zorg met zich mee moeten brengen. Het is momenteel 
onduidelijk waar het begrip kwaliteit precies voor staat.
1.Hoe kan kwaliteit van de zorg volgens de minister  het best omschreven  worden?  Wat 
is volgens  hem kwalitatief  hoogstaande zorg? Wordt kwaliteit  vandaag te vaak 
beschreven als het hebben van een kwaliteitshandboek? Welke initiatieven  worden  
genomen om tot een duidelijke begripsafbakening te komen?
2.Volgens het Vlaams Patiëntenplatform  hanteren zorgverleners en patiënten niet 
dezelfde criteria voor kwaliteit  in de zorg. 
Erkent de minister dat deze twee groepen  een andere invulling aan het concept geven?  
Beschouwt de minister  het patiëntperspectief als essentiële partner van het 
kwaliteitsbeleid in de gezondheidssector?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 844 van 27 augustus 2021
van TINE VAN DER VLOET
1.Kwaliteit van zorg is de mate waarin  de zorg geleverd voor personen en 
patiëntengroepen de gewenste zorgresultaten verbetert. Om dit te kunnen bereiken 
moet zorg veilig, effectief, tijdig, efficiënt,  gelijkwaardig en persoonsgericht zijn.
Volgende principes  gelden  bij kwaliteit van zorg: 1° de ervaring van de zorggebruiker 
staat centraal  en geldt als belangrijkste uitgangspunt voor kwaliteit van zorg; 2° 
kwaliteit van zorg is een gedeelde verantwoordelijkheid van de voorzieningen, in 
dialoog met de zorggebruiker, en van de overheid; 3° kwaliteit van zorg wordt waar 
mogelijk wetenschappelijk onderbouwd;  4° kwaliteit van zorg vereist  transparantie, 
zowel wat de totstandkoming, als de uitvoering, de monitoring en de evaluatie ervan 
betreft. Over al deze stappen is openheid vereist.
Waar kwaliteit vroeger te veel werd beoordeeld vanuit structuren en kenmerken (bijv. 
het hebben van een kwaliteitscoördinator  en -handboek), evolueren we nu meer en 
meer naar een beoordeling van de processen  van kwaliteitsverbetering en uiteindelijk 
ook de bereikte zorgresultaten.
Om die redenen werd het VIKZ ook opgericht, dat operationeel is sinds januari 2019. 
De kernopdrachten  van het VIKZ zijn omschreven in de beheersovereenkomst 2018-
2023. Deze zijn onder meer:
-ONTWIKKELEN van een kernset van kwaliteitsindicatoren, met de sector, volgens 
uniforme evidence  based methodologie
-FACILITEREN van publieke rapportering van kwaliteit via het platform 
Zorgkwaliteit.be
-COÖRDINEREN en VERBINDEN  van kwaliteitsinitiatieven, opbouwen  van een 
kennisnetwerk, versterken van dynamiek omtrent kwaliteit 
-BELEIDSIMPACT, mee bouwen aan een toekomstgericht, geïntegreerd Vlaams  
kwaliteitsbeleid. Beleidsondersteuning via indicatoren.
-STIMULEREN van onderzoek en opleiding omtrent kwaliteitsbeleid en -verbetering
Op Zorgkwaliteit.be biedt het VIKZ momenteel  reeds transparantie over kwaliteit van 
zorg, bijvoorbeeld op het vlak van patiëntenervaringen -en patiëntveiligheid, en dit 
zowel in de algemene ziekenhuizen als in de geestelijke gezondheidszorg.  Zo zijn ook 
de vaccinatiegraden  van de Vlaamse zorgvoorzieningen  hierop gepubliceerd. Voor de 
woonzorgcentra wordt  er de komende maanden sterk ingezet op kwaliteit van zorg 
vanuit het oogpunt van de bewoner, via structurele bewonersbevragingen. In de 
komende jaren volgen ook de eerste publicaties voor de eerste lijn, waar voornamelijk 
zal worden ingezet op zorgcontinuïteit. 
2.De patiënt is een centrale partner  in het kwaliteitsbeleid in Vlaanderen. Zo zijn ze, 
onder meer via het Vlaams Patiëntenplatform, sterk verankerd in alle structuren en 
ontwikkelingen van het VIKZ. De centrale doelstelling  van kwaliteitsindicatoren, en bij 
uitbreiding het VIKZ, is dan ook niet enkel  het toelaten  van vergelijking van kwaliteit 
tussen zorgverstrekkers, maar ook het informeren van de patiënt/bewoner/burger  
over die kwaliteit  zodat die beter geïnformeerde keuzes kan maken op basis van de 
bereikte zorgresultaten en dus zorgkwaliteit.   
