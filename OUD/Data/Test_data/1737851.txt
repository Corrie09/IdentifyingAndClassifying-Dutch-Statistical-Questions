title: Departement Cultuur, Jeugd en Media (CJM) - Opstartproblemen vernieuwd e-loket KIOSK
thema: Cultuur
pdf link: https://docs.vlaamsparlement.be/pfile?id=1737851
thema link: https://www.vlaamsparlement.be/parlementaire-documenten/schriftelijke-vragen/1538583
SCHRIFTELIJKE VRAAG
nr. 396
van FILIP BRUSSELMANS
datum: 24 juni 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Departement Cultuur,  Jeugd  en Media  (CJM)  -  Opstartproblemen vernieuwd  e-loket KIOSK
De nieuwe versie  van Kiosk is intussen twee maanden  oud maar blijkbaar  loopt nog niet 
alles op rolletjes en laat de gebruiksvriendelijkheid te wensen  over want het Departement 
Cultuur, Jeugd en Media vond het blijkbaar  nodig om enkele  aandachtspunten  op de CJM-
webstek op te lijsten  voor Kiosk-gebruikers.
1.Klopt het dat de overgang naar de nieuwe Kiosk-versie niet vlekkeloos is verlopen? 
Indien dat zo is, had ik graag  van de minister vernomen waar die problemen zich 
precies situeren en op welke wijze ze zullen worden opgelost?
2.Zijn er problemen geweest met gebruiksrechten en/of mandaten? Zo ja, over hoeveel 
dossiers gaat het concreet en hoeveel  ervan werden inmiddels opgelost?
3.Hoeveel problemen  waren  van louter  technische  aard?
4.Zijn er klachten geweest na de opstart van Kiosk nieuwe  versie? Zo ja, hoeveel en hoe 
werden ze opgelost?
5.Is de gebruiksvriendelijkheid van de nieuwe Kiosk-versie al onderzocht? Zo ja, met 
welk resultaat?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 396 van 24 juni 2021
van FILIP BRUSSELMANS
1.De aanname dat niet alles op rolletjes loopt omdat het departement  vanuit een 
klantgerichte en sensibiliserende  houding oproept om tijdig rechten en mandaten 
in orde te maken, klopt niet helemaal. Tijdens de uitgebreide 
communicatiecampagne vóór de introductie  van de nieuwe KIOSK  heeft het 
departement de gebruikers steeds duidelijk aangegeven dat men best tijdig begint 
om de nodige rechten en mandaten in te stellen, zodat men geen deadlines voor 
het indienen van aanvrager  of verantwoordingen zou missen.  Tegelijk voorzag het 
departement een soepele ‘overgangsperiode’  waarin aanvragers die hun rechten 
en mandaten - om wat voor reden  dan ook - niet tijdig op orde zetten een 
oplossing aangeboden krijgen  die in hun voordeel  uitdraait. Die periode is recent 
nog verlengd, omdat het departement merkte dat lang nog niet alle gebruikers  al 
het nodige gedaan  hadden. Uiteraard maakt het departement die regeling,  en alle 
info over de beschikbare ondersteuning breed bekend.  Zoals tijdens de 
communicatiecampagne, tijdens de webinars en in de beschikbare handleidingen 
uitgelegd, kunnen gebruikers die rechten enkel  zelf instellen, en moet men daar 
éénmalig door.
2.Er zijn wel degelijk gebruikers geweest  die last minute, ’s avonds  of nachts op de 
dag van een deadline  pas hun rechten probeerden in te stellen en daarbij 
ondersteuning nodig  hadden. Waar die ondersteuning pas de volgende werkdag 
mogelijk was, werd toch nog een oplossing geboden  in het voordeel van de 
aanvrager, in het kader van voornoemde ‘overgangsregeling’, die uiteindelijk 4 
maand, d.w.z.  tot eind augustus zal duren.  Tot op heden  is er nog geen enkele 
melding van een probleem  met rechten of mandaten geweest die niet tot een 
aanvaardbare oplossing geleid heeft binnen max. enkele werkdagen. Kortom: er 
zijn wel degelijk kleine ‘technische’ problemen geweest, die accuraat opgelost 
werden, en er zijn wel degelijk gebruikers die nog niet of niet tijdig hun weg 
vonden, maar die worden sluitend  opgevangen via de helpdesk.  Behalve de 
aanvragers waren  er ook meerdere beoordelaars die niet meteen hun te 
beoordelen dossiers te zien kregen omdat  ze in de vorige  KIOSK meerdere 
accounts hadden en men die nog moest samenvoegen. Dat is geen technisch  
probleem van het e-loket zelf, maar van het databeheer van de 
gebruikersaccounts en hun rechten.  Ook hiervoor  is er een sluitende  workflow  die 
dat soort meldingen van problemen snel opvolgt en aanpakt. Vaak gaan 
aanvragers ook pas in de aanloop naar een eerstvolgende  deadline  terug actief 
aan de slag met hun dossier. Zolang  niet alle bestaande  aanvragers en 
beoordelaars minstens 1x succesvol ingelogd  hebben (KIOSK heeft bijna 10.000  
aanvragers en kent het hele jaar door diverse  deadlines voor een breed gamma 
aan dossiertypes!) kan het dus nog wel eens voorvallen dat er een paar zaken 
aangepast moeten  worden in het rechtenbeheer. Dat kan in het slechtste geval 
een doorlooptijd  kennen  van enkele werkdagen, vandaar  ook dat het departement 
sensibiliseert om dergelijk problemen niet pas op de dag van een deadline  te 
melden. Sinds de lancering tot en met 31 juli hebben 4402 gebruikers  zich 
effectief via e-id of Itsme aangemeld  op de nieuwe kiosk. Bij het contactcenter  
1700 kwamen in diezelfde periode  173 vragen binnen voor ondersteuning bij het 
aanmelden op KIOSK.   
3.Daarnaast zijn er een 3-tal gebruikers die zichzelf onterecht  geblokkeerd zagen 
door een beveiliging van het e-loket, wat mogelijk was doordat  het e-loket  hen 
niet automatisch uitlogde na te lange inactiviteit, en na het negeren  van de 
voorziene foutmeldingen. Hetzelfde  probleem zorgde er ook voor dat beoordelaars  
na lange inactiviteit  niet actief uitgelogd werden en daardoor soms kleine  
gedeeltes ingevoerde tekst kwijtraakten, wat begrijpelijk  voor enige frustratie 
zorgde. Samen met deze gebruikers heeft het departement het probleem, wat de 
gebruikers precies  deden, en hoe de toepassing daar nog beter op zou reageren  
binnen de 2 weken aangepast, zorgvuldig getest en in productie aangepast. 
Eindresultaat: dit probleem kan zich voortaan niet meer herhalen,  en de 
betrokken aanvraagdossiers werden alsnog  meegenomen voor verdere 
dossierbehandeling.
4.Het departement  CJM registreerde  nog geen enkele formele klacht over het 
vernieuwde e-loket KIOSK. Conform het klachtenbeleid van het departement  CJM 
probeert men een goede dienstverlening  te verzorgen door bij problemen  of 
vragen de vraagsteller  klantgericht te helpen en zo te voorkomen dat het tot een 
formele klacht moet komen. Alle problemen die gebruikers ondervonden   bij de in 
gebruikname van het nieuwe  e-loket KIOSK  werden succesvol door de helpdesk 
opgevangen en dit leidde steeds binnen een korte doorlooptermijn tot een 
aanvaardbare oplossing.
5.Er heeft nog geen formeel onderzoek plaats gevonden over de 
gebruiksvriendelijkheid van de nieuwe versie van KIOSK.  In die nieuwe  versie lag 
de focus op de nieuwe  manier van aanmelden via het Vlaams gebruikers- en 
toegangsbeheer. Deze manier  van aanmelden en het instellen van de rechten  is 
complex maar is ook standaard  functionaliteit  die voor alle overheidstoepassingen 
op die manier voorzien wordt.  De wijzigingen die in KIOSK  zelf zijn doorgevoerd, 
zijn in deze versie beperkt maar ingegeven door feedback uit bevragingen, 
interviews en workshops met eindgebruikers  die de vorige versie  van het e-loket  
gebruikten. Het departement CJM gaat regelmatig in dialoog met zijn “klanten” 
over KIOSK  en betrok hen in de maand juli nog bij het testen van de module voor 
het aanvragen van de werkingssubsidies voor het nieuwe Kunstendecreet. Die 
feedback gebruiken we dan waar mogelijk om KIOSK  stapsgewijs  te verbeteren.
