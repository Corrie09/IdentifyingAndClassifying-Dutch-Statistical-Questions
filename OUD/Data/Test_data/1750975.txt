title: Schipdonkkanaal en Leopoldkanaal - Dringende herstellingswerken
thema: Mobiliteit en Verkeer
Natuur en Milieu
Openbare werken
pdf link: https://docs.vlaamsparlement.be/pfile?id=1750975
thema link: https://www.vlaamsparlement.be/parlementaire-documenten/schriftelijke-vragen/1548814
SCHRIFTELIJKE VRAAG
nr. 1577
van STIJN DE ROO
datum: 1 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Schipdonkkanaal en Leopoldkanaal  -  Dringende herstellingswerken
Om Gent en de Leiestreek van overstromingen te vrijwaren,  werd in 1863 het 
verbindingsstuk van het Afleidingskanaal van de Leie tussen Schipdonk  in Zomergem en 
Heist in gebruik genomen. Reeds meer dan 150 jaar heeft het zijn waterafvoerfunctie met 
glans vervuld.  Het betreft de ideale  uitlaatklep  inzake waterbeheersing van het Leie- en 
Scheldebekken. 
De grote hoeveelheden regen  en de intensiteit van de regenbuien tijdens de 
overstromingsramp in juli 2021, drukken  ons met de neus op de feiten  dat een 
gegarandeerde afwatering van onder andere Gent, Deinze, Lievegem, Maldegem, Eeklo en 
Damme noodzakelijk is om rampen  te voorkomen.
Ik verwijs naar mijn schriftelijke  vraag nr. 1347 van 17 juni 2021 inzake 
onderhoudswerken van het Schipdonkkanaal. Uit het antwoord van de minister, alsook uit 
het verslag van de negende  Dijkentrefdag  op 22 oktober 2019 in Dilsen-Stokkem kan 
worden afgeleid dat er niet meer gerekend  kan worden  op een gegarandeerde afvoerfunctie 
van het Tweelingenkanaal  (Schipdonkkanaal  en Leopoldkanaal).  Dat blijkt onder andere 
uit volgende verontrustende mededelingen. 
-Op het terrein worden langs de 20 km lange middendijk tal van mogelijke 
faalmechanismen vastgesteld: lokale afschuivingen, erosie aan de teen, inklinkingen, 
uitspoelingen, omgevallen bomen,  dierlijke uitgravingen,  enz.
-Op 30 december  2018 was er een doorbraak in de middendijk.
-De kans op dijkdoorbraken op andere locaties  wordt door de Vlaamse Waterweg als reëel 
ingeschat.
-Het instellen van mitigerende  beheersmaatregelen: een beperking van het waterpeil en 
het peilverschil, het voorkomen van hoge stroomsnelheden, een verhoogde inspectie,  
ongediertebestrijding, …
-De Vlaamse Waterweg vermijdt, gebaseerd  op de uitgevoerde studies, piekbelasting bij 
intensieve afvoerfunctie en zal het Afleidingskanaal van de Leie enkel inzetten bij 
verhoogde maatschappelijke noodzaak en als alle andere  afvoeropties  zijn ingezet.
Aanvullend rijst de vraag  of de langdurige  renovatiewerken van de uitwateringskokers 
(zonder onderbreking vanaf 2008 tot 2032), waarbij het normaal  waterpeil van het 
Schipdonkkanaal van 3,33m TAW naar 1,7m verlaagd werd/wordt, ook geen negatieve 
invloed op de stabiliteit  van de middendijk hebben. Een versnelde herstelling lijkt dan ook 
aangewezen.
Met de was tijdens de jaarovergang 2002-2003 werden  volgende afvoerdebieten en 
waterpeilverschillen bij Waterinfo geregistreerd.
-Waterafvoerdebieten van meer dan 70 m³/sec gedurende maar liefst 6 dagen.
-Waterafvoer van 40 miljoen m³ in zes dagen naar Heist met pieken van 90m³/sec.
-Dagelijkse waterpeilschommelingen  van meer dan 3 meter in Heist.
-Zeer hoge stroomsnelheden bij het openen  van de hefdeuren  in Heist.
Dit bovenstaand voorbeeld toont aan dat het huidige Tweelingenkanaal met de gebrekkige 
middendijk zijn rol als waterafvoerfunctie tijdens  wassen is kwijtgespeeld.
1.Welke invloed hebben de renovatiewerken  van de uitwateringskokers en de verlaging  
van het waterpeil van het Schipdonkkanaal  (van 3,33m naar 1,75m TAW) op de 
stabiliteit van de middendijk?
2.Ter voorkoming van overstromingen in het Gentse en de Brugse Polders is het herstel 
van de 20 km lange  middendijk van het Tweelingenkanaal noodzakelijk.
a)Wat is het verhoogd risico op toekomstige bresvorming in de zone van de 
middendijk?
b)Beschikt de minister reeds over een stappenplan voor het uitvoeren van de 
hoogdringende herstellingen? Zo ja, kan zij dit toevoegen als bijlage en/of de 
inhoud verduidelijken?
c)Welke herstelwerkzaamheden zullen  worden uitgevoerd? Wat is de timing? (graag 
een overzicht per herstelactie)
d)Wat zijn de geraamde kosten voor de herstelwerkzaamheden? (graag een 
overzicht per herstelactie)
3.Uit het antwoord op schriftelijke vraag nr. 1347 van 17 juni 2021 blijkt dat het pand 
Balgerhoeke-Zeebrugge geschikt is voor het bufferen van belangrijke  hoeveelheden  
zoet water.  Zij zouden  ter beschikking kunnen worden  gesteld aan 
watervoorzieningsbedrijven en voor het bevloeien van polderwaterlopen.
a)Kunnen de werken die oplossingen  bieden  voor tijdens periodes  van overvloedige 
neerslag als tijdens  periodes van droogte (herstelling van middendijk  en versnelde 
renovatie van uitwateringskokers), opgenomen  worden in de prioriteitenlijst van 
de Blue Deal?
b)Zo ja, welke stappen worden  hierrond verder ondernomen?
c)Zo ja, wat is de aangepaste voorziene  einddatum voor de renovatie van de 
uitwateringskokers in Heist?  Zo niet, waarom niet?
d)Zo niet, ziet de minister mogelijkheden  in een verhoging van het jaarbudget voor 
de renovatie van de uitwateringskokers in Heist,  om de einddatum te vervroegen?
4.Welke andere initiatieven zal de minister nemen om Gent en de Leiestreek  van 
overstromingen te vrijwaren?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1577 van 1 september 2021
van STIJN DE ROO
1.In het kader van het beperken van het risico op een nieuwe bresvorming van de 
middendijk, werd als tijdelijke maatregel  eveneens voorgesteld om het waterpeil in 
het Schipdonkkanaal te verlagen. Door XPerta, het stabiliteitsbureau  van het 
Departement Mobiliteit en openbare Werken, werd de impact van deze verlaging van 
het waterpeil op de stabiliteit van de middendijk  becijferd.
De stabiliteit werd zowel bekeken  langs de zijde Schipdonkkanaal als de zijde 
Leopoldkanaal.
Langs de zijde Schipdonkkanaal is er geen significant effect van de verlaging, langs  
de zijde Leopoldkanaal is er een gunstig effect  op de stabiliteit  van het talud van de 
middendijk.
De verlaging van het waterpeil in het Schipdonkkanaal omwille van de 
renovatiewerken van de uitwateringskokers heeft momenteel een positieve  impact  op 
de stabiliteit van de taluds van de middendijk (met name  aan de zijde van het 
Leopoldkanaal).
2.Het verhoogd risico op toekomstige bresvorming in de middendijk is moeilijk te 
becijferen. De informatie uit verschillende studies en proeven uit de periode 2019-
2021 wordt gebruikt om beheersmaatregelen (verhoogde monitoring, aangepaste 
waterhuishouding met lager waterpeil en kleiner peilverschil tussen beide kanalen) te 
nemen om de toename van risico’s zo beperkt mogelijk te houden. Duidelijk is wel 
dat dringend werk moet gemaakt worden van een structureel herstel over grote 
afstand van de middendijk. Het ontwerp daarvan en een antwoord op de andere 
deelvragen worden  onderzocht  door een extern studiebureau dat werd aangesteld in 
augustus 2021. De studieopdracht  moet ons de concrete  wijze, fasering  en 
budgettering van de vereiste definitieve herstel- en beheersmaatregelen kunnen  
opleveren.
3.De waterbeheersing  van de Vlaamse waterlopen staat hoog op de agenda. Voor uw 
specifieke vraag  met betrekking tot de renovatie  van de uitwateringskokers te Heist 
wordt er door De Vlaamse Waterweg  nv op het meerjarenprogramma momenteel 1 
miljoen euro/jaar voorzien, zoals ook toegelicht in mijn antwoord op VOU nr. 250 van 
19 oktober 2019 omtrent de toekomst van het Schipdonkkanaal  en het kanaal Gent-
Brugge.
Op heden  zijn in de drie kokers samen  de betonherstellingen voor 5% en de 
anticorrosiewerken voor 85% uitgevoerd. Rekening houdende  met de huidige jaarlijks 
voorziene budgetten voor de renovatiewerken en de nog uit te voeren werken  is de 
verwachting dat de renovatiewerken aan de uitwateringskokers  volledig zullen  
afgerond zullen  zijn in 2032.  Een verhoging van het jaarbudget  kan ervoor zorgen  dat 
de einddatum van de renovatiewerken vervroegd kan worden.  
Dit maakt ook deel uit van de overwegingen  in het MJP, net als de opname van (extra) 
budgetten voor de noodzakelijke renovatie van de middendijk.
4.Valleigebieden kunnen niet voor alle neerslaghoeveelheden beschermd worden  tegen 
overstromingen. We kunnen hooguit de kans dat een bepaalde  overstroming zich 
voordoet en de schade die deze veroorzaakt, trachten te verminderen binnen de 
grenzen van maatschappelijke betaalbaarheid.
In 2022 en 2023 wordt,  aansluitend  op de al eerder bepaalde overstromingsrisico’s, 
een watersysteemstrategie opgemaakt voor de Leie, Boven-Schelde  en verbonden 
kanalen. Deze strategie beoogt o.m. richting te geven aan processen en projecten 
(bv. ook infrastructurele  maatregelen) die het overstromingsrisico reduceren,  maar 
tevens ook van meerwaarde zijn voor de droogteproblematiek en voor de ecologische 
kwaliteit van het watersysteem.
Vooruitlopend op deze watersysteemstrategie  is er de kalibratie van de Leie (nu in 
opstartfase is met eerste terreinactie tussen Deinze en Sint-Baafs-Vijve), die zal 
resulteren in een zekere bijkomende buffering  in de as van de waterloop. Ook de 
realisatie van natte natuur in het project Rivierherstel Leie draagt bij tot bijkomende 
berging van water in de Leievallei. 
Meer operationeel - en op kortere termijn  van meerwaarde - is het verbeteren van de 
overstromingsvoorspelmodellering door het koppelen  van actuele stuwstanden in de 
modellering. Deze optimalisatie loopt momenteel in samenwerking  met het 
Waterbouwkundig Laboratorium. 
In het kader van de bouw van de Nieuwe  Sluis van Terneuzen werken Vlaanderen en 
Nederland ook samen aan een beslissingsondersteunende toepassing die o.m. de 
afvoerbehoefte van hoge debieten uit het Gentse beter  inzichtelijk maakt  voor 
spuibeheer in Terneuzen.
