title: GRUP Vinderhoutse Bossen, Vallei van de Oude Kale en Appensvoorde - Uitwerking
thema: Natuur en Milieu
pdf link: https://docs.vlaamsparlement.be/pfile?id=1747122
thema link: https://www.vlaamsparlement.be/parlementaire-documenten/schriftelijke-vragen/1545115
SCHRIFTELIJKE VRAAG
nr. 1229
van MIEKE  SCHAUVLIEGE
datum: 12 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GRUP Vinderhoutse  Bossen, Vallei van de Oude Kale en Appensvoorde  -  Uitwerking
De Vlaamse overheid maakt  een gewestelijk ruimtelijk uitvoeringsplan (GRUP) voor de 
afbakening van landbouw-, natuur-  en bosgebieden  in de vallei van de Oude Kale en de 
Vinderhoutse Bossen. Het plan moet o.a. de realisatie van de opties van de 
landinrichtingsprojecten voor de Oude  Kale en de groenpool Vinderhoutse Bossen  
mogelijk maken.  De Vlaamse Regering stelde het ontwerp  van gewestelijk ruimtelijk 
uitvoeringsplan voorlopig vast op 12 maart 2021. Van 20 april 2021 tot 18 juni 2021 
werd een openbaar  onderzoek over het ontwerpplan georganiseerd.
In de periode  2016-2018 organiseerde  het Departement Omgeving overleg  over dit GRUP  
met zowel de lokale  overheden  als de belangengroepen. De plenaire  vergadering  werd 
georganiseerd in 2017. Na het voorjaar van 2018 werd geen verder overleg gevoerd over 
dit GRUP. Verrassend was dan ook dat de Vlaamse Regering op 12 maart  2021 het GRUP 
goedkeurde en het openbaar onderzoek  opstartte.
Bij de goedkeuring van het GRUP werd teruggegrepen naar de ontwerpen uit 2017.  De 
meer ambitieuze  doelstellingen  die opgenomen  werden  in het regeerakkoord inzake  
onder meer bosuitbreiding of de Blue Deal werden  niet vertaald in het GRUP. Er werd bij 
de goedkeuring van het ontwerp van GRUP ook geen rekening gehouden  met het 
gevoerde aankoopbeleid in het gebied van de voorbije jaren.
Het voorontwerp van GRUP bevat meerdere  positieve doelstellingen. Zo worden de in het 
landinrichtingsproject uitgewerkte voorstellen voor bosuitbreiding in de Vinderhoutse 
bossen ruimtelijk  verankerd.  Toch zijn er meerdere bedenkingen  bij het voorontwerp van 
GRUP. Zo gaf de gemeenteraad van de stad Gent een unaniem advies waarin onder meer 
gepleit werd voor een veel hoger ambitieniveau  inzake natuur in de vallei van de Oude 
Kale en minder in de Vinderhoutse bossen. Ook door andere instanties  werden 
bedenkingen geformuleerd bij dit GRUP.
1.Waarom werd tijdens deze legislatuur, voorafgaand aan de goedkeuring van het 
voorontwerp ruimtelijk  uitvoeringsplan,  geen overleg  gevoerd met de 
belangengroepen en de lokale  overheden?
2.Is de minister het ermee eens dat de bepalingen van het regeerakkoord inzake onder 
meer bosuitbreiding en de Blue Deal onvoldoende vertaald werden in het 
voorontwerp ruimtelijk uitvoeringsplan?
3.Overweegt de minister  om voor de definitieve goedkeuring  het GRUP nog grondig bij 
te stellen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1229 van 12 juli 2021
van MIEKE  SCHAUVLIEGE
1-2.Het GRUP “Vinderhoutse Bossen, Vallei van de Oude Kale en Appensvoorde” omvat de 
planologische vertaling van delen van het landinrichtingsproject Schelde en Leie, meer 
bepaald voor de deelgebieden Groenpool Vinderhoutse Bossen,  Groene  Velden en de 
Oude Kale. 
Het inrichtingsproject Oude Kale werd reeds uitgevoerd.  De realisatie van oeverzones 
langs de meanderende beek zorgen  ervoor dat de kwaliteit van de waterloop en oevers 
wordt behouden en versterkt. Een aantal van de laagste en natste  gronden werden 
verworven en ingericht voor natuurontwikkeling.  Langs beide  van de Oude Kale worden 
deze percelen met elkaar verbonden door de inrichting en het natuurlijk beheer van 
een 5m brede oeverzone (in totaal  meer dan 4 ha). De inrichting  van de omgeving van 
de Oude Kale past binnen het Blue Deal van de Vlaamse Regering en de 
beleidsprioriteiten vanuit het domein Omgeving.
Het inrichtingsplan voor de Vinderhoutse Bossen  voorziet 155 ha nieuw  bos rond de 
bestaande waardevolle boskern en wordt er 18 ha voorzien  voor de ontwikkeling  van 
waardevolle natuur en landschap buiten de bosstructuren. Dit inrichtingsplan is het 
resultaat van intensief  overleg met de betrokken landbouwers in het gebied waardoor 
een gedragen bosuitbreiding, gespreid over een periode tot 2033,  bereikt kon worden. 
De inrichting van de groenpool Vinderhoutse Bossen met 155 ha bosuitbreiding past 
binnen de bosuitbreiding opgenomen in het regeerakkoord.
Met de principiële goedkeuring  van het ontwerp GRUP op 12 maart besliste de Vlaamse 
Regering om het opgestarte planproces verder te zetten  binnen de “oude”  procedure. 
Dit is volgens de Vlaamse Regering de snelste manier om de ambities op het vlak van 
openruimte in dit gebied te realiseren en het bereikte compromis op terrein te 
verankeren. Een grondige aanpassing van het plan, zoals de vraagsteller lijkt te 
suggereren, vereist het totaal hernemen  van het planproces vanaf de startnota, 
nieuwe MER_procedure, nieuwe plenaire vergadering, … Dit zou een vertraging van 
minstens 1 à 2 jaar betekenen.
3.Naar aanleiding van de adviezen  en bezwaren die tijdens het openbaar onderzoek 
werden ingediend,  zal nagegaan worden of het plan kan aangepast worden.
