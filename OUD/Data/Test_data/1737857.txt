title: Mentaal welzijn studenten - Beleid
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=1737857
thema link: https://www.vlaamsparlement.be/parlementaire-documenten/schriftelijke-vragen/1538785
SCHRIFTELIJKE VRAAG
nr. 852
van KIM DE WITTE
datum: 25 juni 2021
aan BEN WEYTS
VICEMINISTER-PRESIDENT VAN DE VLAAMSE  REGERING, VLAAMS MINISTER VAN ONDERWIJS , SPORT, 
DIERENWELZIJN EN VLAAMSE RAND
Mentaal welzijn studenten  -  Beleid
De coronacrisis en de daaruit voortvloeiende maatregelen  hebben een zware impact op het 
mentaal welzijn  van de jongeren. Uit een recente  bevraging aan de KU Leuven  blijkt dat 
drie op de vier studenten zich eenzaam  voelt. Ook de bereidheid om psychische hulp te 
zoeken, is aan het afnemen.  Eind vorig jaar stelde de minister  800.000 euro ter beschikking  
aan het Steunpunt  Inclusief Hoger Onderwijs (SIHO) om een beleid uit te bouwen rond 
mentaal welzijn.
Experts hebben reeds  laten weten dat er naast het uitbouwen van toegankelijk  beleid  ook 
aandacht gevestigd  moet worden  op het wegwerken van reeds bestaande wachtlijsten. Uit 
schriftelijke vragen van collega’s  blijkt dat het aantal raadplegingen van 
studentenpsychologen de afgelopen vijf jaar enkel  is gestegen. 
1.Kan de minister een stand van zaken  geven over het ‘Vlaanderenbreed beleid rond het 
mentaal welzijn van studenten’  van het SIHO?
2.Kan de minister een tabel bezorgen met het aantal raadplegingen van 
studentenpsychologen per instelling per academiejaar van 2014-2015 tot 2020-2021?
3.Kan de minister  een tabel bezorgen  met de wachttijd voor een eerste intakegesprek 
met de studentenpsychologen  per instelling?
4.Hoe interpreteert de minister deze cijfers?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 852 van 25 juni 2021
van KIM DE WITTE
1.Er lopen op dit moment  twee projecten rond mentaal welbevinden bij studenten. Er is 
vooreerst het VVS-project  mentaal  welzijn bij studenten. VVS heeft samen met prof. 
Bruffaerts van de KU Leuven een bevraging gedaan  bij studenten rond hun mentaal 
welzijn. Het project  had einde  april 2021 afgerond moeten worden met een 
conferentie, waar de resultaten publiek zouden  worden  gemaakt. De respons op de 
bevraging was groot en leverde  zoveel data op dat ze niet tijdig verwerkt konden 
worden. Het project werd daarom verlengd  tot 31 oktober 2021. De afsluitende 
conferentie zal plaatsvinden op 12 oktober 2021. 
Daarnaast is er het project ‘Duurzaam  versterken studentenwelzijn  tijdens en in de 
nasleep van de corona  pandemie’ dat door SIHO wordt gecoördineerd.  Dit project komt 
stilaan in de laatste fase. Op basis van de beleidsaanbevelingen uit deze twee projecten 
zullen we in het najaar het beleid  dat vanaf 1 januari 2022 zal gevoerd worden, vorm 
geven. De diensten  voor studentenvoorzieningen spelen hier echter een onmisbare rol 
in en zullen ook in de toekomst  een belangrijke rol blijven spelen. Er zal ook met hen 
bekeken worden hoe zij het toekomstig beleid rond studentenwelzijn zien. 
2.+ 3.
Wat vragen  2 en 3 betreft verwijs  ik graag naar mijn antwoord op de schriftelijke 
vraag 734 van 26 mei 2021 van Brecht Warnez. Meer gegevens dan wat daar 
voorgesteld werd, heb ik niet ter beschikking. 
4.De pandemie heeft de problemen met mentaal welzijn  van studenten niet doen 
ontstaan, maar ze heeft ze wel meer zichtbaar gemaakt.  Het mentaal  welbevinden van 
een groeiend aantal studenten  gaat (verder)  achteruit. Tegelijk merken we dat een 
grote meerderheid van studenten genoeg veerkracht heeft om met dat onbehagen om 
te gaan. Uit cijfergegevens  van de instellingen is immers gebleken dat studenten 
globaal genomen geen slechtere en zelfs betere studieresultaten  behalen dan voor de 
pandemie. Ik denk dat het versterken  van die veerkracht van studenten heel belangrijk 
is en ik wil daar dan ook beleidsmatig  op inzetten. Dit wordt zeker een van de pijlers 
van het beleid dat we vanaf 2022 gaan voeren.      
