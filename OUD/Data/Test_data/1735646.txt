title: Evolutie vraag en aanbod buitengewoon onderwijs - Vlaams-Brabant
thema: Onderwijs en Vorming
pdf link: https://docs.vlaamsparlement.be/pfile?id=1735646
thema link: https://www.vlaamsparlement.be/parlementaire-documenten/schriftelijke-vragen/1535435
SCHRIFTELIJKE VRAAG
nr. 843
van JAN LAEREMANS
datum: 18 juni 2021
aan BEN WEYTS
VICEMINISTER-PRESIDENT VAN DE VLAAMSE  REGERING, VLAAMS MINISTER VAN ONDERWIJS , SPORT, 
DIERENWELZIJN EN VLAAMSE RAND
Evolutie vraag en aanbod buitengewoon  onderwijs  -   Vlaams-Brabant
Op het colloquium Stand van de Rand van 3 juni 2021 gaf gouverneur Jan Spooren van 
Vlaams-Brabant aan dat het plaatstekort in het buitengewoon onderwijs hem zorgen 
baart. Zo waren er volgens hem in het schooljaar 2019-2020 maar 54 plaatsen 
beschikbaar in het buitengewoon kleuteronderwijs, terwijl er 103 nodig waren. Voor het 
buitengewoon lager onderwijs waren er 964 kandidaten voor 626 plaatsen,  voor het 
buitengewoon secundair onderwijs was er een uitgaande  pendel naar andere provincies  
van 380 kinderen - die dus vele uren per dag op de bus moesten zitten.
1.Kan de minister bevestigen dat deze cijfers  zoals aangehaald door gouverneur 
Spooren kloppen?
2.Hoeveel scholen voor buitengewoon  onderwijs zijn er in de provincie Vlaams-Brabant 
en wat is de huidige capaciteit? Graag had ik hierbij  indien mogelijk een opdeling 
naar onderwijssegment (kleuter-, lager en secundair onderwijs),  naar type en naar 
arrondissement.
3.Wat is de voorbije vijf jaar de evolutie geweest inzake het aanbod voor 
buitengewoon onderwijs in de provincie Vlaams-Brabant?  Hoeveel extra plaatsen zijn 
er bijgekomen of omgekeerd geschrapt? Graag  had ik hierbij indien mogelijk een 
opdeling naar onderwijssegment (kleuter-, lager en secundair onderwijs), naar type 
en naar arrondissement.
4.Wat was in de recentst gemeten jaargang  het aantal aanmeldingen voor het 
buitengewoon onderwijs in de provincie Vlaams-Brabant? Graag had ik hierbij  indien 
mogelijk een opdeling  naar onderwijssegment  (kleuter-, lager en secundair  
onderwijs), naar type en naar arrondissement.
5.Zien we hierbij veel dubbele  aanmeldingen, namelijk kandidaatstellingen  van 
eenzelfde kind maar op twee verschillende plaatsen?  Kan de minister ook een 
gelijkaardig overzicht geven van het aantal kandidaturen, dus met dubbele 
aanmeldingen eruit gefilterd?
6.Wat is de voorbije  vijf jaar de evolutie geweest van het aantal aanmeldingen voor 
buitengewoon onderwijs in de provincie Vlaams-Brabant? Graag had ik hierbij  indien 
mogelijk een opdeling  naar onderwijssegment  (kleuter-, lager en secundair  
onderwijs), naar type en naar arrondissement.
7.Kan de minister ook een uitfiltering  voorzien  van de dubbele  aanmeldingen, zodat 
enkel de pure kandidaten behouden blijven?
8.Hoe verhoudt de huidige capaciteit  zich relatief gezien ten opzichte van de vraag?
9.Op welke manier en op welke termijn wil de minister specifiek voor de provincie 
Vlaams-Brabant aan deze bekommernis tegemoetkomen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 843 van 18 juni 2021 
van JAN LAEREMANS
1-8.Mijn onderwijsadministratie houdt centraal geen gegevens bij over capaciteiten en 
vrije plaatsen in de scholen;  dus ook niet van de scholen  buitengewoon basis- en 
secundair onderwijs in Vlaams-Brabant.  
Ook van de scholen en vestigingsplaatsen die gebruik maken van een 
aanmeldingsprocedure, houdt mijn onderwijsadministratie centraal  geen gegevens  bij 
over het aantal aanmeldingen  en het aantal leerlingen dat dubbel  is ingeschreven.
9. Voor het plaatsgebrek  in het buitengewoon onderwijs zijn maatregelen voorzien,  deze 
maatregelen richten  zich niet specifiek  op de scholen  voor buitengewoon onderwijs  in 
Vlaams-Brabant, maar zijn maatregelen  waarmee er Vlaanderen breed gewerkt kan 
worden aan lokale capaciteitsnoden in het buitengewoon onderwijs. 
Zo voorzien we opnieuw  dat scholen voor buitengewoon basisonderwijs zullen hertellen 
op de 1e schooldag van oktober. Er wordt herteld op de eerste schooldag  van oktober 
2021 als de school op die dag een hoger  aantal lestijden volgens de schalen  en/of  uren 
volgens de richtgetallen genereert dan op basis van de eerste schooldag van februari 
2021.
De hertelling maakt het voor scholen voor buitengewoon basisonderwijs  mogelijk om 
een capaciteitsverhoging te realiseren.  Daarmee kunnen  ze op korte termijn een 
capaciteitsprobleem oplossen.  Er wordt ook voorzien in huursubsidies om extra 
capaciteit te realiseren, ook voor tijdelijke  modulaire units. 
Op 1 december werd de opdracht gegund  voor een update van de capaciteitsmonitor 
onderwijs. Ik verwacht de resultaten daarvan  in december  van dit jaar. Het 
buitengewoon onderwijs (per type in buitengewoon  basisonderwijs en per type en 
opleidingsvorm in het buitengewoon  secundair  onderwijs) wordt  voor het eerst 
meegenomen. Deze derde editie  zal een beeld geven van de toekomstige te 
verwachten tekorten.
Op basis van de resultaten van de capaciteitsmonitor zal kunnen  bepaald worden  waar 
de noden het grootst  zijn en waar de capaciteitsmiddelen  best worden ingezet  voor 
het voorzien van extra plaatsen voor leerlingen met een verslag. 
