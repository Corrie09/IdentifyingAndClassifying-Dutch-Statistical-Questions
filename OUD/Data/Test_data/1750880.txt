title: Zwangere vrouwen - Voorstel van gepersonaliseerd zorgplan
thema: Gezondheid
Welzijn en Gezin
pdf link: https://docs.vlaamsparlement.be/pfile?id=1750880
thema link: https://www.vlaamsparlement.be/parlementaire-documenten/schriftelijke-vragen/1547921
SCHRIFTELIJKE VRAAG
nr. 818
van ELKE  SLEURS
datum: 28 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Zwangere vrouwen   -  Voorstel van gepersonaliseerd zorgplan
In Het Belang van Limburg van 28 juli 2021 lezen we dat vier op de tien zwangere 
vrouwen in Vlaanderen last hebben van overgewicht. Volgens professor vroedkunde aan 
de KU Leuven  en UAntwerpen  Annick Bogaerts, die de cijfers analyseerde van het 
Studiecentrum voor Perinatale Epidemiologie  tussen 2009 en 2019, zijn overgewicht en 
obesitas bij zwangere vrouwen ‘het nieuwe normaal’ aan het worden.
In 2009 had 21% van de aanstaande moeders last van overgewicht.  10% leed aan 
obesitas en had een BMI (body mass index)  van 30. Tien jaar later kampt  25% van de 
zwangere vrouwen met overgewicht  en stijgt het aantal met obesitas naar 13%.
De professor vindt deze cijfers zeer zorgwekkend en de gevolgen voor zowel kind als 
moeder op korte en middellange termijn  kunnen voorkomen worden.  Met het project 
INTER-ACT worden aanstaande moeders begeleid naar o.m. coachingprogramma’s 
waarbij ze een gezonde levensstijl  kunnen aanleren. De professor benadrukt evenwel dat 
er te weinig aandacht en middelen gaan naar zulke preventieve  interventieprogramma’s.
De Vlaamse Regering  is volop bezig met de uitwerking  van het actieplan  ‘geïntegreerde 
gezinstrajecten’. Volgens de minister zou er eind 2021 een Vlaamse  visie komen  waar 
alle perinatale  partners achter  staan.
In het antwoord  op mijn schriftelijke vraag nr. 541 van 29 maart  2021 vermeldt de 
minister dat het agentschap Opgroeien samen met de beroepsorganisatie  voor 
vroedvrouwen werkt aan een voorstel  van gepersonaliseerd zorgplan, dat later aan 
andere beroepsgroepen zoals gynaecologen, huisartsen en kinderartsen kan worden 
voorgelegd.
1.Wat kan de minister vertellen over dit gepersonaliseerde  zorgplan?  Hoe moeten we 
dit interpreteren?
2.Met de projecten  ‘Zoet Zwanger’ en ‘HALT2Diabetes’ worden  aanstaande  moeders 
met al dan niet zwangerschapsdiabetes aangespoord tot leefstijlbegeleiding. 
Vindt de minister dat deze projecten te weinig  bekend zijn en meer aandacht 
verdienen? Welke  actiepunten  of bijsturingen  zijn hier nog nodig? Graag enige  
toelichting.
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 818 van 28 juli 2021
van ELKE  SLEURS
1.Dankzij het opstellen van een gepersonaliseerd zorgplan neemt de aanstaande ouder 
de regie in handen  ten voordele  van een gunstig verloop  van de zwangerschap en de 
postnatale periode.  Hiermee worden (de) aanstaande ouder(s) niet enkel 
aangemoedigd om na te denken  over het verloop van de zwangerschap, de arbeid en 
de bevalling. Ook het verloop van de postnatale  periode en bijhorende zorg- en 
hulpverlening na de geboorte  worden  in de laatste  weken van de zwangerschap 
gepland in het zorgplan (waaronder bezoeken  door een vroedvrouw en teamlid van 
Kind en Gezin).
Met het opstellen van het zorgplan wordt  beoogd dat aanstaande ouders al hun 
vragen kunnen  stellen en geïnformeerde keuzes  kunnen  maken. Hun keuzes moeten 
beantwoorden aan de principes van de gedeelde besluitvorming  (rekening  houdend 
met eventuele risico's) en worden  geformaliseerd in het individueel zorgplan. Tegelijk 
worden ze geïnformeerd dat de medische omstandigheden  en/of plaats van bevalling 
een afwijking  van het zorgplan kunnen  veroorzaken.
2.Zoet Zwanger is een project voor vrouwen waarbij  reeds zwangerschapsdiabetes  is 
vastgesteld. Het doel hierbij is om deze vrouwen na de zwangerschap op te volgen 
via de huisarts en te voorkomen dat zij type 2 diabetes ontwikkelen via 
sensibilisering. Dit project is goed verspreid binnen de materniteiten en gekend bij 
gynaecologen. Het aantal registraties van vrouwen met zwangerschapsdiabetes  zit in 
stijgende lijn, dat kunnen we dit via project ook vaststellen. Van +/- 1.200  
registraties in 2017 naar 2.136 registraties in 2020. Hierbij moet wel opgemerkt 
worden dat dit voornamelijk  te verklaren  is door een nieuwe  consensus  met 
betrekking tot de diagnose  van zwangerschapsdiabetes. 
Momenteel wordt in een pilootproject binnen Halt2diabetes ook getest om vrouwen  
die zich binnen  Zoet Zwanger registreerden uit te nodigen voor een 
leefstijlbegeleidingstraject op het vlak van gezonde voeding in groep door een diëtist. 
We onderzoeken of er een blijvende gedragsverandering  is en of er voldoende 
interesse is om op continue basis het programma  aan te bieden.  Daarnaast krijgen 
deze vrouwen ook informatie over andere initiatieven zoals Bewegen Op Verwijzing, 
de actieve  voedings-en bewegingsdriehoek en andere  acties.
Verder blijven we ook inzetten op onze website www.gezondzwangerworden.be . 
Deze website bundelt alle informatie over een gezonde leefstijl voor en tijdens een 
zwangerschap op een centrale plek. Deze maand plaatsen we de website opnieuw in 
de kijker via een gerichte  social media campagne.
