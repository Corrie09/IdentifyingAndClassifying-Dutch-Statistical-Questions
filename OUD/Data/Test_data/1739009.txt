title: Plastic flessen - Recyclage (4)
thema: Natuur en Milieu
pdf link: https://docs.vlaamsparlement.be/pfile?id=1739009
thema link: https://www.vlaamsparlement.be/parlementaire-documenten/schriftelijke-vragen/1541833
SCHRIFTELIJKE VRAAG
nr. 1207
van FREYA PERDAENS
datum: 2 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Plastic flessen  -  Recyclage (4)
Ik verwijs naar mijn schriftelijke vraag nr. 964 van 4 mei 2021. In het antwoord konden 
we lezen dat de gerecycleerde PET-flessen in 2020 volgens onderstaande verdeling  konden 
worden opgedeeld in drie categorieën:
-54% bottle-to-bottlerecyclage;
-31% recyclage naar thermoformed sheets;
-15% recyclage naar technische vezel.
Het aandeel bottle-to-bottlerecyclage blijft steeds toenemen, maar de andere twee 
categorieën vertegenwoordigen tot op vandaag ook nog een substantieel deel van deze 
PET-recyclage.
1.Zijn de thermoformed sheets die gecreëerd worden door recyclage van PET-flessen 
ook daarna nog recycleerbaar? Of zijn dat grotendeels end-of-lifeproducten?
2.Zijn de technische  vezelproducten die gecreëerd  worden  door recyclage van PET-
flessen ook daarna nog recycleerbaar?  Of zijn dat grotendeels end-of-lifeproducten?
3.In welke mate worden beide nadien  gerecycleerd, indien dat het geval is?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1207 van 2 juli 2021  
van FREYA PERDAENS 
1.Thermoformed sheets geproduceerd van gerecycleerde PET van drankflessen zijn 
opnieuw recycleerbaar. In tegenstelling tot de recyclage van drankflessen is de 
recyclage van thermoformed sheets wel minder ontwikkeld en gangbaar. Dit is een 
markt en technologie  in volle ontwikkeling. 
2.De technische vezels afkomstig van gerecycleerde PET-flessen worden  bijvoorbeeld  
ingezet om tapijten of fleece van te maken. Ook deze producten kunnen op het einde 
van hun levensduur terug ingezameld worden  met het oog op nuttige toepassing.  
Eveneens betreft  het echter een markt en technologie die nog in volle ontwikkeling  is. 
3.Het grootste deel van de producten die finaal gemaakt worden  van de gerecycleerde 
PET zal niet in België  (maar vaak in de buurlanden) terug op de markt komen. De 
inzamelboodschap en inzamelgraad van het land waar het product wel terug in de 
gebruik komt, zal dus een bepalende  rol spelen.  
Daarnaast is ook de toepassing, het product dat met de thermoformed sheets en 
technische vezels gemaakt wordt,  van belang. Voor thermoformed sheets zijn 
verpakkingen (PET trays) een belangrijke toepassing,  maar zeker  niet de enige. In 
vergelijking met andere (kleinere)  plastic  voorwerpen  is de kans op de inzameling  van 
verpakkingen groter. Mochten  deze in België  op de markt komen, zouden  deze via de 
uitgebreide blauwe  zak ingezameld worden, uitgesorteerd worden in één van de nieuwe  
sorteercentra om vervolgens richting recyclage te sturen. 
Voor de technische  vezels  kijken we naar toepassingen in de textiel sector. De 
inzameling van textiel  en kleding,  zowel  in Vlaanderen als in de ons omringende landen 
is in de eerste  plaats  gericht  op uitsortering voor hergebruik. Er zijn 
recyclagemogelijkheden en -activiteiten  voor technisch textiel, maar in vergelijking  met 
de (verpakkings)kunststoffen is dit zeker minder ontwikkeld.  
In die zin is een stijging  van het aandeel  bottle-to-bottle  en meer recyclage in België 
een positieve evolutie  gezien de kans dan groter is dat de materialen lang in de keten 
blijven.
