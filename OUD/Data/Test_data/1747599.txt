title: Overstromingen - Levering drinkwater
thema: Natuur en Milieu
pdf link: https://docs.vlaamsparlement.be/pfile?id=1747599
thema link: https://www.vlaamsparlement.be/parlementaire-documenten/schriftelijke-vragen/1547690
SCHRIFTELIJKE VRAAG
nr. 1249
van FREYA PERDAENS
datum: 20 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Overstromingen  -  Levering drinkwater
Begin juli stond  na een zware  wolkbreuk een deel van de E40 ter hoogte van Aalst onder 
water, met monsterfiles tot gevolg. Wisten we toen veel dat dit maar een kleine 
voorbode was van wat later die maand nog zou komen.
Wallonië en Vlaanderen  werden vorige week immers  getroffen door zelden  geziene 
overstromingen, na onwaarschijnlijk zware regenval. In sommige Waalse gemeenten kon 
men bijna geen verschil  meer zien tussen straten en rivieren. Tallozen  jeugdkampen  
werden opgebroken,  wagens  werden weggespoeld, een trein geraakte ontspoord en 
helaas waren er ook veel dodelijke slachtoffers te betreuren.
Maar ook Vlaanderen kreeg  zijn deel van de wel heel natte koek. Zeer zware regenval 
teisterde de provincies Limburg, Antwerpen en Vlaams-Brabant. Daarnaast moest 
Limburg ook heel veel water slikken dat uit de provincie Luik kwam.  Het hoeft niet 
gezegd dat dit zeer zware omstandigheden zijn met zeer veel persoonlijke  drama’s tot 
gevolg. Gezinnen zien hun levenswerk vernietigd in een oogwenk, met tienduizenden 
euro’s schade  tot gevolg.
De SWDE, de Waalse  watermaatschappij,  meldde tijdens de overstromingen dat er 
leveringsproblemen waren met het drinkwater. In Henegouwen, Luik en Namen kwam  er 
door kapotte aanvoerleidingen en stroomstoringen  helemaal geen water meer uit de 
kraan. In andere delen was het drinkwater vervuild omdat er oppervlaktewater bij het 
drinkwater is gekomen.
Zijn er tijdens de overstromingen  van midden juli ook in Vlaanderen problemen geweest  
met de leveringen van drinkwater? Zo ja, welke?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1249 van 20 juli 2021
van FREYA PERDAENS
Door het tijdige reageren, onder meer het uit dienst nemen van pompputten gelegen  in de 
overstroomde gebieden en interne  schakelingen in het waterdistributienetwerk,  waren er 
nergens in Vlaanderen problemen met de levering en de kwaliteit  van het drinkwater. 
Hieronder vindt u per waterbedrijf een overzicht van de knelpunten en genomen 
maatregelen.
Aquaduin, Farys, AGSO Knokke-Heist en Pidpa: geen problemen  gemeld
De Watergroep: Een aantal grondwaterwinningen (in het oostelijk  deel van Vlaams-Brabant 
en in Limburg) die overstroomd waren werden tijdig uit dienst genomen. Om de levering 
te garanderen werden  reserveputten ingeschakeld en werden schakelingen uitgevoerd in 
de bevoorradingssystemen. De kwaliteit van het drinkwater werd in de getroffen zones 
met verhoogde frequentie opgevolgd. De gesloten  grondwaterwinningen worden pas terug 
in dienst genomen als de kwaliteit  van het opgepompte grondwater  voldoet.
Water-link: de productiecentra van Water-link capteren oppervlaktewater uit het 
Albertkanaal, dat op zijn beurt in Luik gevoed wordt vanuit  de Maas.  Door de lange 
verblijftijden (32 dagen tussen Luik en de watervangen van Water-link) is de inschatting 
dat het overstromingswater pas op 19 augustus  aan de watervangen  ontvangen werd. Uit 
monitoringsresultaten, uitgevoerd door Water-link ter hoogte van Luik, wordt een 
verdunningseffect vastgesteld. Verdere  opvolging  wordt voorzien tot het water voorbij de 
watervangen is.
