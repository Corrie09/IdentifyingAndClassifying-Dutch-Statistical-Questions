title: Bovenschelde - Waterbeheersing
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1751347
thema link: https://www.vlaamsparlement.be/parlementaire-documenten/schriftelijke-vragen/1549302
SCHRIFTELIJKE VRAAG
nr. 1608
van MIEKE  SCHAUVLIEGE
datum: 8 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Bovenschelde  -  Waterbeheersing
Op woensdag  14 juli en donderdag  15 juli jl. situeerde zich een stationaire depressie 
boven het oosten van België en Duitsland met als gevolg  heel hevige  neerslag in onder 
meer het oosten van België. In het Dijle- en Demerbekken viel meer dan 100 mm op 
enkele dagen.  In delen van Wallonië viel meer dan 200 mm op 48 uur. Dit leidde tot heel 
wat overstromingsschade. Vooral Wallonië werd zeer hard getroffen.
In het Demerbekken  werden door de waterbeheerders  heel wat tijdelijke maatregelen 
getroffen, zoals de realisatie van tijdelijke  tuimeldijken zodat een deel van de 
watermassa geborgen kon worden in het valleigebied van de Demer (open ruimte) en 
bewoonde kernen grotendeels  gevrijwaard bleven. De intentie is om in uitvoering van 
SIGMA-Demer voor een meer permanente inrichting van deze valleigebieden te zorgen 
zodat waterberging er op een structurele wijze voorzien wordt.
Het bekken  van de Bovenschelde  werd gelukkig  gespaard  van hevige neerslag. Maar we 
moeten ons bewust  zijn dat de hoge neerslag even goed in het bekken  van de 
Bovenschelde kon vallen. Het is duidelijk  dat de klimaatverandering de frequentie van 
dergelijke hoge neerslagevenementen zal doen toenemen. De vraag is of we in het 
bekken van de Bovenschelde voldoende voorbereid zijn op dergelijke 
neerslagfenomenen.
1.Is al nagegaan wat de impact zou zijn van de gevallen  neerslag  in het Demerbekken 
(> 100 mm) of in Wallonië (> 250 mm) voor het bekken van de Bovenschelde? 
a)Zou de impact van deze neerslaghoeveelheden voor de vallei van de 
Bovenschelde voor grotere schade  zorgen dan bij de overstromingen in 2010 en 
2016?
b)Hoeveel woningen  worden bedreigd bij een gevallen neerslag van respectievelijk 
100 mm en meer dan 250 mm op korte tijd in het bekken  van de Bovenschelde?
c)Hoe groot wordt de economische  schade  geraamd bij een gevallen  neerslag van 
respectievelijk 100 mm en meer dan 250 mm op korte tijd voor de 
Bovenschelde?
2.Voor de Bovenschelde  zet De Vlaamse Waterweg nv (DVW)  vooral in op de 
vernieuwing van de sluizen  en een verbreding  in het kader van een betere 
bevaarbaarheid (Seine-Schelde  Vlaanderen). Dit zijn maatregelen die voor een 
verhoogde afvoer zorgen. 
a)Wordt voor de Bovenschelde ook in maatregelen voorzien  om de kans op 
overstromingsschade te beperken?
b)Dringt een meer integrale aanpak waarbij  ook sterk ingezet wordt op ruimte 
voor water, zich op?
c)Wat is de impact op de verhoogde afvoer voor de afwaarts gelegen gebieden  
(o.a. regio Gent)  bij neerslagintensiteiten  van 100 mm en 250 mm op een paar 
dagen?
d)Welke concrete  initiatieven worden  genomen voor de realisatie van extra 
waterberging in de vallei van de Bovenschelde? Gelieve hierbij aan te geven  over 
welke oppervlakte het gaat en wat de beoogde extra waterbergingscapaciteit is.
e)Wat is de timing en het vooropgestelde budget voor de realisatie van extra 
waterberging in de vallei van de Bovenschelde?
f)Is de opstart van een SIGMA-plan Bovenschelde aangewezen?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1608 van 8 september 2021
van MIEKE  SCHAUVLIEGE
1.Op 14 en 15 juli vielen in het zuiden en oosten van België  extreem hoge 
neerslaghoeveelheden. Binnen  een periode  van 48 uur werden  op sommige plaatsen 
in Wallonië neerslaghoeveelheden tot 270 mm gemeten.  Dit is een 
neerslaghoeveelheid die gemiddeld  1 x per 400 jaar optreedt. Deze hoge 
neerslaghoeveelheden, in het jargon  waterbom  geheten, veroorzaakten ongeziene 
wateroverlast in het Waalse Maasbekken.  Dit veroorzaakte  enorme schade in 
Wallonië: ruim 38.000 woningen werden beschadigd, waarvan 5.000  erg zwaar  en 
meer dan 600 woningen zijn volledig verwoest. Ook de menselijke tol was met 31 
dodelijke slachtoffers buitengewoon  zwaar.
Ook in Vlaanderen traden in het Maasbekken  en Demerbekken extreem hoge debieten 
en waterstanden op. Maaseik ontsnapte  ternauwernood aan een overstroming terwijl 
in het Demerbekken  aanzienlijke  watersnood optrad weliswaar zonder  menselijke 
slachtoffers. Vlaanderen  is mede dankzij de beperkte neerslaghoeveelheden elders 
ontsnapt aan het ergste.
Dergelijke extreme waterval, op zo’n korte termijn was ongezien. Ik heb dan ook de 
opdracht gegeven aan De Vlaamse Waterweg om samen met de diensten van het 
Waterbouwkundig Laboratorium een ‘wat-als scenario’ uit te werken waarbij de 
overstromingsrisico’s via impactanalyses en simulaties  verder in kaart worden  
gebracht. We moeten  immers klaar zijn voor de klimatologische veranderingen die op 
ons afkomen.
Het verhogen van de waterveiligheid  is een beleidsdoelstelling waarvan al geruime 
tijd werk wordt gemaakt. De voorbije decennia investeerde De Vlaamse  Waterweg al 
aanzienlijk in tal van projecten voor het verhogen van de waterveiligheid langs onze 
Vlaamse rivieren. Zo werd langs de Gemeenschappelijke  Maas samen met de 
medebeheerder Rijkswaterstaat geïnvesteerd in een hoogwater- 
beschermingsprogramma met een sterke focus op rivierverruiming.
Dankzij deze investeringen bleef de watersnood langs de Maas in juli beperkt  ondanks 
de historisch hoge afvoer van 3.260 m³ per seconde. Een bewijs van de effectiviteit 
van de gerealiseerde ingrepen.
In het stroomgebied van de Schelde en haar bijrivieren kreeg  het geactualiseerde 
Sigmaplan dan weer uitvoering wat resulteerde  in heel wat dijkverhogingen  en een 
aantal omvangrijke overstromingsgebieden. Ook de verhoogde  hoogwaterveiligheid  
van de Scheldekaaien in Antwerpen  kreeg in enkele zones al concreet vorm. 
In het kader van de Europese Richtlijn Overstromingsrisico’s (ROR) en voor de 
opmaak van het stroomgebiedsbeheersplan  2022 – 2027 werden wel een aantal 
overstromingsscenario’s doorgerekend met een terugkeerperiode van 10, 100 en 
1000 jaar. In grootteorde zal het event van afgelopen  zomer  aansluiten  bij een 
terugkeerperiode van 100 jaar (= middelgrote kans). Op basis van deze analyse 
kunnen nu reeds een aantal cijfers ter indicatie  meegegeven worden. De meer exacte 
cijfers zullen na de studie bekend gemaakt worden.
De mogelijke impact van dergelijke hoge neerslagintensiteiten in andere 
rivierbekkens, zoals Bovenschelde, Demer  en Dender, zijn nog niet gekend. Er is 
hiervoor dus een aparte  studie opgestart  door De Vlaamse  Waterweg nv en het 
Waterbouwkundig Laboratorium. 
Naast een opdracht voor De Vlaamse Waterweg en het Waterbouwkundig 
Laboratorium zal ik ook een (internationaal) multidisciplinair panel samen te roepen 
om de waterveiligheid te definiëren  en adviezen  te geven. In Nederland werkte men 
bij wateroverlast met een multidisciplinair team rond de evaluatie van wateroverlast. 
Ik denk dat we hier een voorbeeld aan kunnen nemen en dit ook toepassen in 
Vlaanderen. We brengen daarin experten,  architecten, ruimtelijke planners,  
milieudeskundigen, onderzoekers, e.a. samen. Daarbij  zetten we ook in op een nog 
betere afstemming met Nederland.
2.a)Hiervoor  zijn nog geen maatregelen geconcipieerd, noch gebudgetteerd.
b)Een integrale aanpak  voor het optimaliseren  van het watersysteem voor haar 
toekomstige uitdagingen is een waardevolle  werkwijze,  die De Vlaamse  Waterweg 
nv (DVW)  ook zal toepassen.
In 2022 en 2023 wordt een watersysteemstrategie uitgewerkt  voor de Leie, 
Boven-Schelde en verbonden kanalen met focus  voor waterveiligheid, 
scheepvaartcontinuïteit en ecosysteemkwaliteit. Ruimte  voor water  is daarin zeker 
een deelstrategie,  waarbij verder onderzoek naar effect, haalbaarheid en 
inpasbaarheid in de visies  en plannen van andere beheerders en wateractoren mee 
bepalend is.
c)De plannen voor eventuele herkalibratie van de Boven-Schelde zijn nog niet in 
concrete opmaak.
d)Hiervoor zijn nog geen maatregelen geconcipieerd, noch gebudgetteerd. In het 
kader van haar waterbalansstudie,  die het effect van beheer- en 
infrastructuurmaatregelen op waterschaarste onderzoekt,  kan DVW de realisatie 
van extra waterberging als mogelijke maatregel laten doorrekenen. Vanuit  de 
focus voor waterschaarste, en de doelstelling tot snelle inzetbaarheid  zullen echter 
met voorrang operationele  maatregelen op effect worden onderzocht.
e)Niet van toepassing.
f)In 2022 en 2023 wordt door DVW, aansluitend op de al eerder bepaalde 
overstromingsrisico’s, een watersysteemstrategie opgemaakt  voor de Leie, Boven-
Schelde en verbonden kanalen. Deze strategie  beoogt o.m. richting te geven aan 
processen en projecten  (bv. ook infrastructurele maatregelen) die het 
overstromingsrisico reduceren,  maar tevens  ook van meerwaarde zijn voor de 
droogteproblematiek én voor de ecologische  kwaliteit van het watersysteem.
Vooruitlopend op deze watersysteemstrategie  is er nu ook al de uitvoering van de 
kalibratie van de Leie (nu in opstartfase met eerste terreinactie  tussen Deinze  en 
Sint-Baafs-Vijve), die zal resulteren in een zekere  bijkomende buffering in de as 
van de waterloop. Ook de realisatie van natte natuur  in het project Rivierherstel 
Leie draagt  bij tot bijkomende berging van water  in de Leievallei. 
Meer operationeel en op kortere termijn van meerwaarde is het verbeteren van de 
overstromingsvoorspelmodellering door het koppelen  van actuele stuwstanden in 
de modellering. Deze optimalisatie loopt momenteel in samenwerking  met het 
Waterbouwkundig Laboratorium.
