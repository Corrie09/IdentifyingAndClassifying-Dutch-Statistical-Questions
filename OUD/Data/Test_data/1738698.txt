title: Drinkwater Zuid-West-Vlaanderen - Verhoogde PFAS-waarden
thema: Gezondheid
Natuur en Milieu
pdf link: https://docs.vlaamsparlement.be/pfile?id=1738698
thema link: https://www.vlaamsparlement.be/parlementaire-documenten/schriftelijke-vragen/1538851
SCHRIFTELIJKE VRAAG
nr. 768
van CARMEN RYHEUL
datum: 28 juni 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN  EN ARMOEDEBESTRIJDING
Drinkwater Zuid-West-Vlaanderen  -  Verhoogde PFAS-waarden
In de West-Vlaamse  pers (focus  WTV, 19.06.2021) werden  onlangs de resultaten  
bekendgemaakt van het drinkwaterkwaliteitsonderzoek dat door het Agentschap Zorg en 
Gezondheid in 2018 samen met de Vlaamse Milieumaatschappij werd uitgevoerd.
Daaruit bleek dat de gemeten PFAS-waarden  in de streek rond Kuurne, Kortrijk en 
Waregem (Zuid-West-Vlaanderen) schommelen tussen maar liefst 30 en 60 nanogram 
per liter drinkwater (PFAS: poly- en perfluoralkylstoffen).
Met uitzondering van de regio Antwerpen-Zwijndrecht, lagen  de gemeten  waarden in de 
rest van Vlaanderen daarentegen lager dan 03 nanogram per liter drinkwater.
1.a) Kan de minister verduidelijken wat de oorzaken zijn van deze, in vergelijking 
met de rest van Vlaanderen, significant verhoogde  PFAS-waarden in het 
drinkwater in de regio Kuurne,  Kortrijk  en Waregem?
b) Werden  er door de minister van Omgeving en/of  de minister van 
Volksgezondheid naar aanleiding  van deze PFAS-resultaten uit 2018 in de regio 
Kuurne, Kortrijk en Waregem  reeds  maatregelen uitgevaardigd om het PFAS-
gehalte in het drinkwater  in deze regio terug  te dringen?  Zo niet, waarom  niet? 
Zo ja, welke maatregelen  werden uitgevaardigd en wat was het resultaat  ervan?
c) Op welke wijze werd de bevolking in de regio Kuurne,  Kortrijk en Waregem door 
de Vlaamse Regering en haar diensten  in kennis  gesteld van deze 
onderzoeksresultaten uit 2018 en werd de bevolking  in deze regio reeds 
geïnformeerd over de gezondheidsrisico’s  van PFAS in het drinkwater?
d) Hebben de drinkwatermaatschappijen  in de regio Zuid-West-Vlaanderen sinds 
2018 ook reeds  zelf maatregelen genomen om het PFAS-gehalte in het door hen 
in voormelde regio geproduceerde drinkwater te doen dalen? Zo ja, welke  en wat 
was het resultaat ervan?
2.Beschikken het Agentschap Zorg en Gezondheid en/of de Vlaamse 
Milieumaatschappij over recente onderzoeksresultaten  wat betreft het PFAS-gehalte 
in het drinkwater  in de regio Kuurne, Kortrijk  en Waregem?
Zo niet, wanneer zullen dergelijke nieuwe onderzoeksresultaten beschikbaar zijn?
Zo ja, hoeveel bedraagt het PFAS-gehalte volgens de meest recente  
onderzoeksresultaten?
Deze vraag werd gesteld  aan de ministers  Zuhal Demir (1196), Wouter Beke (768)
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
GECOÖRDINEERD ANTWOORD
op vraag nr. 768 van 28 juni 2021
van CARMEN RYHEUL
1.a) De waarde vastgesteld in het drinkwater in de regio Kuurne, Kortrijk en Waregem  
bedroeg 37 ng/l. De vastgestelde  waarde  van 37 ng/l ligt ruim onder de Europese 
drinkwaternorm van 100 ng/l voor de som PFAS. 
Vermits de monitoringscampagne uit 2018 een eerste verkennend onderzoek was 
en omdat  alle vastgestelde concentraties onder de vooropgestelde Europese  
drinkwaternorm van 100 ng/l lagen, werd geen bijkomend onderzoek gedaan. Een 
verklaring voor de hogere waarden  in de grondwaterwinning kan dus niet worden 
gegeven. 
Een duidingsdocument over het verkennend onderzoek van de Vlaamse 
Milieumaatschappij (VMM)  en het Agentschap Zorg en Gezondheid vind je terug 
op de website van de VMM.
b) Vermits  de monitoringscampagne uit 2018 een eerste verkennend onderzoek  was 
en omdat  alle vastgestelde concentraties onder de Europese drinkwaternorm 
lagen, was er geen noodzaak  om maatregelen uit te vaardigen.
c) Vermits  de monitoringscampagne uit 2018 een eerste verkennend onderzoek  was 
en omdat  alle vastgestelde concentraties onder de Europese drinkwaternorm 
lagen, was er geen noodzaak  om de bevolking te informeren.
d) Vermits  de monitoringscampagne uit 2018 een eerste verkennend onderzoek  was 
en omdat  alle vastgestelde concentraties onder de Europese drinkwaternorm 
lagen, werden  door de Watergroep geen maatregelen genomen  om het PFAS 
gehalte te doen dalen.
2.Recente monitoringsresultaten zijn er op dit moment niet ter beschikking. De 
waterbedrijven zijn sinds juni 2021 gestart met een uitgebreid monitoringscampagne 
van PFAS in de hele waterproductieketen. Dit wil zeggen van de bron 
(grondwater/oppervlaktewater) tot het drinkwater dat geleverd  wordt  aan de klanten. 
Dit monitoringsprogramma is afgestemd  met de Vlaamse Milieumaatschappij. Deze 
campagne loopt tot eind september.  De Vlaamse  Milieumaatschappij zal hierover  ten 
laatste midden  december 2021 rapporteren.  
