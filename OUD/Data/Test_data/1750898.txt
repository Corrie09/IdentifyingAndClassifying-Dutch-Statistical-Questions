title: Stijging woningprijzen - Analyse
thema: Wonen
pdf link: https://docs.vlaamsparlement.be/pfile?id=1750898
thema link: https://www.vlaamsparlement.be/parlementaire-documenten/schriftelijke-vragen/1548409
SCHRIFTELIJKE VRAAG
nr. 674
van MAXIM VEYS
datum: 25 augustus  2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Stijging woningprijzen   -  Analyse
De woningprijzen blijven stevig stijgen in Vlaanderen. Dat blijkt uit de Notarisbarometer.  
In Vlaanderen  zijn huizen tijdens de eerste jaarhelft van 2021 gemiddeld 5,1 procent 
duurder geworden in vergelijking met het jaargemiddelde van 2020. Als men rekening  
houdt met de inflatie  van 1,3 procent, gaat het om een reële prijsstijging van 3,8 procent.  
Een huis in Vlaanderen  kost gemiddeld  322.274 euro. De prijs van appartementen is in 
Vlaanderen met 4,6 procent gestegen  tot gemiddeld 259.340 euro. De reële prijsstijging 
bedraagt 3,3 procent.
De cijfers  van Statbel voor het Vlaamse Gewest  bevestigen deze tendens. De 
mediaanprijzen in het eerste kwartaal van 2021 liggen een pak hoger dan in het eerste 
kwartaal van 2020. Voor huizen in gesloten of halfopen bebouwing steeg  de mediaanprijs 
met 15,6%  van 225.000 naar 260.000 euro. Huizen in open bebouwing kenden tegenover 
het eerste kwartaal van 2020 een prijsstijging van 7,4% (365.000 euro). Appartementen  
hebben een mediaanprijs van 215.000  euro en zijn hiermee 4,9%  duurder  geworden.
Ook op de huurmarkt stijgen de prijzen fiks. De gemiddelde huurprijs van alle woningtypes  
in Vlaanderen nadert  met 792 euro de kaap van 800 euro. De gemiddelde huurprijs voor 
een appartement steeg in het voorjaar 2021 tot 755 euro en overschreed  daarmee voor 
het eerst de kaap van 750 euro per maand. Dat blijkt uit de huurbarometer van de 
Confederatie van Immobiliënberoepen Vlaanderen (CIB).
1.Hoe analyseert de minister de stijgende prijzen op de koopmarkt? Zijn er maatregelen  
nodig? Zo niet, waarom  niet?
2.Hoe analyseert de minister  de stijgende  prijzen op de huurmarkt? Zijn er maatregelen  
nodig? Zo niet, waarom  niet?
3.Hoe verklaart de minister  het voorlopig gebrek aan ‘dempend effect’ van het schrappen 
van de woonbonus op de woningprijzen?
4.Welke cijfers hanteert de minister bij zijn analyse  van de koopmarkt?  De 
mediaanprijzen van Statbel of de gemiddelde prijzen van de Notarisbarometer? Op 
welke andere cijfergegevens baseert  de minister zich in zijn analyse van de 
koopmarkt?
5.Welke cijfers hanteert de minister bij zijn analyse van de huurmarkt? De 
huurbarometer van CIB, jaarverslag  huurdersbonden of de cijfers  uit de voorbije 
woonsurveys? Op welke andere cijfergegevens baseert de minister zich in zijn analyse 
van de huurmarkt?
6.Graag een volledig overzicht van de gemiddelde koopprijzen  van huizen en 
appartementen in Vlaanderen. Dit voor het jaar 2014 tot en met 2020. Graag een 
overzicht voor Vlaanderen, maar ook per provincie en per gemeente.
7.Graag een volledig overzicht van de gemiddelde huurprijzen van huizen en 
appartementen in Vlaanderen. Dit voor het jaar 2014 tot en met 2020. Graag een 
overzicht voor Vlaanderen, maar ook per provincie en per gemeente.
8.Heeft  de minister  een overzicht van het aantal eigenaars van woningen en 
appartementen? Graag een overzicht  sinds 2014 tot en met 2020.  Dit graag voor 
Vlaanderen, maar ook per provincie en per gemeente.
9.Heeft  de minister een overzicht  van het aantal eigenaars die één of meer woningen of 
appartementen verhuren? Graag een overzicht sinds 2014 tot en met 2020. Dit graag 
voor Vlaanderen, maar ook per provincie en per gemeente.
10.Heeft  de minister een overzicht van het aantal huishoudens die een woning of 
appartement huren?  Graag  een overzicht sinds 2014 tot en met 2020. Dit graag  voor 
Vlaanderen, maar ook per provincie en per gemeente. 
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 674 van 25 augustus 2021
van MAXIM VEYS
1.De vastgoedactiviteit in ons land blijft hoog. De prijzen stijgen dan ook, maar nog altijd 
minder sterk dan in de meeste andere  Euro-landen.  De aangroei  van de 
woongelegenheden en de uitdoving van de woonbonus  verklaren mee waarom  de 
woningprijzen bij ons minder sterk stegen.  Daarnaast hangen de woningprijzen en 
transacties op de woningmarkt  even goed af van andere tendensen. Voorbeelden zijn 
de evolutie van de inkomens  en van de hypotheekrente,  maar ook de huidige 
coronacrisis had een impact. 
Binnen het woonbeleid hebben we al een aantal goede maatregelen om 
eigendomsverwerving betaalbaar te maken of houden, zoals de bijzondere sociale 
leningen en de verzekering gewaarborgd wonen. Op fiscaal vlak hebben we al ingezet  
op lagere registratiebelastingen  bij de aankoop van een woning. Het tarief voor de 
eerste eigen woning daalde van 10% naar 6% in de laatste  jaren. Er wordt ook in een 
bijkomende korting voorzien indien de aangekochte woning onder  een bepaald 
aankoopbedrag zit. In de Septemberverklaring van de Vlaamse regering is 
aangekondigd dat voor het enige en eigen huis of appartement, de registratierechten  
vanaf 2022 zullen dalen tot 3% in plaats  van de huidige 6%.
2.Ook op de huurmarkt  is de activiteit sterk toegenomen in de eerste helft van dit jaar. 
De huurprijzen zijn ook nog gestegen, maar niet zo sterk. CIB spreekt  daar eerder 
over een stabilisatie na het woelige coronajaar.  Dat zijn gemiddelden en achter  die 
gemiddelden zit uiteraard variatie  in functie  van o.a. bestaande versus nieuwe  
woningen, woningtypes en locatie. Ook deze evoluties zullen  we verder  monitoren in 
de komende maanden en jaren.
Ik zal deze legislatuur  volop blijven  inzetten  op sociale woningbouw, zowel nieuwbouw 
als renovaties. We reserveren deze legislatuur een recordbedrag voor investeringen in 
de sociale  woningbouw. 
Er zijn ook belangrijke  stappen gezet om de private  huurmarkt  toegankelijker te 
maken. Ik blijf voluit inzetten op het systeem  van de SVK’s waarin woningen op de 
private huurmarkt in huur worden genomen.  Tijdens de vorige legislatuur heeft tevens 
een aanzienlijke  verruiming en vereenvoudiging van de huursubsidie- en 
huurpremieregeling plaatsgevonden.  Ik verwijs  hiervoor naar de toelichting  die ik naar 
aanleiding van vragen om uitleg van de heer Veys, mevrouw De Vroe, mevrouw  
Moerenhout en mevrouw  Blancquaert tijdens de commissievergadering van 25 februari  
2021 heb gegeven.
3.Het staat vast dat de woonbonus  de prijzen  kunstmatig de hoogte injoeg. Alleen  is het 
zo dat de woningprijzen  en de transacties op de woningmarkt afhankelijk  zijn van meer 
dan alleen de woonbonus. De evolutie van het aantal  huishoudens,  het inkomen en de 
hypotheekrente en de huidige  gezondheidscrisis hebben  ook een belangrijke invloed. 
Met de afschaffing hebben  we een van de factoren die de prijzen negatief beïnvloeden, 
weggewerkt. Het uitdoven  van de woonbonus  verklaart mee waarom de woningprijzen 
bij ons minder sterk stegen dan in de meeste andere Euro-landen,  zoals ik al aangaf 
in het antwoord op deelvraag 1. Het is dan ook duidelijk dat zonder de afschaffing van 
de woonbonus de woningprijzen nog sterker zouden gestegen zijn. Het Steunpunt 
Wonen maakt gewag van een temperend effect  op de prijzen tot 10% (zie bron bij 
vraag 4). 
4.De gegevens van de notarisbarometer bieden  inderdaad een vinger aan de pols voor 
de vastgoedmarkt, gezien de verzameling op het moment van de ondertekening  van 
de voorlopige verkoopovereenkomst. Uiteraard baseer ik me ook op de statistieken 
met betrekking tot de definitieve verkopen die gepubliceerd  worden op de website van 
Statbel omdat  deze statistieken een gedetailleerd inzicht bieden op verschillende 
geografische niveaus.
In mijn analyses houd ik er ook rekening mee dat enerzijds de samenstelling van de 
verkochte woningen op het vlak van kwaliteit, grootte en ligging  een invloed heeft op 
de evolutie van de verkoopprijzen.  Anderzijds houd ik ook rekening  met 
omgevingsfactoren. Graag verwijs  ik naar het onderzoek van het Steunpunt Wonen 
met betrekking tot de woningprijzen .
5.In mijn analyses houd ik rekening met alle beschikbare cijfergegevens met betrekking 
tot de huurmarkt. De gegevens met betrekking  tot de huurcontracten worden 
geregistreerd in de huurcontractendatabank van het AAPD (MyRent-data).  In het kader 
van de werkzaamheden van het Interfederaal Instituut voor de Statistiek (IIS) wordt 
er in samenwerking met de andere gewesten  gewerkt  aan de systematische  ontsluiting 
van deze gegevens.
Om de evolutie van de huurprijzen op te volgen  berekent het Steunpunt Wonen 
momenteel al de hedonische huurprijsindex voor Vlaanderen. Deze index  geeft weer 
hoe de huurprijs van eenzelfde woning  doorheen de tijd evolueert. De hedonische 
huurprijsindex kunt u raadplegen op de website van Statistiek Vlaanderen.
Daarnaast is de CIB-huurbarometer  een belangrijke indicator: het is een professionele  
analyse van de private  huurmarkt op basis van een groot volume aan recent 
geregistreerde huurcontracten. Het betreft wel louter contracten die via bemiddeling 
door een vastgoedkantoor tot stand zijn gekomen, en geven dus geen volledig beeld 
van de huurmarkt.
Ook surveyonderzoek is voor mij een belangrijke  bron in de analyse met betrekking 
tot de evolutie in de huurprijzen en de woningmarkt in het algemeen. Vanzelfsprekend 
gaat het hier dan om de drie grootschalige woonsurveys  die uitgevoerd zijn in 2005, 
2013 & 2018. Maar daarnaast worden ook andere relevante  surveys zoals de EU-SILC , 
de HFCS en het huishoudbudgetonderzoek opgevolgd.
6.Zoals u in de inleiding van uw vraag aangeeft, kan u de mediaan verkoopprijzen van 
huizen en appartementen terugvinden op de website van Statbel. Naast de mediaan  
verkoopprijzen publiceert Statbel ook de prijzen  voor het 25ste en het 75ste percentiel. 
Statbel kiest er voor om enkel  de mediaanprijs te publiceren  en niet de gemiddelde  
prijs. De mediaan verandert niet of nauwelijks  als een extreme waarde  wordt  
weggelaten of toegevoegd aan de berekening (in tegenstelling  tot het gemiddelde).  
De mediaanprijs  is dus een stabielere maatstaf dan de gemiddelde prijs.
In het verleden publiceerde Statbel ook de totaalprijs van alle verkopen.  Deze 
totaalprijs wordt echter  niet meer gepubliceerd ten gevolge  van een relatief  hoog 
aantal transacties waarvan de prijs ontbreekt (vooral sinds STIPAD). De gemiddelde 
prijs kan dus niet afgeleid  worden uit de totale verkooprijs en het aantal transacties.
7.De gegevens met betrekking  tot de huurcontracten worden geregistreerd  in de 
huurcontractendatabank van het AAPD (MyRent-data). Momenteel worden deze 
gegevens echter  nog niet systematisch ontsloten.
Het Steunpunt Wonen heeft in 2020 de mogelijkheden  van de huurcontractendatabank  
verkend. De bevindingen zijn neergeschreven in het onderzoeksrapport ‘Data  van 
huurcontracten in Vlaanderen. Verkenning van de mogelijkheden voor onderzoek.’.
Zoals al aangehaald  in het antwoord op deelvraag 5 berekent het Steunpunt Wonen 
momenteel wel al de hedonische huurprijsindex voor Vlaanderen.
8+10. Op de website van Provincies in Cijfers  kunt u gegevens vinden over het aantal 
woningen dat bewoond is door de eigenaar dan wel door een huurder. Ook vindt u 
er het aantal  woningen terug waarvoor geen bewoning gekend is (waar geen 
huishouden gedomicilieerd is). Dit omvat niet alleen de tweede verblijven maar ook 
leegstaande woningen en studentenhuisvesting.  De cijfers  zijn beschikbaar per jaar 
(met 2020 als meest recente  jaar) en op meerdere geografische  niveaus (met 
statistische sector  als meest gedetailleerde  niveau). U kunt de cijfers  ook filteren  
op woningtype.
9.Informatie  over (het profiel van) de groep van verhuurders haal ik uit onze 
woonsurveys. Uit de resultaten van het Grote Woononderzoek 2013 blijkt dat het 
grootste deel van het huurpatrimonium in handen  is van ‘kleine’ private eigenaars. 
64% van hen verhuurt  maar 1 woning, 88% niet meer dan drie. De volgende 
woonsurvey, gepland  in 2023, biedt de kans om deze resultaten te actualiseren.
