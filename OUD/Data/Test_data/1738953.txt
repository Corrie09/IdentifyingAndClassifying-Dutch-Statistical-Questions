title: Kruispunt E313/N2 Hasselt - Conflictsituatie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1738953
thema link: https://www.vlaamsparlement.be/parlementaire-documenten/schriftelijke-vragen/1536168
SCHRIFTELIJKE VRAAG
nr. 1422
van STEVEN  VANDEPUT
datum: 22 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Kruispunt E313/N2  Hasselt  -  Conflictsituatie
Bij het verlaten van de afrit 27 Hasselt-West op de E313 staan er verkeerslichten  op het 
kruispunt met de N2, Kuringersteenweg. Als er rechts moet worden afgeslagen om de N2 
richting Kermt op te rijden en het autoverkeer groen licht heeft, dan hebben de fietsers 
die ditzelfde  kruispunt willen oversteken tegelijkertijd groen licht. Dat leidt dus tot een 
conflictsituatie. Bovendien kan de fietser moeilijk  zien of er nog een wagen aankomt en 
weet de fietser niet dat autobestuurders  die de snelweg verlaten ook groen  hebben.
1.Kan de minister  een geannualiseerd  overzicht geven van het aantal ongevallen  dat 
op deze locatie  plaatsvond in 2018, 2019 en 2020?  Telkens met vermelding van 
blikschade, aard van de slachtoffers (automobilist, fietser, voetganger) en aantal 
gewonden, aantal zwaargewonden, aantal doden.
2.Kan de minister een geannualiseerd overzicht  geven van het aantal 
klachten/opmerkingen dat binnenkwam over dit segment van de N2 in 2018, 2019 
en 2020?
3.Waarom zijn de verkeerslichten er zodanig ingesteld dat ze voor de fietsers  die 
oversteken en de auto’s die moeten kruisen,  gelijktijdig op groen staan?
4.Is het mogelijk  er een waarschuwingsbord voor zowel de fietsers als de 
automobilisten te plaatsen? Zo ja, wanneer  zou dat kunnen? Zo niet, waarom niet?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1422 van 22 juni 2021
van STEVEN  VANDEPUT
1.Onze diensten beschikken niet over de recentste ongevallengegevens, deze zijn enkel 
beschikbaar bij de lokale politie.  Voor dit kruispunt werden evenwel  eind vorig jaar de 
ongevallen opgevraagd voor een nazorgactie van de verkeersregelinstallatie.  
In de periode  van januari 2017 tot oktober  2020, gebeurden er ter hoogte van het 
kruispunt 17 ongevallen. De voornaamste  ongevalsoorzaken waren 
kopstaartaanrijdingen, roodlichtnegatie en een voorrangsongeval. Opvallend  is dat er 
geen ongevallen gebeuren met de oversteek voor voetgangers  en fietsers. 
2.Aantal meldingen thv kruispunt afrit Hasselt-West x Kuringersteenweg komende  uit 
richting E314:
2018 3
2019 14
2020 9
3.In 2015 werd deze verkeerslichtenregeling voor het laatst  volledig vernieuwd na de 
herinrichting van de N2 Kuringersteenweg. Deze lichtenregeling werd opgemaakt  op 
basis van de destijds geldende visie, waarin dergelijke conflicten tussen 
rechtsafslaande voertuigen en fietsers  standaard niet conflictvrij geregeld  werden.
Intussen zijn de visie en richtlijnen  op verkeerslichtenregelingen ingrijpend veranderd 
onder invloed van het “Actieplan Verkeerslichten”, waarin lichtenregelingen “maximaal 
conflictvrij” worden gemaaktwaarbij een balans  wordt gezocht tussen 
verkeersveiligheid en een vlotte verkeersafwikkeling. Voor dit kruispunt  is dit 
evenwicht vandaag al zeer precair.  Zo zijn er bijvoorbeeld  veel vragen voor langer 
groen vanuit de Stevoortsekiezel,  maar dit geeft dan weer grote problemen inzake de 
capaciteit voor een veilige en vlotte afwikkeling van de afrit van de E313 en de 
Kuringersteenweg. 
AWV geeft mee dat bij een volgende  volledige  herziening  van de lichtenregeling 
bekeken zal worden of het conflict  zoals in de vraag geschetst in de 
verkeerslichtenregeling kan beveiligd worden.
4.In antwoord op de vraag deelt het Agentschap  Wegen  en Verkeer mee dat er geen 
wettelijk verkeersbord voor fietsers  is dat het mogelijke conflict met de automobilisten 
kan aanduiden. Voor de automobilisten  op de afrit kan er wel een verkeersbord F50bis 
bijgeplaatst worden. De situatie is hier immers vrij uniek, doordat het dwarsend 
autoverkeer komt van de autosnelweg (en dus mogelijks  een hogere snelheid heeft)  
en het atypisch is dat de fietser vanuit de overzijde de oversteekbeweging maakt.  Ik 
vraag dan ook mijn administratie om hier zo spoedig mogelijk werk van te maken.
