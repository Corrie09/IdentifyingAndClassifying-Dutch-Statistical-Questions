title: Naleving taalwetgeving in Brussel - Signaalfunctie naar de Brusselse besturen
thema: Brussel en de Vlaamse Rand
pdf link: https://docs.vlaamsparlement.be/pfile?id=1741002
thema link: https://www.vlaamsparlement.be/parlementaire-documenten/schriftelijke-vragen/1544299
SCHRIFTELIJKE VRAAG
nr. 208
van ANNABEL TAVERNIER
datum: 8 juli 2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
Naleving taalwetgeving  in Brussel   -  Signaalfunctie naar de Brusselse besturen
De naleving van de taalwetgeving in Brussel vormt  nog steeds een fundamentele  uitdaging.  
Het laatste  jaarverslag  van de Brusselse Vice-Gouverneur  bewees wederom het markante 
gebrek aan respect voor de verplichte tweetaligheid bij de Brusselse  gemeenten  en 
OCMW’s.
In de beleidsnota Brussel 2019-2024 staat te lezen dat de minister zelf een signaalfunctie 
zal opnemen in de richting van de Brusselse besturen  die in gebreke  zouden blijven  wat 
betreft de naleving van de taalwetgeving. Daarnaast heeft de minister als Brussels lid van 
de Vlaamse Regering een raadgevende stem binnen het Verenigd College van de 
Gemeenschappelijke Gemeenschapscommissie  (GGC).
Tijdens de plenaire vergadering  van 30 juni 2021 stelde ik een actuele vraag aan de 
minister over dit thema. Het antwoord bevatte  onder meer volgende passage:
“Ik kan u bevestigen dat ik vorige  week op de vergadering  van het VGC-College (Vlaamse 
Gemeenschapscommissie) het punt onder de aandacht heb gebracht  en gevraagd heb 
welke stappen zullen worden  gezet, zowel  op het niveau van de GGC als op het niveau van 
het Gewest.”
1.Welke standpunten over het jaarverslag 2020 van de Brusselse  Vice-Gouverneur heeft 
de minister tijdens bovenvermelde vergadering van het VGC-College namens de 
Vlaamse Regering verkondigd?
2.Welke reactie heeft de minister hierop mogen ontvangen? Welke  stappen zullen op het 
niveau van de GGC enerzijds, en op het niveau van het Gewest  anderzijds,  worden  
ondernomen om een einde  te maken aan de flagrante  taalwetschendingen?  Op welke 
manier zal de minister deze stappen verder  opvolgen?
3.Heeft  de minister bilateraal contact  opgenomen met bevoegde leden binnen  het 
Verenigd College  van de GGC of de Brusselse Hoofdstedelijke Regering om de 
dramatische cijfers van het jaarverslag  2020 van de Brusselse  Vice-Gouverneur aan 
te kaarten? 
a)Indien ja, met wie en wanneer? Welke  resultaten  zijn uit deze contacten 
voortgekomen?
b)In negatief geval, waarom niet?
c)Plant de minister dit nog in de toekomst te doen? Waarom  wel of niet?
4.Zal de minister  zijn raadgevende stem binnen het Verenigd College van de GGC 
aangrijpen om de dramatische  cijfers van het jaarverslag  2020 van de Brusselse  Vice-
Gouverneur aan te kaarten?  Zo ja, wanneer?  Zo neen,  waarom  niet?
5.Welke andere stappen  zal de minister ondernemen om vanuit  Vlaanderen een duidelijk 
signaal te sturen naar de Brusselse overheden die in gebreke blijven wat betreft de 
naleving van de taalwetgeving?
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 208 van 8 juli 2021
van ANNABEL TAVERNIER
1-2.Tijdens de vergadering van het College van de Vlaamse Gemeenschapscommissie  
heb ik als Vlaams Brusselminister  hetzelfde standpunt  verkondigd  over het 
jaarverslag 2020 van de Brusselse Vice-Gouverneur  als datgene  dat ik heb 
ingenomen tijdens de plenaire  zitting  van het Vlaams  Parlement dd. 30 juni 2021.
Conform het Vlaamse Regeerakkoord zal ik in overleg met de VGC en andere 
partners blijvend zoeken naar een manier voor een betere opvolging en gevoeligheid  
voor de naleving van de taalwetgeving.
De bevoegdheid tot vernietiging van een geschorste beslissing komt toe aan de 
organen van het Brussels Hoofdstedelijk Gewest. Voor beslissingen van de 
gemeentelijke overheden  is de Regering van het Brussels Hoofdstedelijk Gewest via 
zijn bevoegdheden  inzake lokale  besturen  bevoegd om te vernietigen. Voor 
beslissingen van de OCMW’s is dit een bevoegdheid van het Verenigd College van de 
Gemeenschappelijke Gemeenschapscommissie.
De VGC is in deze dus een belangrijke partner.  Het College van de VGC bestaat 
immers uit de Nederlandstalige  leden van de Brusselse Hoofdstedelijke Regering en 
tevens de Verenigd College van de Gemeenschappelijke Gemeenschapscommissie,  
evenals uit de Nederlandstalige gewestelijke staatssecretarissen. De leden  van het 
College van de VGC hebben dus rechtstreeks deel aan de uitoefening  van de 
toezichthoudende bevoegdheid van de Brusselse Hoofdstedelijke Regering en het 
Verenigd College van de GGC. 
3.Zie antwoord op vragen 1 en 2. 
4.Zie antwoord op vragen 1 en 2. 
5.Via de campagne van het Steunpunt Taalwetwijzer  informeren we en sensibiliseren  
we de Brusselse bestuurders verder over de taalwetgeving.  
