title: Woningschade ingevolge uitdrogende klei- en leemgronden - Verzekeringsdekking
thema: Natuur en Milieu
pdf link: https://docs.vlaamsparlement.be/pfile?id=1748493
thema link: https://www.vlaamsparlement.be/parlementaire-documenten/schriftelijke-vragen/1548074
SCHRIFTELIJKE VRAAG
nr. 1281
van CARMEN RYHEUL
datum: 11 augustus  2021
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Woningschade ingevolge uitdrogende klei- en leemgronden  -  Verzekeringsdekking
Woning- en gebouwenschade  ingevolge de uitdrogende klei- en leemgronden blijft in 
Vlaanderen een nog steeds toenemend  probleem (cf. De Morgen, 6 augustus 2021), en 
stond in de commissie Leefmilieu al meermaals op de agenda.
Eigenaars van scheurende en verzakkende woningen moeten meestal zelf voor de kosten 
opdraaien, maar zij die een brandverzekeringspolis sloten  voor hun woning zouden in 
theorie op basis van dergelijke polis dekking  moeten genieten  en deze schade  vergoed 
kunnen zien door hun verzekeraar.
Bepaalde brandverzekeraars weigeren echter  nog steeds om voor deze herstelkosten tot 
uitbetaling over te gaan of doen slechts  gedeeltelijke uitbetalingen die de schade  
geenszins volledig  dekken. De kern van het probleem ligt in een verschillende 
interpretatie van de term ‘grondverzakking'.  Als weigeringsgrond wordt door deze 
verzekeraars aangehaald dat een inkrimping van de grond geen ‘grondverzakking’ of 
‘aardverschuiving’ is in de zin van artikelen 123 en 124 van de Verzekeringswet.
Op 20 oktober 2020 stelde de minister van Omgeving op dit punt in de commissie 
Leefmilieu al expliciet dat de federale wetgeving een eenduidige interpretatie zou moeten  
afdwingen bij de verzekeraars,  zodat de schade veroorzaakt door het inkrimpen van 
kleigronden wegens  de aanhoudende droogte steeds door een brandverzekering is 
gedekt. In die optiek beloofde zowel de minister van Omgeving als de minister-president 
om samen,  en in samenspraak met de bevoegde federale minister bevoegd voor deze 
Verzekeringswet, een ‘demarche’ te doen om bovenvermelde interpretatieproblemen  
binnen de verzekeringssector uit de wereld te helpen zodat dergelijke schade steeds 
volledig gedekt wordt door de brandpolis die een eigenaar voor zijn of haar woning sluit 
(cf. mijn vragen  om uitleg nrs. 3494 van 20 oktober 2020 en 2392 van 23 maart 2021, 
alsook de vraag om uitleg nr. 24 van 27 oktober 2020 van collega Bart Dochy).
1.Welke ‘demarche(s)’  heeft de minister intussen al ondernomen om, in samenspraak 
met de federale  minister  bevoegd  voor de Verzekeringswet, binnen  de 
verzekeringssector tot een eenvormige interpretatie te komen, alsook om ervoor te 
zorgen dat dergelijke  schade  voortaan steeds gedekt wordt  door de 
brandverzekeringspolis (graag een overzicht van alle demarches met vermelding van 
tijdstip en inhoud van elke demarche,  alsook het resultaat dat ze hebben 
opgeleverd)?
2.Is er in de onder deelvraag 1 vermelde optiek intussen door de Vlaamse Regering en 
de Federale  Regering een gezamenlijk plan van aanpak opgesteld om, in 
samenspraak met de verzekeringssector,  voor dit probleem tot een definitieve en 
duurzame oplossing  te komen,  zodat eigenaars  van woningen en gebouwen 
dergelijke schade  steeds vergoed kunnen zien op basis van hun 
brandverzekeringspolis? Zo niet, waarom  niet? Zo ja, wat is de stand van zaken?
Deze vraag werd gesteld  aan de ministers  Jan Jambon (421), Zuhal  Demir (1281).
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD 
op vraag nr. 1281 van 11 augustus 2021
van CARMEN RYHEUL
1.Het regelen van verzekeringen is een exclusief Federale materie, waar ik als Vlaams  
Minister van Justitie  en Handhaving, Omgeving, Energie  en Toerisme niet bevoegd ben. 
Desalniettemin heb ik bij mijn bevoegde Federale collega’s, Staatssecretaris De Bleeker 
(Consumentenzaken) en Dermagne (Economie) aangedrongen  om snel tot een 
oplossing te komen voor onderhavig probleem. Concreet  heb ik aangedrongen om 
droogteschade ingevolge bepaalde bestaande  rechtspraak te laten ressorteren onder 
de huidige brandverzekeringspolissen. Volgens Staatssecretaris De Bleeker en Minister  
Dermagne staan juridische bezwaren deze oplossing in de weg. Zoals gevraagd, vindt 
u hieronder een overzicht van de acties die ik heb ondernomen ten aanzien  van 
collega’s De Bleeker en Dermagne: 
Ik ben actief vertegenwoordigd in de interkabinettenwerkgroep ‘Droogte’,  samen 
met de Waalse en Brusselse collega’s, de Federale kabinetten Dermagne en De 
Bleeker en Assuralia. Op 17 maart 2021 hebben  we deze problematiek aangekaart 
vanuit Vlaamse context op deze IKW- werkgroep ‘Droogte’, met als gevolg dat 
Assuralia haar leden  mobiliseerde tot een inventarisatie  en impactanalyse van een 
solidaire uitbreiding  van de brandverzekering  met dekking van ‘droogteschade’. 
Ik heb in juni 2021 een nota voorgelegd  op de Uitgebreide Interministeriële  
Conferentie Leefmilieu (UICL) om te komen tot een ‘Gezamenlijke aanpak van 
schade aan woningen, gebouwd op plastische  gronden, bij aanhoudende droogte’;
Op een overleg van 28 juni 2021 meldden  de kabinetten De Bleeker en Dermagne 
dat zij een voorstel  – opgemaakt  in samenspraak met Assuralia - aan de Vlaamse 
Regering zouden overmaken. Op vandaag is zulk voorstel nog niet overgemaakt 
aan de Vlaamse Regering
2.Zoals  gezegd wachten we op het voorstel  van Staatssecretaris De Bleeker en Minister 
Dermagne. Mijn kabinet heeft in september  2021 bij beide excellenties nogmaals 
aangedrongen om zulk voorstel snel over te maken.  
