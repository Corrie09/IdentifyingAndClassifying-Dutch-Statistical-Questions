title: Gebruik vislood - Uitfasering
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=1747150
thema link: https://www.vlaamsparlement.be/parlementaire-documenten/schriftelijke-vragen/1548291
SCHRIFTELIJKE VRAAG
nr. 1301
van MIEKE  SCHAUVLIEGE
datum: 23 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Gebruik vislood  -  Uitfasering
Lood is een persistent,  bioaccumulatief toxisch element dat reeds lange tijd (inter)nationaal 
wordt erkend als een prioritaire stof met zorgwekkende gevolgen voor het aquatisch milieu,  
de hierin levende organismen (fauna  en flora) en de menselijke gezondheid.  Toch worden 
tot op vandaag veruit de meeste visgewichten  uit lood vervaardigd, terwijl voor nagenoeg  
alle gewichten  alternatieven voorhanden zijn. Het loodverlies door recreatieve  hengelaars 
op Belgische mariene  en openbare binnenwateren wordt dan ook geschat op 10 à 17 ton 
op jaarbasis  (privévijvers niet meegerekend).
Op 18 augustus 2021 werd in uitvoering van het nationale maatregelenprogramma  van de 
kaderrichtlijn Mariene Strategie door het Vlaams Instituut voor de Zee (VLIZ) een 
beleidsinformerende nota gepubliceerd  die voorziet in de wetenschappelijke onderbouwing 
voor een nationale aanpak betreffende de uitfasering van loodgebruik in de hengelvisserij. 
Dat rapport  wordt eveneens overgemaakt aan de bevoegde kabinetten  van minister Demir, 
minister Crevits en minister  Van Quickenborne, alsook aan de bevoegde/relevante  
overheidsinstanties.
1.Is de minister het eens met de inhoud van de nota?
2.Zijn er maatregelen binnen het beleidsdomein van de minister die ervoor  zorgen dat 
lood wordt uitgefaseerd? Zo ja, kan ze die specificeren en de termijn aangeven?
3.Werd  overleg  opgestart tussen de verschillende overheden en kabinetten om tot een 
uitfasering te komen?
Deze vraag werd gesteld  aan de ministers  Hilde Crevits  (978), Zuhal  Demir (1301).
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 1301 van 23 augustus 2021
van MIEKE  SCHAUVLIEGE
1.De beleidsinformerende nota van het Vlaams Instituut voor de Zee (VLIZ) geeft een 
interessant overzicht omtrent het gebruik van lood, de impact en de mogelijke 
alternatieven voor lood binnen de recreatieve zee- en binnenwatervisserij. Er wordt in 
de nota aangetoond dat alternatieven  mogelijk zijn voor nagenoeg  elk van de huidige 
toepassingen. Ook de juiste keuze  voor alternatief materiaal is belangrijk,  om geen 
andere negatieve impact te hebben.
De schadelijke effecten van lood op het milieu en de menselijke  gezondheid zijn 
veelvuldig wetenschappelijk aangetoond. Ik onderschrijf  de conclusies van de nota die 
oproept tot het uitfaseren van lood in de visserij.
2.Het Europees Agentschap  voor Chemische Stoffen heeft een restrictiedossier 
opgemaakt dat het gebruik en het in de handel brengen  van vislood verbiedt. Naar 
verwachting zou het restrictiedossier, waarin ook een uitfaseringstermijn is voorzien, 
in de loop van 2023 resulteren in een Verordening. Het restrictiedossier omvat zowel 
het in de handel  brengen als het gebruik van vislood waarbij  verschillende 
beleidsniveaus (federaal en regionaal) en verschillende bevoegdheden (economie, 
handel, zeevisserij,  binnenvisserij,  milieu) betrokken zijn. Ik heb intussen  juridisch 
advies aangevraagd  op welk beleidsniveau  en via welke wetgeving deze eventuele, via 
een verordening verplicht in te voeren restricties in onze wetgeving  kunnen opgenomen 
worden zodat de maatregelen ook gehandhaafd kunnen  worden.  Maar ik wens de 
Europese regelgeving  af te wachten  alvorens hier verdere uitspraken over te doen.
3.Naar aanleiding van de recente  beleidsinformerende nota van het Vlaams Instituut voor 
de Zee werd eerder al een werkgroep  opgestart. In functie  van verdere Europese 
beslissingen zal bijkomend overleg worden opgestart.
