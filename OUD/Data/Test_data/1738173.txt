title: Bedrijventerrein Eiland Zwijnaarde - Verkeersafwikkeling
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1738173
thema link: https://www.vlaamsparlement.be/parlementaire-documenten/schriftelijke-vragen/1535268
SCHRIFTELIJKE VRAAG
nr. 1391
van STIJN DE ROO
datum: 18 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Bedrijventerrein Eiland Zwijnaarde   -  Verkeersafwikkeling 
Eind 2019 werd het Gentse bedrijventerrein Eiland Zwijnaarde officieel geopend. Op de 
gesaneerde grond  tussen de Ringvaart in het noorden, de Boven-Schelde  in het westen 
en de Tijarm  in het oosten en zuiden  en gelegen nabij de verkeerswisselaar E40 en E17 
kon daarmee een duurzaam bedrijventerrein  van 35 ha worden ingevuld.
Het gemengde bedrijventerrein is zo ontworpen  dat goederen  maximaal  over het water 
worden getransporteerd dankzij een ontsluiting via de Ringvaart.  Het gebied werd voor 
het wegverkeer toegankelijk gemaakt via een aantakking op de doorgetrokken R4 en 
twee doorgangen,  waarvan één nieuwe onder de E40 en via het water. Het Agentschap 
Wegen en Verkeer (AWV)  van de Vlaamse overheid legde  de bijhorende op- en afrit aan 
van het bedrijventerrein naar de R4-Buitenring Gent.
Door de rechtstreekse aansluiting  op de R4-Buitenring wordt al het wegverkeer richting 
de verkeerswisselaar in Merelbeke gestuurd. Ook het verkeer dat vanuit  het Eilandje  in 
de richting  van E17-Antwerpen moet, rijdt via de R4-Buitenring, verkeerswisselaar 
Merelbeke, R4-Binnenring in de gewenst richting. Bij files belast deze verkeersbeweging 
onnodig het complex in Merelbeke.
Op de verkeerswisselaar in Merelbeke wordt de komende jaren een toename aan 
verkeersdrukte verwacht: de minister plant immers de rechtstreekse oprit van de N60 
richting de E40 af te sluiten en dat verkeer via de R4 naar Merelbeke  te sturen; er komt 
een nieuwe ontsluitingsweg voor de bedrijventerreinen Zwijnaarde II en III; er is een 
toename van het aantal medewerkers op het Eilandje; er is een toename van 
tewerkstelling op het Technologiepark in Zwijnaarde enzovoort.
De verkeerswisselaar  in Merelbeke lijkt niet ontworpen om de piek van zoveel verkeer op 
te vangen. Een mogelijke oplossing voor het Eilandje zou een rechtstreeks aftakking 
vanaf het Eilandje naar de R4-Binnenring Gent zijn.
1.Waarom werd de aansluiting  tussen bedrijventerrein Eiland Zwijnaarde  en de R4 
enkel gepland op de R4-Buitenring? Waarom werd daarnaast niet gezorgd voor 
verbinding met de R4-Binnenring?
2.Kan de minister een simulatie  geven voor de komende jaren van het verkeer dat 
wordt verwacht op het complex van Merelbeke, komende vanuit  de richting Drongen  
via de R4-Buitenring? Graag  een overzicht  in de spits per kwartier van het aantal 
verwachte voertuigen op het complex.
3.Op welke maximale  capaciteit is het complex van Merelbeke ontwikkeld? Wat was de 
reden van deze dimensionering?
4.Wat is het verwachte  effect van de toenemende  tewerkstelling op het Eiland 
Zwijnaarde op de afwikkeling van de verkeersstromen op het complex  Merelbeke? 
Kan de minister cijfers of simulaties bezorgen?
5.Wat is het verwachte effect  van de toenemende  tewerkstelling in het 
Technologiepark Zwijnaarde op de afwikkeling van de verkeersstromen  op het 
complex Merelbeke? Kan de minister cijfers of simulaties bezorgen?
6.Wat is het verwachte effect  van de nieuwe ontsluitingsweg  voor de 
bedrijventerreinen Zwijnaarde II en III op de afwikkeling van de verkeersstromen op 
het complex Merelbeke? Kan de minister cijfers of simulaties bezorgen?
7.Wat is het verwachte  effect van het afsluiten van de oprit van de N60 naar de E40 op 
de afwikkeling  van de verkeersstromen  op het complex Merelbeke?  Kan de minister 
cijfers of simulaties  bezorgen?
8.Wat is de visie van de minister op de aanleg van een zogenaamde Eilandbrug  - een 
rechtstreekse verbinding  tussen het Eiland  Zwijnaarde en de R4-Binnenring?
9.Zijn er reeds studies uitgevoerd  over een Eilandbrug? Zo ja, wat waren hiervan de 
resultaten (verwachte kostprijs,  kosten-batenanalyse, cijfers  verkeersstromen)?
10.Zijn er studies lopende  over de afwikkeling van het complex  in Merelbeke? Zo ja, 
welke en met welke  doelstelling?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1391 van 18 juni 2021
van STIJN DE ROO
1.Met de doortrekking van de R4-buitenring werd het toen toekomstige bedrijventerrein 
Eiland-Zwijnaarde via de R4 ontsloten op het complex in  Merelbeke  en zodoende met 
de E40 en E17 (alle richtingen: Brussel Oostende  Kortrijk en Antwerpen). Er zijn een 
aantal redenen  om niet tegelijkertijd ook over een verbinding dmv een brug over de 
Ringvaart naar de R4-binnenring te denken. Zo is de ruimte , in de lengterichting , 
tussen de complexen thv de N444  Hundelgemsesteenweg en deze thv het Ghelamco  
stadion niet voldoende  om de op- en afritten veilig (voldoende lengte) te voorzien. Via 
de brug aan het stadion kan het verkeer via de R4-binnenring vlot en zonder  grote 
omrijfactor het Eiland Zwijnaarde  bereiken. Naast de mobiliteits-  en de technische  
redenen zou het bouwen van een brug over de Ringvaart ook gepaard  gaan met zware  
onteigeningen. 
2.Het regionaal  verkeersmodel Gent versie 4.2.2 is opgebouwd voor een basisjaar 2017 
en een toekomstjaar 2030, en behandelt een etmaal. Elk uur van de dag wordt  
gemodelleerd. Vanuit deze strategische verkeersmodellen is dus geen informatie per 
kwartier beschikbaar,  en er worden  geen tussenliggende  jaren gemodelleerd. 
Hieronder worden  de intensiteiten vanuit het regionaal  verkeersmodel op het complex 
van Merelbeke, komende vanuit de richting Drongen via de R4-Buitenring  voor het 
toekomstjaar 2030 opgelijst voor de modeluren  8u-9u  en 17u-18u.  Deze zijn 
uitgedrukt in aantal voertuigen, en afgerond op 100-tallen.
Aantal voertuigen 8u-9u:  1600
Aantal voertuigen 17u-18u: 2600
3.Het complex  werd ontworpen op basis van de te verwachten verkeersstromen.
 
4.Op basis van de hypotheses inzake mobiliteitsprofiel en verplaatsingsgedrag zal de 
piekstroom van en naar Eiland Zwijnaarde  worden beperkt tot ca 1.100 pae/u, wat op 
een belasting van ca 30% van de totale wegcapaciteit neerkomt.
5.In het referentiescenario blijkt dat de lus van R4-zuid buitenoever naar R4-oost  reeds 
verzadigd is in de avondspits  (tot 110%).
Door de nieuwe ontsluiting van Ardoyen zal bij een groei van 25% op het 
Technologiepark de druk op afritcomplex  Merelbeke licht verminderen (max. 50 pae 
minder). Bij 50% groei in Technologiepark Ardoyen is er een licht negatief effect op 
complex voor de tak R4 komende van Technologiepark naar R4-oost  (max 50 
bijkomende pae ). Ook bij 75% groei zal verkeersintensiteit maar beperkt stijgen. 
In het referentiescenario is reeds  rekening gehouden met nieuwe ontwikkelingen  die 
in 2020  aanwezig zouden zijn (zoals  o.a.: 47.969 m² BVO ontwikkeld op 
Technologiepark Ardoyen, 20ha gemengde  bedrijven  en 15ha kennisbedrijven op 
eilandje Zwijnaarde)  .
6.Gegevens zijn gehaald uit de Mober van Mint over Alinso (7 december  2016)
Het effect op het complex Merelbeke is hierin  niet berekend, wel het effect op de R4 
buitenoever. In de avondspits zouden er 458 voertuigen  komen van Alinso en 
Zwijnaarde-III naar de R4 buitenoever
7.Zie het antwoord op vraag  5. Bij de modeldoorrekening van het Technologiepark  
Ardoyen is rekening  gehouden dat het verkeer rechtstreeks ontsluit van de N60 op de 
R4 en niet op de E40.
8.Zie antwoord vraag 1. Een rechtstreekse  ontsluiting van het bedrijventerrein Eiland 
Zwijnaarde op de R4 - binnenring  zal, gezien de beschikbare ruimtes  niet direct een 
verbetering voor de mobiliteit betekenen.
9.Neen, zie redenen in het antwoord op vraag 1.
10.Er is op dit moment een lopende studie op de E40 tussen de complexen Merelbeke  en 
Wetteren waarbij in eerste instantie een optimalisatie van het complex Merelbeke  
wordt beoogd.
