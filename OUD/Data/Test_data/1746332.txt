title: Coronapreventie - Quarantaine- en isolatiebevelen
thema: Gezondheid
pdf link: https://docs.vlaamsparlement.be/pfile?id=1746332
thema link: https://www.vlaamsparlement.be/parlementaire-documenten/schriftelijke-vragen/1538950
SCHRIFTELIJKE VRAAG
nr. 772
van LORIN  PARYS
datum: 28 juni 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Coronapreventie  -  Quarantaine- en isolatiebevelen 
Om het coronavirus in te dammen, is het belangrijk dat besmette  personen of personen 
die een hoog risicocontact zijn in quarantaine en thuisisolatie geplaatst kunnen worden.  
Daartoe werd vorig jaar het decreet betreffende het preventieve  gezondheidsbeleid van 21 
november 2003 aangepast.
1.Kan de minister een overzicht geven van het aantal quarantainebevelen dat onder het 
preventiedecreet is uitgevaardigd per maand sinds de start van de pandemie?
2.Kan de minister een overzicht geven van het aantal isolatiebevelen dat onder het 
preventiedecreet is uitgevaardigd per maand sinds de start van de pandemie?
3.Kan de minister een overzicht geven  van het aantal beroepsprocedures  die zijn 
aangetekend tegen een quarantaine- of isolatiebevel per maand sinds de start van de 
pandemie? Graag vermelden of het beroep  als gegrond werd aanvaard of niet en of de 
beroepsprocedure al is afgehandeld  of niet.
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 772 van 28 juni 2021
van LORIN  PARYS
1-2.Het bevel tot tijdelijke afzondering in het kader van de pandemie was een 
uitzonderlijke maatregel  die in de praktijk slechts  zeer zelden  werd opgelegd. Dit 
gebeurde alleen als personen zich niet vrijwillig naar de voorschriften  schikten.  Dit was 
het geval indien degenen  die belast zijn met het toezicht  op de isolatie-  en 
quarantaineplicht, vaststelden dat iemand flagrant zijn isolatie-  of 
quarantaineverplichting schond  en daarbij andere mensen blootstelde aan 
besmettingsrisico's. In de periode maart 2020 t.e.m.  oktober 2020 werd door 
ambtenaren-artsen van het Agentschap Zorg en Gezondheid in Vlaanderen minder dan 
vijftig keer van deze mogelijkheid  gebruik  gemaakt.  36 bevelen hadden betrekking op 
een verplichte isolatie  (i.e. voor personen die (vermoedelijk)  besmet zijn met COVID-
19) en 12 bevelen hadden betrekking op een verplichte quarantaine (voor personen 
die blootgesteld werden aan het virus via een hoogrisicocontact of een verblijf in een 
hoogrisicogebied).
Sinds 12 januari  2021 trad artikel 47/1 in het preventiedecreet in werking. Dit artikel 
legt op wanneer personen in tijdelijke afzondering dienen  te gaan.  Tijdelijke 
afzondering omvat zowel quarantaine als isolatie. Er is ingevolge dit artikel geen bevel 
meer noodzakelijk om deze personen te verplichten in tijdelijke afzondering te gaan: 
de verplichting  volgt uit het decreet zelf. Om deze reden zijn er sinds de 
inwerkingtreding van artikel 47/1 van het preventiedecreet geen bevelen in het kader 
van COVID-19 meer uitgevaardigd.
3.Vóór de inwerkingtreding van het artikel 47/1 van het preventiedecreet werden  er 
geen beroepsprocedures behandeld tegen  bevelen  tot tijdelijke afzondering die 
conform artikel 47 van het preventiedecreet werden  gegeven.
Er is in artikel 47/1 van het preventiedecreet geen beroepsprocedure voorzien tegen 
het feit dat een persoon in tijdelijke  afzondering dient te gaan. Als een persoon 
strafrechtelijk wordt vervolgd voor inbreuken op artikel 47/1 van het preventiedecreet, 
beschikt deze uiteraard over de waarborgen in het kader van een strafrechtelijke 
procedure.
