title: Vlaamse Rand - Impulssubsidies
thema: Brussel en de Vlaamse Rand
pdf link: https://docs.vlaamsparlement.be/pfile?id=1750330
thema link: https://www.vlaamsparlement.be/parlementaire-documenten/schriftelijke-vragen/1548105
SCHRIFTELIJKE VRAAG
nr. 933
van KLAAS SLOOTMANS
datum: 13 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Vlaamse Rand  -  Impulssubsidies
Het systeem van de ‘impulssubsidies voor de Vlaamse Rand’ werd in de vorige  legislatuur 
geïntroduceerd als hefboom voor ‘vernieuwende’  projecten die de sociale cohesie en het 
gebruik van het Nederlands in de Rand versterken. De impulssubsidies worden  
momenteel vier keer per jaar toegekend.
1.Welke projecten  werden geselecteerd bij de projectoproepen in 2020 en de eerste 
helft van 2021? Graag een beknopte toelichting bij elk van deze projecten.  
2.Wat waren  de resultaten van deze projecten in het kader van de beoogde 
doelstelling?
3.Hoeveel aanvragen voor een impulssubsidie werden tot op heden  ingediend?  Hoeveel 
daarvan werden  aanvaard? Graag  een overzicht per jaar sinds de aanvang  van de 
legislatuur
4.Wat zijn de criteria die gehanteerd worden voor dit onderscheid? Welke administratie 
hakt ter zake de knoop door?  
5.Hoeveel financiële  middelen worden in de meerjarenbegroting opgenomen  voor 
impulssubsidies? Graag een overzicht per jaar.
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 933 van 13 augustus 2021
van KLAAS SLOOTMANS 
1.
2020
Gemeentebestuur Sint-Pieters-Leeuw – Een brug op de Rand
In de gemeente Sint-Pieters-Leeuw staan,  letterlijk  op 50 meter van de 
Brusselse grens, twee woontorens uit de jaren ’70. Hier woont vandaag een 
mix van culturen,  mensen met een andere thuistaal of een achtergrond van 
armoede. Alle typische kenmerken  van de Rand, zowel qua erfgoed  en 
omgeving als qua demografische samenstelling (oude en nieuwe bewoners), 
komen hier samen. Maar niet meer voor lang, want over een drietal  jaar worden  
deze torens  afgebroken en vervangen door lagere wooneenheden. Vanuit  dit 
gegeven wil de gemeente Sint-Pieters-Leeuw bruggen bouwen  tussen de 
blokken, tussen de bewoners in de blokken, tussen de bewoners en de 
omwonenden, tussen stad en platteland. Dat doet ze door een sociaal-
erfgoedproject op poten te zetten. Dat project culmineert tijdens het 
Gordelfestival op zondag  6 september  2020,  wanneer de gemeente  de brug ook 
fysiek bouwt.
Vzw PIN – Onthaalgesprekken
PIN vzw wil met dit project het langetermijneffect van haar onthaalgesprekken 
met nieuwe  inwoners  versterken  en verlengen. Omdat onthaalgesprekken 
vooral plaats vinden  in de eerste maanden  van een integratietraject en te 
kortstondig zijn om voor een blijvende motivatie te zorgen,  wil PIN vzw 
experimenteel werken met opvolggesprekken die focussen  op het lokale 
participatieproces van de anderstalige  nieuwkomers die al iets langer in de 
gemeente verblijven. Tegelijkertijd wil ze de informatie uit deze 
opvolggesprekken analyseren en doorvertalen in beleidsondersteunende 
aanbevelingen, die de lokale besturen  kunnen gebruiken wanneer  zij hun lokale 
regierol inzake  integratiebeleid  uitvoeren.  Bijkomend peilt de vzw bij deze 
gesprekken ook naar de noden  bij de ontvangende diensten,  organisaties  en 
verenigingen. Wat is de impact van deze toeleiding op het verenigingsleven? 
Welke noden, ondersteuning,  opleiding en vorming kan men bieden om een 
sportclub, jeugdbeweging, basisschool  of ouderraad te ondersteunen?
Vzw RTVB (RINGtv) – Taaljournaal
Tijdens schoolvakanties  komt er een wekelijks Taaljournaal op RINGtv. RINGtv 
brengt de taalstimulerende activiteiten  niet alleen in beeld, maar creëert voor 
de kinderen ondertussen  extra oefenkansen Nederlands. Ze zijn namelijk zelf 
de hoofdrolspelers: nieuwslezer, studiogast,  reporter ter plaatse of stem die de 
reportage inleest. Met een RINGtv-wagen en een paar attributen  in de huisstijl 
van de zender bouwt de zender zijn studio  voor elk Taaljournaal na op de locatie 
van één van de activiteiten die ze in beeld brengen. Eén kind neemt de 
presentatie van het Taaljournaal op zich en zit aan een tafel in een digitaal  tv-
scherm. Een ander kind vervult de technische taak van ‘prompter’ die de 
presentatieteksten aan de nieuwslezer toont. Studiogasten (kinderen en 
begeleiders van de activiteit) komen  bij de presentator vertellen over wat ze 
daar juist doen en geleerd hebben. Vanuit de ‘studio’ gaan ze voor de tweede  
reportage ‘live’ (in werkelijkheid vooraf opgenomen) over naar een kind-
reporter op een andere locatie waar ook een taalstimulerende  activiteit 
plaatsvindt. De reporter zal interviews afnemen met deelnemers en 
begeleiders. Een ander kind zal de voice-over-teksten, die RINGtv samen  met 
de kinderen schrijft voor de reportage,  inspreken. Het derde  deel is een ludieke 
uitsmijter om de taalkennis  van kinderen  kort te testen. Eén kind, verkleed als 
juf of ‘meester’,  test de groep  met een spelletje aan een schoolbord.  De 
kinderen moeten een woord raden  door individuele letters  te raden.
Vzw Groep  INTRO  – De Kletskar
De Kletskar is een project van Buurthuis 1601, het buurtopbouwwerk van 
Ruisbroek (Sint-Pieters-Leeuw).  Door met een fietskar rond te rijden waarbij 
ze koffie en thee serveren, nodigen ze de buurtbewoners uit om elkaar te 
ontmoeten en in gesprek te gaan.  De buurtwerkers gaan samen met de 
vrijwilligers aanbellen en nodigen bewoners uit te participeren. Ook voor de 
Kletskar kiezen ze ervoor om de meest gemeenschappelijke  taal te gebruiken, 
en dat is Nederlands. De Kletskar wordt  gebouwd op een elektrische cargofiets.
Gemeentebestuur Beersel – Welkom in de club
Beersel wordt geconfronteerd  met een toenemende ontnederlandsing.  De 
gemeente zet sterk in op een groot aanbod  oefenkansen Nederlands.  Deelname 
aan de vrije tijd staat daarbij voorop. De toeleiding naar een sportclub heeft de 
grootste slaagkans. De instroom van anderstaligen zorgt evenwel  voor extra 
uitdagingen voor de clubs. Niet elke vereniging  heeft immers de nodige 
knowhow om met deze gewijzigde taalsituatie  om te gaan.  Er is dus nood aan 
begeleiding van de sportclubs. De gemeente Beersel gaat daarom een 
samenwerking aan met de vzw ‘de Rand’  en hun project ‘Boest-onze sportclub 
scoort’. In 2021 worden 2 Beerselse sportclubs begeleid waarbij  zowel  spelers, 
bestuur als ouders  betrokken  worden. Het project vormt  een aanvulling op het 
algemene gemeentelijke  onthaalbeleid. 
Vzw Archeduc  (nu Avansa) – WijKeuken
WijKeuken is een participatief buurtrestaurant  waarbij koken de insteek vormt 
om mensen herhaaldelijk  samen te brengen en hen oefenkansen Nederlands te 
bieden. De continuïteit, de herhaling  en het participatieve karakter van het 
project zorgen ervoor  dat er effectief  kan gewerkt  worden aan een sterkere 
sociale cohesie. Voor dit project wordt samengewerkt met Ish Ait Hamou, die 
zijn restaurant in Vilvoorde twee dagen per week ter beschikking stelt. 
Daarnaast wordt samengewerkt met heel wat andere, vooral lokale, partners 
waardoor opnieuw het buurtleven  en het vertrouwen in de buurt worden 
versterkt.
Gemeentebestuur Asse – In Asse Gekruid
De gemeente Asse werkt  sinds 2009 aan een integratiebeleid waarbij ze onder 
andere met  ‘Samen Inburgeren’,  infopunten, deelname aan Hopduvelstoet  … 
streeft naar sociale  cohesie. Wat daarbij vaak opvalt, is dat ‘eten’  mensen 
verbindt en dat clichés plaats maken  voor gelijkenissen tussen mensen.  
Gemeente Asse gaat met de integratiedienst op zoek naar ‘keukenprinsessen/-
prinsen’ die bereid zijn om in het Nederlands  een masterclass te geven over 
een gerecht uit hun thuisland. De ‘keukenprinsessen/-prinsen’  worden met een 
aparte opname  in beeld  gebracht waarbij  ze vertellen wat hun band is met 
Asse. RINGtv  participeert in dit project als mediapartner, om het aan een breed 
publiek te tonen en zo andere gemeenten en verenigingen te inspireren.
Vzw RTVB (RINGtv) – Speurneuzen
RINGtv wil 10 uitzendingen maken  met duo’s van vooral anderstalige leerlingen 
uit het 5de en 6de leerjaar.  De rode draad is een speurneuzentocht in de 
Vlaamse Rand. Op elke locatie worden drie verhalen verteld waarvan eentje 
gelogen is. Dat moeten  de jongeren trachten te achterhalen door vragen te 
stellen. ‘Speurneuzen’ heeft een tweeledig doel: enerzijds leren de duo’s  en ook 
de kijkers de Vlaamse Rand beter kennen,  anderzijds  worden de kandidaten  op 
een ludieke manier gemotiveerd om zich uit te drukken in het Nederlands en 
dit buiten de school- en dagelijkse context. Met deze projectaanvraag wil 
RINGtv een aantal jongeren extra kansen  bieden om hun kennis  van het 
Nederlands te oefenen en uit te breiden. Door de jongeren  in beeld  te brengen, 
toont RINGtv  ook de anderstalige familie  en vrienden de weg naar de 
Nederlandstalige zender en brengt ze het Nederlands binnen  in de huiskamer. 
2021:
Vzw Huis van Herman Teirlinck  – De Wondere Pluim
Een literair schrijfgebeuren voor lagere  schoolkinderen, georganiseerd  door het 
huis van Herman Teirlinck, in partnerschap  met 4 tot 6 scholen  in de Zuidelijke  
Rand, leerkrachten en ouders,  met begeleiding van ‘De Veerman’,  de 
organisatie die het initiatief  met succes opstartte en ontwikkelde in Antwerpen 
(2002) en nu klaar is om het in de Rand uit te rollen.  Een literair initiatief dat 
taal in de brede zin benadert (schrijven, lezen, begrijpen,  spreken) en dit onder 
andere met een wedstrijd waarbij kinderen verhalen schrijven, een kinder-,  
ouder- én een professionele jury die de verhalen selecteert, een feestelijk 
literair evenement,  een boek, affiches,  liederen gecomponeerd op basis van de 
verhalen, … Deze aanvraag betreft  de start van het project tijdens het 
schooljaar 2021-2022,  de verdere  ontwikkeling  tijdens het schooljaar 2022-
2023, om ten slotte op volledige kruissnelheid  te komen in 2023-2024.
Vzw ’t Smiske – Appelmoesproject  (taalstimulering)
Door traditionele kinderliedjes  te leren voor een scholenzangfeest, verbeteren 
schoolkinderen hun kennis van het Nederlands. Het project  omvat muzikale 
workshops, een zangbundel met kleurtekeningen en een lessenreeks  die aan 
de hand van kinderliedjes de taalkennis stimuleert. Na eerdere succesvolle 
ervaringen wil vzw ’t Smiske  het project  opschalen  naar alle randgemeenten en 
de doelgroep  uitbreiden naar een bredere leeftijdscategorie.  Het 
Appelmoesproject moet zo een vaste waarde  worden in het aanbod aan 
taalstimulerende activiteiten, dat momenteel  ontoereikend is om aan de vraag 
van gemeentebesturen tegemoet te komen.
Vzw Alibicollectief – Open Tuinen  Flavoria-Linkebeek
Met feestelijke activiteiten op 4 verschillende locaties in Linkebeek  doet vzw 
Alibicollectief een aanbod tot artistieke verbroedering en verzustering.  Dit 
cross-over festival van muziek, theater en beeldende kunsten brengt  inwoners, 
lokale verenigingen  en andere partners samen en stelt de groene gemeente  
Linkebeek in een positief daglicht. 
CC Strombeek  – tentoonstellingsparcours  25 jaar ART NIVO
Met een wandelparcours langs een selectie van kunstwerken viert CC 
Strombeek de 25ste verjaardag van ‘ART NIVO’, het vrij atelier beeldende  
kunsten voor personen met een lichte  tot matige mentale beperking  dat het CC 
aanbiedt. De tentoonstelling in open lucht laat toe om op een coronaveilige 
manier alle inwoners te betrekken, ook anderstaligen voor wie beeldende kunst 
een laagdrempelig medium is.
Gemeente Zaventem  – ZON (Zaventem/Ontmoeting, Onderwijs, 
Opvoedingsondersteuning/Nederlands)
Zaventem behoort tot de gemeenten met de hoogste percentages inwoners  van 
buitenlandse herkomst en het aandeel kinderen  van 0 tot 5 jaar met een 
buitenlandse herkomst bedraagt liefst 70,5% van het totale  aantal Zaventemse  
kinderen van die leeftijd. Om de integratie van die inwoners  te bevorderen  wil 
de gemeente  een gratis cursus Nederlands organiseren voor anderstalige,  
kwetsbare moeders met jonge, niet-schoolgaande kinderen. Concreet  zal LIGO 
(het voormalige CBE) een cursus 1.2 of A2 Waystage aanbieden voor minimaal 
6 en maximaal 12 deelneemsters op 1 vaste voormiddag in de week vanaf 
oktober tot en met mei (niet tijdens feestdagen en schoolvakanties).  Tegelijk 
bieden een professionele  medewerker van het Huis van het Kind Zaventem  en 
2 vrijwilligers kinderopvang en opvoedingsondersteuning.
Vzw RTVB (RINGtv) – In de ban van de Ring
RINGtv wil een videoreeks ‘In de ban van de Ring’ (werktitel) met 10 
afleveringen van 5 minuten maken.  Onderwerp van de reeks is een roadtrip  
langs de Ring rond Brussel.  De programmamaker rijdt met een rode, opvallende 
RINGtv-wagen naar bijzondere plekken  die aan de Ring liggen en vaak al vanop 
de Ring te zien zijn. Niet alleen  bekende toeristische plekken  maar vooral ook 
minder gekende locaties  krijgen aandacht. Ter plaatse ontmoet hij boeiende 
vertellers die veel over de plek weten. RINGtv  werkt daarvoor  samen met een 
heleboel partners  en stakeholders:  van gemeentebesturen en horeca-uitbaters  
tot het Agentschap  Wegen en Verkeer en het Agentschap  Natuur en Bos. De 
Ring dient zo als kapstok om een pak verhalen aan op te hangen. Verhalen  over 
een fascinerend stukje  autostrade dat de inwoners van de Rand met elkaar 
verbindt. Dankzij de mooie beelden  en intrigerende storytelling krijgen de 
kijkers een ander beeld van de Ring: als bron van verwondering  en verbinding 
in plaats van drukte en stress. 
Gemeente Sint-Pieters-Leeuw – taalcoaching  van 4 voetbalclubs in 
samenwerking met vzw ‘de Rand’
De gemeente Sint-Pieters-Leeuw  gaat een samenwerking  aan met vzw ‘de 
Rand’ en hun project  ‘Boest!  – onze sportclub  scoort’.  Concreet focust het 
project op vier Leeuwse voetbalclubs: KV Zuun, Leeuw-Brucom, FC 
Negenmanneke en SK Vlezenbeek. Vzw ‘de Rand’ zal samen met de 
clubbesturen een onthaalvisie uitwerken en een duurzame en gedragen 
taalvisie opstellen.  Vervolgens krijgen alle trainers en coaches van de clubs 
ondersteuning op het veld en een infosessie om vlot te communiceren met de 
spelers en hun ouders. In een laatste  fase richt het project zich tot alle ouders,  
met een bijzondere focus op de anderstalige ouder. Het doel is om hun 
participatie bij de club te verhogen en zo ook het welbevinden  van elk kind in 
de sportclub te verbeteren.  Met dit project wil de gemeente het aanbod aan 
oefenkansen Nederlands versterken en het reguliere vrijetijdsaanbod 
laagdrempelig en taalstimulerend maken. Dat is broodnodig,  want de bevolking  
van Sint-Pieters-Leeuw wordt  steeds diverser en een stijgend  aantal kinderen 
spreekt thuis geen Nederlands
2.
Gemeentebestuur Sint-Pieters-Leeuw – Een brug op de Rand:
Door corona  vond dit project geen plaats.
Vzw PIN – Onthaalgesprekken:
Het project loopt nog.
Vzw RTVB (RINGtv)  – Taaljournaal:
De opnames zijn voltooid en de laatste uitzendingen werden vertoond in de 
zomervakantie van 2021. Het is nog wachten  op het eindverslag  om een 
volledig beeld  te krijgen  van de resultaten van het project.
Vzw Groep INTRO – De Kletskar:
Het project liep wegens corona wat vertraging op maar loopt intussen verder.
Gemeentebestuur Beersel  – Welkom in de club:
Het project loopt nog.
Vzw Archeduc  (nu Avansa)  – WijKeuken:
Het project liep wegens corona vertraging op maar loopt intussen verder.
Gemeentebestuur Asse – In Asse Gekruid:
De opnames  zijn voltooid en de reportages werden in het voorjaar  op RINGtv  
uitgezonden. Het is nog wachten op het eindverslag om een volledig beeld te 
krijgen van de resultaten van het project.
Vzw RTVB – Speurneuzen:
De opnames zijn voltooid en de laatste afleveringen werden  uitgezonden in de 
zomervakantie van 2021. Het is nog wachten  op het eindverslag  om een 
volledig beeld  te krijgen  van de resultaten van het project.
Vzw Huis van Herman Teirlinck – De Wondere Pluim:
Het project wordt momenteel opgestart.
Vzw ’t Smiske – Appelmoesproject  (taalstimulering):
Het project loopt nog.
Vzw Alibicollectief – Open Tuinen Flavoria-Linkebeek:
De Open Tuinen  vonden plaats in mei-juni 2021, een aantal opstellingen loopt 
verder in de tweede  helft van het jaar. Het is nog wachten op het eindverslag 
om een volledig beeld te krijgen van de resultaten van het project.
CC Strombeek  – tentoonstellingsparcours 25 jaar ART NIVO:
Het parcours liep in juli 2021.  Het is nog wachten op het eindverslag  om een 
volledig beeld  te krijgen  van de resultaten van het project.
Gemeente  Zaventem – ZON (Zaventem/Ontmoeting, Onderwijs, 
Opvoedingsondersteuning/Nederlands):
Het project  werd begin september goedgekeurd en moet nog worden opgestart.
Vzw RTVB (RINGtv)  – In de ban van de Ring
Het project  werd begin september goedgekeurd en moet nog worden opgestart.
Gemeente  Sint-Pieters-Leeuw  – taalcoaching van 4 voetbalclubs in 
samenwerking met vzw ‘de Rand’:
Het project  werd begin september goedgekeurd en moet nog worden opgestart.
3.
ingediend aanvaard
2019 (sinds begin regeerperiode) 2 1
2020 15 8
2021 11 7
4.De website Impulssubsidie - Beleid  Vlaamse  Rand vermeldt de voorwaarden  en 
selectiecriteria voor toekenning van een impulssubsidie+
Mijn administratie (het team coördinatie Vlaamse  Rand van het Agentschap Binnenlands 
Bestuur) kijkt de aanvragen formeel en inhoudelijk  na en legt de dossiers met een 
advies ter beoordeling  voor aan mijn kabinet. Op basis daarvan neem ik de beslissing 
over de toekenning van een subsidie.
5.Voor de toekenning van impulssubsidies plan ik jaarlijks een bedrag van 240.000 euro. 
Dit bedrag kan eventueel  wijzigen in functie  van het aantal en de kwaliteit van de 
aanvragen.
