title: Vlaams Centrum voor Agro- en Visserijmarketing (VLAM) - Promotie aquacultuurproducten
thema: Landbouw
Visserij
pdf link: https://docs.vlaamsparlement.be/pfile?id=1749872
thema link: https://www.vlaamsparlement.be/parlementaire-documenten/schriftelijke-vragen/1548816
SCHRIFTELIJKE VRAAG
nr. 998
van CATHY  COUDYSER
datum: 1 september 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Vlaams Centrum voor Agro- en Visserijmarketing (VLAM)  -  Promotie 
aquacultuurproducten
In de SWOT (strengths,  weaknesses, opportunities, threats) die vervat ligt in het oude 
Nationaal Strategisch Plan voor Aquacultuur (NSPA) 2014-2020  wordt de onbekendheid 
van aquacultuur bij de consument  als een zwak punt aangehaald.  Daarnaast kampt  
aquacultuur ook met een imagoprobleem, daar ze vaak wordt aanzien als een niet-
duurzame economische activiteit door antibioticagebruik en teelttechnieken met een 
nefaste impact op het omringende ecologisch  systeem. Vlaanderen stelt evenwel 
duurzaamheid centraal in zijn aquacultuurbeleid. Ook kent de Vlaamse  consument  vooral 
mariene vis, en is hij veel minder vertrouwd met zoetwatervis.
Een van de behoeften  die in het oude NSPA benoemd wordt,  is om via gepaste 
communicatie het imago van aquacultuur  te verbeteren en de consument te informeren 
over de bestaande Vlaamse aquacultuurproducten en hun kwaliteit.
In het voorstel van resolutie  over de ontwikkeling van een duurzame en geïntegreerde 
aqua- en maricultuur in Vlaanderen dat op 2 juni 2021 werd aangenomen door het 
Vlaams Parlement, ligt volgende aanbeveling vervat: “vraagt aan de Vlaamse regering 
om de vermarkting  en promotie  van duurzame aqua- en maricultuurproducten te 
stimuleren, en het imago ervan te versterken bij bedrijven,  stakeholders  en burgers.”
Een belangrijke rol inzake promotie van aqua- en maricultuurproducten is weggelegd 
voor het Vlaams Centrum voor Agro- en Visserijmarketing (VLAM).
1.Kan de minister een overzicht geven  van het budget dat bij de aquacultuursector (los 
van de visserijsector) de voorbije  vijf jaar werd geïnd  via hetzij verplichte, hetzij  
vrijwillige bijdragen?  Naar schatting hoeveel actoren uit de aquacultuursector vallen  
onder het stelsel van de verplichte bijdragen? Hoeveel aquacultuuractoren hebben 
daarnaast vrijwillig bijgedragen? Graag  cijfers op jaarbasis.
2.Kan de minister verduidelijken  welke  actoren uit de brede aquacultuursector 
verplicht promotiebijdragen moeten betalen? In welke  mate geldt deze verplichting 
enkel voor de producenten of is die toch ruimer?
3.Door wie van de 49 beroepsorganisatie(s)  aangesloten bij VLAM  worden de actoren  
in de brede aquacultuursector momenteel  vertegenwoordigd?
4.Kan de minister  een overzicht geven  van de concrete acties  die met de promotionele 
bijdragen van actoren uit de aquacultuursector de voorbije vijf jaren zijn opgezet 
voor de promotie van de Vlaamse aquacultuurproducten? Graag een opsplitsing van 
de acties/campagnes  per jaar en met vermelding van grootteorde van het 
beschikbare promotiebudget.
5.Kan VLAM conclusies geven die uit verklarend onderzoek naar voren zijn gekomen  
over de impact  van deze promotionele acties/campagnes rond Vlaamse  
aquacultuurproducten en hoe de consument daarop heeft gereageerd?  Valt een 
zekere (positieve dan wel negatieve)  evolutie  waar te nemen inzake de houding van 
de consument ten aanzien van aquacultuurproducten?
6.Kan de minister  verduidelijken in welke  mate VLAM  de voorbije vijf jaar al dan niet 
een beroep heeft gedaan  op Europese  cofinanciering voor promotionele acties rond 
Vlaamse aquacultuurproducten? Zo ja, hoeveel extra middelen werden hierdoor 
verzameld en welke acties zijn daarmee opgezet?
7.Kunnen ook vissen  gekweekt via aquacultuur  in aanmerking  komen voor de titel ‘Vis 
van het jaar’? Zo ja, welke  aquacultuurproducten vielen reeds die eer te beurt en 
wanneer of indien nog geen enkel,  waarom niet? Zo niet, waarom niet?
8.Beschikt VLAM op basis van gegevens  die het aankoopt van Gfk België  over aparte  
cijfers met betrekking tot de aankopen voor thuisverbruik van aquacultuurproducten  
door Belgische gezinnen?  Hoe is dat thuisverbruik de voorbije vijf jaar precies 
geëvolueerd?
9.Welke acties  zal VLAM  in 2021 ondernemen specifiek voor de promotie van de 
Vlaamse aquacultuurproducten  en welk budget heeft het daarvoor ter beschikking?
10.Kan de minister een overzicht geven van acties die door andere actoren  dan VLAM de 
voorbije vijf jaren zijn ondernomen  inzake sensibilisering/(positieve)  imagobuilding  
rond aquacultuur?
11.In welke mate is de perceptie van de Vlaming t.a.v. aquacultuur in het algemeen en 
Vlaamse duurzame aquacultuur in het bijzonder in positieve zin geëvolueerd en de 
kennis van de Vlaming rond aquacultuur en zoetwatervis gegroeid?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 998 van 1 september 2021
van CATHY  COUDYSER
1.Er werden de voorbije vijf jaren geen verplichte  bijdragen geïnd  binnen  de 
aquacultuursector. Er werden  wel vrijwillige bijdragen geïnd  voor een totaal van 40.350  
euro. Dit is de som van de bedragen die bedrijven actief in de visserij- of 
aquacultuursector betalen  als deelnamekosten aan exportacties  zoals beurzen.
Tabel 1. Evolutie vrijwillige  bijdragen en aantal actieve actoren aquacultuursector 
binnen VLAM
Vrijwillige bijdrage Aantal actoren
2016 6.750 1
2017 7.000 1
2018 12.600 2
2019 14.000 2
2020* 0 0
* (geen event wegens corona)
Bron: VLAM
2.Op dit moment wordt er geen structurele promotiefondsbijdrage gefactureerd aan 
ondernemingen voor activiteiten binnen de aquacultuursector. Het oprichtingsdecreet  
van 07.05.2004  van VLAM bepaalt immers dat promotiefondsen  binnen VLAM  steeds 
op vraag van de (deel)sector  worden opgestart en uitgewerkt. Momenteel is er geen 
beroepsfederatie, noch erkende producenten -en brancheorganisatie voor de sector  die 
een representatieve  vertegenwoordiging bij VLAM op zich kan nemen.
3.Momenteel  zijn er geen beroepsfederaties  ter vertegenwoordiging van de 
aquacultuursector aangesloten bij VLAM, aangezien er geen opgericht zijn. Wel is er 
een gemandateerd lid van de sectorgroep Visserij- en aquacultuur van VLAM  die 
aanvullend ook spreekbuis is voor de aquacultuursector.
4.De voorbije 5 jaar namen enkele  aquacultuurbedrijven deel aan exportactiviteiten van 
VLAM via een beursdeelname  en contactdagen.  
Voor deelname aan de internationale vakbeurs Seafood Expo Global  betaalden  de 
bedrijven een beperkte vrijwillige bijdrage  tussen 6.750 euro en 7.000 euro. De 
volledige kosten voor de deelname aan deze vakbeurs SeaFood  Expo Global bedroegen 
voor 2020 0 euro, 2019 179.000 euro, 2018 168.000 euro, 2017 145.000 euro en voor 
2016 150.000 euro. 
Aan de marktverkenning via contactdagen  nam de voorbije 5 jaar telkens één 
aquacultuurbedrijf deel. In 2021 waren er gratis online contactdagen  voor Oostenrijkse 
en Sloveense relaties,  in 2018 trok VLAM naar Dubai en in 2017 naar Zwitserland.  VLAM  
begrootte voor de contactdagen ter plaatse  telkens 10.000  euro, waarbij 250 euro aan 
deelnamekosten werden doorgerekend aan de deelnemers. Op vlak van 
consumentencommunicatie heeft de website lekkervanbijons.be/vis  aandacht  voor 
aquacultuur in België via beschouwende informatie. De visserijsector investeerde 
26.000 euro/jaar van haar promotiefondsen in Lekkervanbijons-communicatie in de 
periode 2016-2020.  Via Lekkervanbijons  bereikt VLAM jaarlijks 11 miljoen  bezoekers 
en heeft VLAM deals met mediapartners, zoals Dagelijkse Kost. Via deze integratie  
komen ook de producten  van de aquacultuursector tot bij de consument.
5.De consument kiest voor bepaalde  soorten vis (vooral zalm en kabeljauw, samen goed 
voor ongeveer  de helft van de totale consumptie) op basis van smaakvoorkeur, prijs, 
uitzicht, kennis  van de bereidingswijze, voedingswaarde,  ecologische impact en 
herkomst. Dus vis moet voor de consument in de eerste  plaats lekker  zijn en mag niet 
te duur zijn. Prijs is de grootste barrière.
6.VLAM deed geen beroep op Europese fondsen voor aquacultuur. 
7.Afwegingen  als economische  waarde, voldoende aanbod of aanvoer,  duurzaamheid,  
quota … worden  telkens bij de keuze van vis van het jaar in overweging  genomen.
8.De consumptie van de belangrijkste soorten  uit de aquacultuur, namelijk zalm en forel, 
is sinds 2008 gegroeid. De evolutie op korte termijn (2020 t.o.v. 2015) toont een 
stijging van 33% voor zalm en een stijging van 9% voor forel.
9.Aangezien er geen structurele werking is voor aquacultuurproducten binnen VLAM, is 
er geen apart budget en zijn de promotieactiviteiten van aquacultuurproducten  
opgenomen in lopende activiteiten (zie ook vraag 4). Concreet zijn de voorbereidingen  
voor deelname aan SeaFood Expo Global 2022 gestart en via sociale media  van 
Lekkervanbijons is in het najaar een informatieve  post gepland over aquacultuur in 
Vlaanderen.
10.In eerste instantie  zijn er de initiatieven  van Vlaamse producenten  die als private  actor 
op individueel niveau hun eigen duurzame  aquacultuurproducten op positieve  wijze,  
maar vanuit een commercieel perspectief,  in de kijker zetten.
Daarnaast is er een belangrijke rol weggelegd  voor het Vlaams Aquacultuur Platform 
(VAP). Mede dankzij de financiële ondersteuning vanuit het Europees Fonds voor 
Maritieme Zaken, Visserij  en Aquacultuur  (EFMZV) en het financieringsinstrument voor 
de Vlaamse Visserij-  en aquacultuursector  (FIVA), alsook administratieve  
ondersteuning vanuit het Departement Landbouw en Visserij, zorgt het VAP voor de 
verspreiding van informatie en kennis omtrent aquacultuur via enerzijds haar website 
(www.aquacultuurvlaanderen.be),  de bijhorende  nieuwsbrief en het infoloket,  en 
anderzijds door de jaarlijkse  organisatie  van het (vrij toegankelijk) Vlaams Aquacultuur 
Symposium gericht op kennisdeling en netwerking.
Er worden vanuit het Departement  Landbouw en Visserij initiatieven genomen om de 
kennis bij consumenten en professionelen over aquacultuur te stimuleren. Zo werd in 
2018 een reportage over aquacultuur in Vlaanderen uitgezonden op Plattelandstv. 
Informatie over gesteunde onderzoeksprojecten wordt gedeeld via de website van het 
departement. Deze projecten worden in de kijker gezet op de jaarlijkse ‘Europadag’, 
een evenement georganiseerd door de Europese Structuur-  en Investeringsfondsen uit 
Vlaanderen.
11.Uit een bevraging door VLAM naar keuzecriteria blijkt dat de consument vooral  belang 
hecht aan smaak, prijs en uitzicht. 
