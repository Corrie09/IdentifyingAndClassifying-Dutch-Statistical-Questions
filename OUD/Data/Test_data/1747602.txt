title: Overstromingen - Invloed op jeugdkampen
thema: Jeugdbeleid
pdf link: https://docs.vlaamsparlement.be/pfile?id=1747602
thema link: https://www.vlaamsparlement.be/parlementaire-documenten/schriftelijke-vragen/1547664
SCHRIFTELIJKE VRAAG
nr. 215
van FREYA PERDAENS
datum: 20 juli 2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
Overstromingen  -  Invloed op jeugdkampen
Begin juli stond  na een zware  wolkbreuk een deel van de E40 ter hoogte van Aalst onder 
water, met monsterfiles tot gevolg. Wisten we toen veel dat dit maar een kleine 
voorbode was van wat later die maand nog zou komen.
Wallonië en Vlaanderen werden half juli immers getroffen door zelden geziene 
overstromingen, na onwaarschijnlijk zware regenval. In sommige Waalse gemeenten kon 
men haast geen verschil meer zien tussen straten en rivieren.  wagens  werden 
weggespoeld en helaas waren er ook dodelijke slachtoffers te betreuren.
Maar ook Vlaanderen kreeg  zijn deel van de wel heel natte koek. Zeer zware regenval 
teisterde de provincies Limburg, Antwerpen en Vlaams-Brabant. Daarnaast moest 
Limburg ook heel veel water slikken dat uit de provincie Luik kwam.  In sommige 
gemeenten kwam zelfs geen drinkwater meer uit de kraan. Het hoeft niet gezegd dat dit 
zeer zware omstandigheden zijn met zeer veel persoonlijke drama’s tot gevolg.  Gezinnen 
zien hun levenswerk vernietigd in een oogwenk,  met tienduizenden euro’s  schade tot 
gevolg.
Een groep waarvoor  dit noodweer ook een zeer grote impact nagelaten heeft zijn onze 
jeugdverenigingen. Talloze jeugdkampen  moesten worden ontruimd door het noodweer.  
Na alle opofferingen die onze jongeren het voorbije anderhalf jaar hebben gemaakt, 
keken ze enorm hard uit naar deze zomer. Voor alvast velen van hen is dat een desillusie 
geworden.
Veel terreinen  waren  onbeschikbaar en afgesloten gedurende de hele maand juli, wat een 
streep door vele plannen  van jeugdbewegingen  betekende.
1.Welke initiatieven (logistiek, financieel,  ...) heeft de Vlaamse  Regering genomen  om 
een oplossing  te zoeken  voor de getroffen  jeugdbewegingen?
2.Is er zicht op hoeveel  jeugdkampen geïmpacteerd  werden door het noodweer? 
Gelieve uit te splitsen per provincie.
3.Hoe evalueert de minister  de geboden  oplossingen?
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 215 van 20 juli 2021
van FREYA PERDAENS
1.Ik organiseerde samen met het departement, de ULDK en een vertegenwoordiging 
vanuit het jeugdwerk een crisisoverleg naar aanleiding  van de watersnood. Dat 
overleg resulteerde  in een aantal concrete acties. Zo werden op vrijdag 16 juli 2021 
alle groepen  die in die periode terugkwamen van hun kamp of de komende periode 
zouden vertrekken,  opgebeld vanuit de ULDK. Enerzijds werd zo bekeken hoeveel 
tenten niet zouden binnenkomen of beschadigd waren en dus niet meer uitgeleend 
konden worden.  Anderzijds werd aan de groepen die nog dienden te vertrekken,  
gevraagd of zij eventueel enkele tenten konden  missen zodat een herverdeling  kon 
plaatsvinden. Ook het jeugdwerk nam hierbij zijn rol op binnen hun interne 
communicatie. Dankzij de respons op deze bijzondere oproep  tot solidariteit, traden er 
geen tekorten op en konden  alle groepen geholpen  worden. Tegelijk deed ik ook een 
oproep voor extra aanbod van tenten van externen  (groepen of privépersonen) die 
aan het jeugdwerk  uitgeleend konden worden.  Deze tenten  waren uiteindelijk  niet 
nodig. Daarnaast deed Natuur en Bos deed een oproep om terreinen ter beschikking 
te stellen. Ik nam contact op met mijn collega-minister  van Omgeving, Zuhal Demir, 
zodat deze informatie  van Natuur en Bos ook beschikbaar kon worden gesteld op de 
website opkamp.be.
2.Zoals  ik aangaf in bovenstaand antwoord, was de solidariteit heel groot. De focus  van 
de groepen was op dat moment een kampplaats vinden zodat ze alsnog een mooie 
vakantie konden aanbieden  aan hun kinderen  en jongeren.  Dat kon onder meer via de 
website opkamp.be die verspreid werd naar alle lokale afdelingen. Heel wat groepen 
deden hiervoor ook beroep  op hun eigen  netwerk  en de solidariteit tussen de 
verschillende groepen. Bij de koepelorganisaties  van de jeugdbewegingen  en De 
Ambrassade lag de focus op het geven  van antwoorden  op alle vragen van de lokale 
groepen. Een gestructureerde registratie van alle geïmpacteerde  jeugdgroepen is niet 
gebeurd. Er zijn dan ook geen globale  cijfers beschikbaar.
3.Deze zomer is nog maar eens aangetoond hoe krachtig én veerkrachtig het jeugdwerk 
in Vlaanderen is. De solidariteit  tussen de groepen en de grote steun  vanuit de 
bevolking om jeugdgroepen te helpen met een terrein en/of  materiaal was bijzonder.  
En ook de veerkracht  van de kinderen en jongeren was opnieuw bewonderenswaardig: 
groepen die hun kampterrein moesten verlaten, op een andere plek hun kamp  terug 
opbouwden én dit gecombineerd met de opvolging van de nodige corona-maatregelen. 
