title: De Lijn Gent - Fietsongevallen op tramsporen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1747622
thema link: https://www.vlaamsparlement.be/parlementaire-documenten/schriftelijke-vragen/1547311
SCHRIFTELIJKE VRAAG
nr. 1505
van STEPHANIE D'HOSE
datum: 19 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
De Lijn Gent  -  Fietsongevallen op tramsporen
Uit een studie  van de spoedgevallendiensten van de vier grote ziekenhuizen in Gent blijkt 
dat een kwart van alle geregistreerde fietsongevallen in 2018 gebeurde  op tramsporen. 
Mensen blijven vaak steken met hun fietswielen in de tramsporen, of ze vallen bij het 
kruisen van het tramspoor. De gevolgen zijn niet min, want de fietsers lopen door de val 
breuken, kneuzingen en open wonden op.
De stad Gent vult sommige ongebruikte  tramsporen nu op met een soort rubberen 
slangen, maar volgens een spoedarts  zou dat niet voldoende zijn. Volgens haar moet 
gezocht worden naar overstijgende oplossingen, zoals het scheiden van de tramsporen  
met de fietsers. Fietsers sensibiliseren en tips meegeven over hoe omgaan met 
tramsporen en eventuele andere hindernissen  in de stad zou ook tot een van de 
mogelijkheden kunnen  behoren.
1.Zal de minister met De Lijn in gesprek gaan om na te gaan welke  oplossingen  
mogelijk zijn in Gent?
2.Worden ook andere  (Vlaamse) steden geconfronteerd met deze problematiek? Wat 
zijn daar de oplossingen en zijn die extrapoleerbaar naar Gent?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1505 van 19 juli 2021
van STEPHANIE D’HOSE
1.Spijtig genoeg  is dit een lang bestaand probleem. Er werden in het verleden in Gent 
testen uitgevoerd met verschillende  materialen voor de vulling  van de rail. Deze 
stevige opvulling  van de railgroef i.f.v. Fietsveiligheid moet combineerbaar te zijn met 
de passage van een tram (wielband), aanpasbaar te zijn i.f.v. De railslijtage,  mag 
geen extra risico met zich meebrengen  m.b.t. ontsporingsgevoeligheid  en de 
installatie- en onderhoudskosten moeten  haalbaar blijven.  Deze evaluatie heeft geen 
bevredigend resultaat opgeleverd.
De Lijn is zich weliswaar zeer bewust  van het conflict tussen tramsporen en fietsers. 
De Lijn wil dan ook - als er zich op de markt een nieuwe interessante oplossing 
voordoet – dit opnieuw onderzoeken op zijn toepasbaarheid in het Gentse tramnet. 
De Lijn zal zoals ik gevraagd  heb nog een diepteonderzoek  doen.
Naast de technologische oplossing voor het opvullen  van de tramrail kan ook in het 
ontwerp van nieuwe wegenis  of tramlijnen  extra aandacht besteed worden aan de 
ruimte die de fietser nodig heeft om zich veilig naast een tramspoor te begeven. 
Hiervoor dient er genoeg  ruimte aanwezig te zijn wat niet altijd aanwezig  is in kleine 
straten in een “oude” stad. Een andere optie is keuzes te maken welke vervoermodi 
zich in een straat mogen  begeven.
2.In Antwerpen zijn er slechts  heel uitzonderlijk  meldingen  van valpartijen  door fietsers 
ten gevolgen van de tramsporen. Dit komt vooral omdat op veel plaatsen er een 
aparte bedding is voor de tram waardoor  de fietser alvast  niet in tramsporen terecht  
komen bij het langs fietsen of wanneer  men kruist dit veel dwarser gebeurt. In de 
kustgemeenten is het spoornet veelal gescheiden van de overige verkeersmodi en 
stelt zich deze problematiek dus ook minder.
Het conflict tussen tramsporen en fietsers is geen specifiek Vlaams  probleem. In 
meerdere buitenlandse  tramsteden werden testen uitgevoerd (onder  andere  Sheffield, 
Zürich en Genève). Het grootste probleem  blijkt de beperkte  
duurzaamheid/levensduur van het materiaal van de vulling  waardoor  de financiële 
haalbaarheid in het gedrang komt. 
Bovendien is het vullen van de railgleuf ter hoogte van de wissels en kruisingen 
onmogelijk bij een spoor in dienst.
