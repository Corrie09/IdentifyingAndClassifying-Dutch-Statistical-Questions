title: Gravensteen Gent - Alternatief plan
thema: Onroerend erfgoed
pdf link: https://docs.vlaamsparlement.be/pfile?id=1746921
thema link: https://www.vlaamsparlement.be/parlementaire-documenten/schriftelijke-vragen/1541887
SCHRIFTELIJKE VRAAG
nr. 637
van ADELINE  BLANCQUAERT
datum: 5 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Gravensteen Gent  -  Alternatief plan
Op 29 april 2021 vond het tweede bemiddelingsgesprek plaats waarbij de minister als 
bemiddelaar een nieuwe poging  ondernam om de verschillende partijen  wat dichter naar 
elkaar te brengen. Tijdens dat bemiddelingsgesprek kregen de actiecomités acht weken de 
tijd om een eigen alternatief voor te stellen.  SOS Gravensteen is meteen tot actie 
overgegaan en heeft een oproep gelanceerd om voorstellen  in te dienen. De termijn 
waarbinnen ze dit dienden te realiseren,  kon op zijn minst uitdagend genoemd  worden.
Tijdens de commissievergadering van 20 mei 2021 gaf de minister blijk van waardering 
over de burgerinitiatieven en hoe hard ze uit de startblokken geschoten waren. Er was toen 
net in de media verschenen  dat er reeds  meer dan honderd  voorstellen met alternatieven  
voor de liftkoker binnengekomen waren bij de burgerinitiatieven. Burgerparticipatie werkt 
echt. De tijdwinst  was enorm geweest,  mochten ze dit van bij de start gedaan hebben in 
Gent. De minister heeft zelf herhaaldelijk  aangegeven  dat de lokale besturen zelf moeten  
regelen in welke  mate en op welke manier ze de burgerinspraak willen invullen. We hopen  
dat andere  steden  en gemeenten in Vlaanderen  uit het verhaal rond het Gravensteen  inzien 
hoe belangrijk dat is.
SOS Gravensteen stuurde op 24 juni een persbericht de wereld in dat ze de minister 
bedankten voor de uitnodiging  om op 1 juli een uitgewerkt  plan voor te stellen. Ze geven 
daarin aan dat de tijd heel kort was, maar dat ze toch meer dan honderd  voorstellen 
ontvangen hadden, zoals ze reeds eerder  hadden meegedeeld. Ze stellen dat de 
Gentenaars het enorm op prijs gesteld hebben  dat ze konden participeren in het project 
van SOS Gravensteen.
Alle voorstellen  werden afgetoetst op haalbaarheid  en werden  bekeken  door een uitgebreid 
panel van professoren, mediëvisten, archeologen, architecten  en ingenieurs. Wouter  
Houtekamer, voorzitter van SOS Gravensteen, zegt verder  in hun persnota: “Zo kwamen  
wij tot een duurzaam alternatief  dat de toegankelijkheid meer dan verdubbelt  in 
vergelijking met het huidige plan van de Stad Gent. Ons alternatief respecteert  de 
integriteit van de burcht,  zonder het uitzicht van het Gravensteen te verminken, zonder 
schade aan het erfgoed  en met behoud van de groenzone naast de burcht.”
1.Kan de minister wat meer uitleg geven  over hoe de voorstelling verlopen  is? Wie was 
er vertegenwoordigd  tijdens deze voorstelling?
2.Zal dit voorstel nu bijdragen tot het bijsturen van de plannen van de stad Gent? Was 
het alternatief een waardige vervanger van het plan van de stad Gent?  Was de 
toegankelijkheid gegarandeerd, zodanig dat het subsidietraject  niet in het gedrang 
komt?
3.Welke volgende stappen  zal de minister als bemiddelaar nu ondernemen?
4.Kan worden gesteld  dat de burgerparticipatie in dit dossier ervoor  gezorgd  heeft dat 
er nu over een breder draagvlak gesproken zal kunnen  worden? En dat dit een 
voorbeeld moet zijn voor andere steden en gemeenten?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 637 van 5 juli 2021
van ADELINE  BLANCQUAERT
1.Op 13 juli vond het derde en afsluitende gesprek plaats met alle betrokken actoren. Dat 
waren naast  mijn kabinetsmedewerkers  en ikzelf,  de stad Gent, het agentschap 
Onroerend Erfgoed, INTER,  Toerisme  Vlaanderen, het kabinet Toerisme van mijn collega  
minister Demir, Historische Huizen,  SOS Gravensteen,  Wijs Gravensteen  en een 
vertegenwoordiger van personen  met een handicap.
Tijdens dit overleg hebben het agentschap  Onroerend Erfgoed en INTER elk afzonderlijk  
hun beoordeling gegeven van de drie alternatieve plannen die ik op 1 juli van de 
actiegroepen mocht ontvangen. Hierbij  werden zowel de positieve als de negatieve 
aspecten ten aanzien van het erfgoed en van de toegankelijkheid opgesomd.
De actiecomités konden  hierop hun bedenkingen geven en nog enige vragen stellen. Ik 
heb de stad dan gevraagd  hierover nu te reflecteren. En uiteraard  heb ik alle aanwezigen  
bedankt voor de geleverde inspanningen tijdens deze bemiddelingsronde.
2.De stad Gent heeft enige tijd gevraagd  om zich hierover te beraden. Zij dienen  ook 
andere aspecten  mee te nemen in hun beslissing  voor het verdere verloop van dit 
dossier. 
Ik was opgetogen over de kwaliteit van de ingediende alternatieve voorstellen.  Men had 
hierbij oog voor het beschermde erfgoed en voor de toegankelijkheid.  De twee 
ingediende ontwerpen van Wijs Gravensteen kregen iets meer negatieve punten dan 
het ontwerp van SOS Gravensteen.
3.Ik verwacht  binnen enige  weken een bericht van de stad over hun beslissing voor het 
verdere verloop van dit dossier.  
4.Ik ben een grote voorstander van burgerparticipatie  bij belangrijke  projecten waar een 
integrale benadering  van erfgoed,  toerisme  en toegankelijkheid  belangrijk is. Dergelijk 
traject toont  een grote betrokkenheid  en bereidheid van vele burgers  aan om hierover 
heel concreet  mee na te denken. Ik merk dat er in andere steden en gemeenten 
verwezen wordt naar het verloop van dit dossier.  Ik hoop dat lokale besturen meer 
nadenken over de mogelijkheid voor voorafgaande inspraak bij dergelijke projecten 
alvorens een formele procedure te starten. 
