title: Gemeenteraadsleden die hun fractie verlaten - Evolutie
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1755337
thema link: https://www.vlaamsparlement.be/parlementaire-documenten/schriftelijke-vragen/1549054
SCHRIFTELIJKE VRAAG
nr. 391
van BRECHT WARNEZ
datum: 6 september 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Gemeenteraadsleden die hun fractie  verlaten  -  Evolutie
Het Decreet Lokaal Bestuur bepaalt dat gemeenteraadsleden die op dezelfde lijst verkozen 
zijn, behoren tot dezelfde fractie. Iedere bestuursperiode zijn er sommige raadsleden die 
ervoor kiezen  om hun fractie te verlaten of om in de praktijk aansluiting te zoeken bij een 
andere fractie.
Op basis van artikel 160 van het Decreet Lokaal  Bestuur dient de Vlaamse  overheid  een 
mandatendatabank bij te houden met de in hetzelfde artikel opgesomde gegevens over 
lokale mandatarissen. Zo ook moet in voorkomend  geval  de status van onafhankelijke  
vermeld worden.
1.Kan de minister meedelen, graag per gemeente en partij,  hoeveel lokale  
mandatarissen iedere gemeente heeft en hoeveel er van hen als onafhankelijke 
zetelen? Graag een overzicht voor de huidige (2019-2024) en vorige  (2013-2018) 
bestuursperiode; indien niet mogelijk, graag een overzicht voor de afgelopen  5 jaar.
2.In hoeveel gemeenten heeft een meerderheid met uitvoerend  mandaat haar 
meerderheid verloren  naar aanleiding  van de keuze van een lid van de meerderheid  
om één van de meerderheidsfracties te verlaten? Graag een overzicht van die 
gemeenten. Graag een overzicht  voor de huidige  (2019-2024) en vorige (2013-2018) 
bestuursperiode; indien niet mogelijk, graag een overzicht voor de afgelopen  5 jaar.
3.Hoeveel onafhankelijke raadsleden hebben - na hun verklaring van onafhankelijkheid 
- ontslag genomen?  Graag een overzicht van de aantallen per gemeente voor de 
huidige (2019-2024)  en vorige (2013-2018)  bestuursperiode;  indien niet mogelijk, 
graag een overzicht  voor de afgelopen  5 jaar.
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 391 van 6 september 2021
van BRECHT WARNEZ
1.U vindt het overzicht  van het aantal onafhankelijke gemeenteraadsleden per gemeente  
voor de huidige  bestuursperiode als bijlage 1. Het gaat om 98 gemeenteraadsleden.  Het 
is niet mogelijk om cijfers te geven voor de vorige bestuursperiode, of voor de afgelopen 
5 jaar. Het totaal  aantal gemeenteraadsleden  per gemeente vindt u hier: 
http://www.ejustice.just.fgov.be/mopdf/2018/06/07_1.pdf#page=202 
2.Het overzicht van het aantal gemeenten waar een meerderheid  met uitvoerend  mandaat  
haar meerderheid verloren heeft naar aanleiding van de keuze van een lid van de 
meerderheid om één van de meerderheidsfracties te verlaten vindt u als bijlage 2. Het 
is niet mogelijk om cijfers te geven voor de vorige bestuursperiode, of voor de afgelopen 
5 jaar.
De meerderheid werd gedefinieerd als een fractie die minstens één uitvoerend  
mandataris levert (schepen,  burgemeester of voorzitter  bijzonder  comité voor de sociale 
dienst). Daar is ons één uitzondering bekend,  in Tielt acht Groen zich deel van de 
coalitie, zonder uitvoerend mandataris te hebben.
Merk op: het is niet noodzakelijk zo dat wanneer  een lid van de meerderheid aangeeft 
te willen  zetelen als onafhankelijke,  hij automatisch kiest om deel uit te maken  van de 
oppositie. Op basis van deze cijfers is het dan ook zeer moeilijk om uitspraken te doen 
over het “verliezen” van een meerderheid.
Merk op: Een gemeenteraadslid kan feitelijk als onafhankelijke zetelen, of door diens 
fractie de facto uit de fractie gezet worden, maar juridisch blijft het gemeenteraadslid  
daar altijd deel van uitmaken. Voor bijvoorbeeld de berekening van de twee derde 
meerderheid voor de motie van wantrouwen, worden onafhankelijken meegeteld bij de 
leden van de fractie waartoe ze behoorden  tot op het moment dat ze aankondigden als 
onafhankelijke te zetelen.
3.Het overzicht van het aantal onafhankelijke raadsleden die na hun verklaring  van 
onafhankelijkheid ontslag genomen hebben  vindt u als bijlage 3. Het gaat om 5 
raadsleden. Het is niet mogelijk  om cijfers te geven  voor de vorige  bestuursperiode, of 
voor de afgelopen 5 jaar.
De informatie voor de vragen 1 tot en met 3 werd bekomen  door een koppeling van de 
databank met de verkiezingsresultaten aan de mandatendatabank. De gegevens die 
niet (of niet correct)  zijn opgenomen in die databanken kunnen ook niet worden  
weergegeven. Overeenkomstig artikel 160 van het decreet van 22 december 2017 over 
het lokaal bestuur zijn de lokale besturen zelf verantwoordelijk  voor het beheer  van 
deze gegevens.  Artikel 2 van het besluit van 30 november 2018 van de Vlaamse 
Regering houdende het gebruik van open standaarden door de lokale besturen en tot 
nadere regeling  van de databank  van de lokale mandatarissen en van de databank van 
de leidend  ambtenaren regelt dat wijzigingen binnen de tien dagen  na de wijziging door 
het lokaal  bestuur aangevuld moeten worden in deze databank.  De data in de bijlage 
bevat de meest  recente  stand van zaken zoals die door het lokaal bestuur werd ingevuld, 
maar dit kan in een beperkt aantal gevallen afwijken van de werkelijke  situatie in dat 
lokaal bestuur.  Het Agentschap Binnenlands Bestuur contacteert steevast die besturen 
waarvan het vermoedt dat de ingevulde data niet correct is, en zal alle besturen 
nogmaals aanschrijven om op het belang van het correct invullen en bijhouden van deze 
informatie te wijzen.
BIJLAGEN
1.Overzicht  van het aantal onafhankelijke  gemeenteraadsleden per gemeente
2.Overzicht  van het aantal gemeenten met daarbij het aantal leden van de meerderheid 
die hebben aangegeven te willen zetelen als onafhankelijke
3.Overzicht  van het aantal onafhankelijke raadsleden die na hun verklaring  van 
onafhankelijkheid ontslag genomen hebben
