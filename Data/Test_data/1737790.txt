title: ICT-coördinatoren op school - Budgettaire impact
thema: Begroting
Financiën
pdf link: https://docs.vlaamsparlement.be/pfile?id=1737790
thema link: https://www.vlaamsparlement.be/parlementaire-documenten/schriftelijke-vragen/1535635
SCHRIFTELIJKE VRAAG
nr. 628
van ANKE  VAN DERMEERSCH
datum: 21 juni 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ICT-coördinatoren op school  -  Budgettaire impact
In De Tijd van 19 juni 2021 staat dat de Vlaamse Regering 22 miljoen  uittrekt  voor de 
ICT-coördinatoren op school. Dat zou de kostprijs zijn om alle ICT-coördinatoren  een 
statuut te geven. Volgens de minister van Onderwijs komen de middelen uit het Vlaamse 
relanceplan.
Het initiatief  is bovendien onderdeel van de zogenaamde Digisprong  waarbij de Vlaamse  
Regering 385 miljoen investeert in digitale leermiddelen, ICT-infrastructuur, ICT-
vaardigheden en ICT-toestellen voor elke leerling  vanaf het vijfde leerjaar. De middelen 
uit het relanceplan zijn eenmalige middelen, hetzij afkomstig van de EU, hetzij afkomstig  
van daarvoor aangegane  leningen.
De bedoelde uitgaven, het verlenen van een statuut, zijn structurele uitgaven. Dit zijn 
dus uitgaven die de begroting ieder jaar zullen  bezwaren.
Ik wil geen uitspraak doen over de doelmatigheid  of opportuniteit van de maatregel. Mijn 
bekommernis is louter budgettair. Vandaar  volgende vragen.
1.Kan de minister aangeven hoe deze structurele uitgaven in de toekomst  gefinancierd  
zullen worden?
2.Zullen zij vanaf  begroting 2022 gecompenseerd worden  binnen de reguliere actuele 
kredieten, en desgevallend waar en hoe, of zullen  zij aanleiding geven  tot een 
bijkomende financiering  uit een nieuwe beleidsruimte?
3.Kan de minister aangeven hoe de verdeling is in Digisprong tussen eenmalige  
uitgaven, zoals de aanschaf van ICT-uitrusting, en structurele  uitgaven, zoals deze 
ICT-coördinatoren? En hoe deze structurele  uitgaven dan gefinancierd  zullen 
worden?
4.Kan de minister aangeven of over deze financiering afspraken gemaakt werden 
binnen de Vlaamse Regering en zo ja, welke ?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 628 van 21 juni 2021
van ANKE  VAN DERMEERSCH
1.-2. De uitgaven voor de ICT-coördinatoren worden gefinancierd vanuit  recurrente  
beleidskredieten binnen onderwijs  die vanaf de begroting  2021 beschikbaar werden 
gesteld. Het gaat over de provisie voor het versterken van het onderwijs, CB0-
1CBG2AJ-PR.
3. Voor VV 15 “Digisprong” (digitale versnelling leerplichtonderwijs)  is los van de 
bovengenoemde provisie waar de ICT-coördinatoren worden mee gefinancierd  
375 miljoen voorzien  die in 2021 en 2022 vastgelegd kan worden. De vereffening 
moet ten laatste in de eerste helft van 2026 gebeuren.  Bij deze 375 miljoen 
eenmalige middelen komen  vanaf  2022 10% recurrente middelen voor structurele 
uitgaven.  Onder deze structurele  uitgaven valt de kost voor het uitvoeren van 
speerpunt 4 “Centrale en lokale regie en ondersteuning”  of “een kennis- en 
adviescentrum ‘Digisprong’ ten dienste  van het onderwijsveld” van de visienota.  
Daarnaast zal op termijn ook het onderhoud en de vernieuwing van de infrastructuur 
hiermee bekostigd worden.
4. Rond (de financiering van de kost voor) de ICT-coördinatoren is er een beslissing van 
de Vlaamse Regering  (principiële goedkeuring op VR van 18/06:  VR 2021 1106 VV 
DOC.0075/2).
