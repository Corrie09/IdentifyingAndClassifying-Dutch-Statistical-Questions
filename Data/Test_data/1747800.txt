title: Kustbescherming - Zandmotor
thema: Openbare werken
pdf link: https://docs.vlaamsparlement.be/pfile?id=1747800
thema link: https://www.vlaamsparlement.be/parlementaire-documenten/schriftelijke-vragen/1548162
SCHRIFTELIJKE VRAAG
nr. 1526
van CATHY  COUDYSER
datum: 17 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Kustbescherming  -  Zandmotor
In haar antwoord op mijn schriftelijke vraag nr. 774 van 21 april 2020 deelde  de minister 
mee dat een eerste verkennende studie  naar de mogelijkheden van een zandmotor langs  
de Vlaamse kust, uitgevoerd door Waterbouwkundig  Laboratorium, voorzichtig positieve 
resultaten opleverde  en dat het bijgevolg  zinvol is om deze piste aan een verdere studie  
te onderwerpen. Deze verkennende studie  heeft verschillende mogelijke locaties 
aangeduid waar een zandmotor  een kansrijke oplossing  kan zijn. De studie  omvatte  
daarnaast ook een inschatting van het morfologische  gedrag van de zandmotoren onder 
invloed van de geldende  getijden en golfslag. Via verfijnder modelinstrumentarium  zullen 
de kansen  voor een zandmotor langs onze kust verder onderzocht  worden.
1.Kan de minister  de concrete plaatsen duiden  die uit deze verkennende studie naar 
voren zijn gekomen als kansrijke  locatie voor de inplanting  van een zandmotor? Kan 
ze een integrale kopie van het rapport bezorgen?
2.Wat moet concreet verstaan worden onder het verfijndere  modelinstrumentarium dat 
zal worden aangewend voor vervolgonderzoek?  Rond welke parameters is nader 
onderzoek wenselijk en welke  concrete  onderzoeken zijn op heden reeds in het 
vooruitzicht gesteld? Kan de minister voor elk van de geplande studies verduidelijken 
welke onderzoeksvra(a)g(en) centraal staat/staan,  welke instantie  het onderzoek  zal 
uitvoeren en welke  timing voor de oplevering in het vooruitzicht wordt gesteld?
3.Welke andere stappen zijn daarna nog nodig alvorens  kan worden overgegaan tot de 
opmaak van (een)  concre(e)t(e)  uitvoeringsontwerp(en)?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1526 van 17 augustus 2021
van CATHY  COUDYSER
1.De verkennende  studie identificeert 8 locaties langs  de kust als kansrijke locatie voor 
de inplanting van een zandmotor. Meer informatie omtrent de kansrijkheid voor een 
“feeder type mega nourishment” vindt u hieronder  alsook in het rapport van de 
verkennende studie,  in tabel 10 op pagina 47.
Rang-schikking
locatiekustsectie nummers
Omschrijving zonetotale1 
score 
1F 127-151 Bredene en De  Haan-Vosseslag 23
2E 88-106Duinenrij tussen  Middelkerke-centrum t.e.m.  
Oostende-Mariakerke 22
3A 2-11 Franse Grens tot zeedijk De Panne 13
4D 77-82Zeedijk Middelkerke-  Westende tot zeedijk 
Middelkerke 12
5B 32-39 Zeedijk Koksijde en  oostelijke duinenrij 12
6C 63-71Duinenrij tussen  rechteroever  haven Nieuwpoort en 
Middelkerke-Westende 11
7G 159-168Duinenrij tussen  De Haan-centrum en De Haan-
Wenduine 10
8H 177-181Duinenrij tussen  De Haan-Wenduine  en de haven van 
Blankenberge 4
Deze quotering gebeurt op basis van mogelijke opportuniteiten omtrent 
kustveiligheid, recreatie  en natuur voor dit type suppletie, de lengte van het 
betreffende kustgedeelte  en de nabijheid van havens.
De lengte van het kustgedeelte is erg belangrijk omdat de suppletie  voldoende ruimte 
nodig heeft om zich natuurlijk te ontwikkelen.  Ook werd de nabijheid van de havens 
beoordeeld. Een grootschalige  zandsuppletie nabij de haven  kan er namelijk voor 
zorgen dat men de haventoegangen  frequenter moet onderhouden  door verhoogd 
zandtransport (kustlangs).
Voor de 3 hoogst scorende locaties, meer bepaald locatie  F, E en A, werd ook het 
gedrag van een zandmotor  op lange  termijn morfologisch gemodelleerd.
Het bijgevoegde  rapport omvat een gedetailleerd verslag voor locatie F en de 
resultaten van het onderzoek voor locaties A en E.
Het rapport  is toegevoegd  als bijlage van dit antwoord.
2.In de verkennende  fase van deze studie werd er een vereenvoudigd  rekenmodel 
aangewend. Er werden verschillende fysische processen (bijvoorbeeld 
getijstromingen) vereenvoudigd of niet meegenomen. Dergelijk vereenvoudigd model 
is voldoende om conclusies te trekken over het gedrag van dergelijke grootschalige 
1 De maximale score bedraagt 24 punten.
suppleties op hoofdlijnen. Het heeft bijkomend  als voordeel  dat het snel voor 
resultaten kan zorgen.  Dit liet toe om een hele reeks verschillende scenario’s van 
suppleties op verschillende locaties in een aanvaardbare tijd en met een aanvaardbare 
kostprijs door te rekenen.
In een verder  onderzoek moet een modelinstrumentarium gebruikt worden dat 
complexere morfologische veranderingen  zowel  op korte termijn als lange termijn  kan 
modelleren. In dergelijk  model zal de hoogte van de zeebodem,  vooroever  en 
stranden gedetailleerd  moeten meegenomen worden om de interactie  met de 
omgeving goed in beeld te brengen.  Ook verschillende complexere fysische processen 
dienen meegenomen  te worden om een zo goed mogelijk beeld van het gedrag van 
de suppletie  en de impact op de omgeving te krijgen.
De resultaten van deze complexe morfologische modelleringen zijn noodzakelijk om 
verdere studies en beoordelingen  uit te voeren. Er zijn immers nog belangrijke  vragen 
die open staan zoals:
Wat is de impact van een dergelijke grootschalige suppletie  op de omgeving? 
Veroorzaakt de suppletie ongewenste effecten zoals aanzanding of erosie? Wat 
is de invloed op het ecosysteem van de kustzone?
Is het kostenefficiënt  om de gedefinieerde suppleties uit te voeren? 
Deze vraag kon niet beantwoord  worden in de verkennende fase. De kostprijs  
van een zandsuppletie  is sterk afhankelijk  van het morfologisch gedrag van de 
suppletie. Dit wordt geanalyseerd in de vervolgfase. Ook de beschikbaarheid  
en de kostprijs van zand spelen een bepalende  rol. 
Is dergelijke grootschalige  suppletie  verenigbaar met de scenario’s voor een 
lange termijn bescherming van de kust zoals ze in Kustvisie worden  
gedefinieerd? 
De antwoorden op deze vragen zijn zeer locatieafhankelijk. 
Gelet op de kostprijs  en de benodigde tijd voor het uitvoeren van complexe  
morfologische modelleringen  is dit studietraject enkel mogelijk als er een beperkt 
aantal locaties en types suppleties weerhouden worden.
Momenteel bepaalt het agentschap Maritieme Dienstverlening en Kust, afdeling  Kust 
welk type suppletie  het meest aangewezen is op de verscheidenheid  aan kustlocaties. 
Het verdere studietraject bepaalt welke studies het departement  Mobiliteit en 
Openbare Werken  uitvoert en welke  studies  aanbesteed worden. Hierover wordt eind 
2021 verder gecommuniceerd naar de betrokken diensten.
In de vervolgfase is een constructieve afstemming met de kustgemeentes voorzien. 
3.Na het gedetailleerd onderzoek, met een meer verfijnd  modelinstrumentarium, zal de 
werking van een zandmotor duidelijker in beeld  gebracht  kunnen  worden.  Daardoor 
kunnen ook de kosten  en baten  geconcretiseerd worden.  Na positieve  evaluatie  
hiervan én een positief lokaal draagvlak  kan vervolgens overgegaan worden tot het 
onderzoek van het benodigde vergunningentraject. Het uitvoeringsontwerp wordt ten 
slotte opgesteld naar gelang het benodigde vergunningstraject.
BIJLAGE
Studie “Alternative nourishment methods for the Belgian coast”
