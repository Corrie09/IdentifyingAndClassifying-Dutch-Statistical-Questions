title: Lerarentekort - Zij-instromers
thema: Onderwijs en Vorming
pdf link: https://docs.vlaamsparlement.be/pfile?id=1751030
thema link: https://www.vlaamsparlement.be/parlementaire-documenten/schriftelijke-vragen/1548691
SCHRIFTELIJKE VRAAG
nr. 958
van BRECHT WARNEZ
datum: 31 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Lerarentekort  -  Zij-instromers
Het lerarentekort  is een van de grootste uitdagingen waarmee  het onderwijs vandaag de 
dag geconfronteerd wordt. Het regeerakkoord  maakt  melding van het honoreren van 
anciënniteit voor nieuwe zij-instromers  in knelpuntvakken teneinde  meer nieuwe  
leerkrachten aan te trekken en te behouden.  In de commissie  Onderwijs van 10 juni 
2021 gaf de minister aan dat hij van plan is in te zetten op de monitoring van de in- en 
uitstroom van zij-instromers.
Uit de cijfers met betrekking tot het aantal gediplomeerde  leerkrachten dat een 
lerarenopleiding voltooide in het hoger onderwijs (academiejaren 2014-2015 t.e.m.  
2018-2019) blijkt dat een dalende trend zich ontwikkelt. De minister gaf eerder aan nog 
niet over de cijfers van het academiejaar 2019-2020 te beschikken.
Recent werd bekendgemaakt  dat het aantal zij-instromers gestaag groeit: in het 
schooljaar 2020-2021 waren er 15 procent meer dan het schooljaar ervoor.  Dit is goed 
nieuws.
1.Beschikt de minister over gegevens  met betrekking tot het aantal niet-ingevulde 
uren aan de start van het schooljaar 2021-2022? Zo ja, graag een overzicht per 
onderwijsniveau, per vak en per provincie voor de laatste  5 jaar. Zo niet, wanneer 
denkt hij hier kijk op te hebben?
2.Heeft  de minister zicht op het aantal zij-instromers  dat van start gegaan is in het 
nieuwe schooljaar 2021-2022? Zo ja, graag  een overzicht per onderwijsniveau,  per 
vak en per provincie, graag met vermelding van hun leeftijdscategorie.  Zo niet, 
wanneer denkt hij over deze cijfers te beschikken?
3.Heeft  de minister zicht op het aantal leerkrachten dat nadat  ze als zij-instromer 
gestart waren, stopte met lesgeven  binnen de eerste  5 jaren na het starten van een 
job als leerkracht? Zo ja, graag een overzicht van de laatste  5 schooljaren, per 
provincie. Ziet hij een verklaring  voor deze uitval? Zo niet, wat is de stand van zaken  
van de monitoring van de in- en uitstroom van zij-instromers en de geplande  timing?
4.Graag een overzicht  van de cijfers met betrekking tot het aantal studenten in de 
verschillende lerarenopleidingen dat in de academiejaren 2019-2020  en 2020-2021 
afstudeerde. Zet de dalende  trend (academiejaren 2014-2015 t.e.m. 2018-2019)  
van het aantal afgestudeerde  leerkrachten zich verder? Hoe apprecieert de minister 
deze cijfers?
5.Kan de minister een overzicht  geven van de initiatieven die hij neemt om het 
lerarentekort verder aan te pakken?  Graag  een overzicht per onderwijsniveau en per 
vak met vermelding  van timing en budget.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 958 van 31 augustus 2021 
van BRECHT WARNEZ
1.Mijn onderwijsadministratie heeft geen zicht op de totaliteit van de niet-ingevulde 
organieke uren.  
2.Scholen sturen  het hele schooljaar door opdrachtgegevens door, met in een aantal 
gevallen ook opdrachten voor zij-instromers. Daarom  deel ik geen informatie  over een 
lopend schooljaar omdat de data onvoldoende stabiel zijn. Het is trouwens te vroeg in 
het schooljaar 2021-2022 om nu al zicht te hebben  op deze gegevens.
3.De derde vraag vergt een te complexe  longitudinale bevraging  om uit onze databanken  
af te leiden.
4.Tabel 1 toont  de evoluties in het aantal diploma’s  dat in de laatste  jaren werd behaald  
in de professionele  bacheloropleidingen onderwijs (intussen educatieve 
bacheloropleidingen). De trends  verlopen eerder negatief,  in lijn met de dalende 
studentenaantallen. In 2019 was er wel een stijging  van het aantal diploma’s  in de 
educatieve bachelor secundair onderwijs maar daar staat tegenover dat de specifieke 
lerarenopleiding werd afgebouwd.  Aangezien  de educatieve  masters en 
graduaatsopleiding pas in 2019-2020 van start gingen, hebben  we momenteel nog te 
weinig afgestudeerden  om hierover al zinvolle rapporteringen  te kunnen doen.
Tabel 1: Aantal diploma's in de PBA/EDUBA opleidingen
AcademiejaarPBA/EDUBA kleuter
PBA/EDUBA lager
PBA/EDUBA secundair
2015-2016          1.048          1.543          1.968 
2016-2017             991           1.465          1.926 
2017-2018             908           1.359          1.784 
2018-2019             861           1.358          1.754 
2019-2020             822           1.390          2.010 
5.Ik heb al verschillende maatregelen  genomen die het beroep van leraar  in ons 
onderwijs aantrekkelijker moeten maken en die desgevallend ook een antwoord bieden 
op het lerarentekort. Die zijn meestal generiek  bedoeld voor het ambt van leraar en 
daarom niet altijd eenzijdig gericht op een specifiek onderwijsniveau.  Het is daarom 
niet mogelijk om hier per maatregel  en per onderwijsniveau of vak waarvoor er 
tekorten zijn de maatregelen  budgettair te kwantificeren, noch om aan te geven 
wanneer dit resultaat moet opleveren.  
Ik geef hierna  alvast een niet exhaustief overzicht van de belangrijkste  maatregelen 
die recent genomen zijn. 
Sinds 1 september 2020 valideren  we de geldelijke anciënniteit van nieuwe  zij-
instromers voor bepaalde knelpuntvakken of -ambten in het basis- en secundair 
onderwijs. De eerdere prestaties van wie in onderwijs aan de slag gaat, kunnen tot 
een maximum van acht jaar opgenomen worden  in de geldelijke  anciënniteit. Dit moet 
het financieel voldoende aantrekkelijk  maken  voor een zij-instromer om de overstap 
naar onderwijs te maken. 
Het lerarenplatform werd in het basisonderwijs  verlengd tot en met schooljaar 2023-
2024. Beginnende leerkrachten die worden aangesteld in een lerarenplatform krijgen 
onmiddellijk voor een volledig  schooljaar  werk- en financiële  zekerheid.  Dit moet de 
retentie van startende leraren in het beroep  verhogen.
Vanaf dit schooljaar  wijzigen de voorwaarden  betreffende de tijdelijke aanstelling van 
doorlopende duur en vaste  benoeming. Hierdoor zullen tijdelijke personeelsleden vanaf  
volgend schooljaar sneller duidelijkheid krijgen over werkzekerheid na 1 schooljaar 
prestaties bij eenzelfde schoolbestuur of in eenzelfde scholengemeenschap. Hierdoor  
zullen tijdelijke  personeelsleden ook sneller  uitzicht hebben op een vaste benoeming. 
Dat gaat hand in hand met een herziening  van de evaluatie(procedure),  zodat wie de 
vaste benoeming zou willen misbruiken  als persoonlijke  bescherming tegen onwil of 
onkunde sneller geëvalueerd en desgevallend ontslagen wordt.  Een opwaardering  van 
de fantastische job als leerkracht moet immers ook gepaard gaan met een doortastend 
optreden tegen wie net dat beeld aantast. Dit kan zeker ook bijdragen  tot een positief  
beeld van het lerarenimago. 
In het kader van de nota Digisprong die de Vlaamse Regering recent  heeft 
aangenomen, volgen er belangrijke investeringen in ICT-middelen. Die investeringen 
zullen ook een positieve  weerslag hebben  op de lerarenloopbaan. 
Daarnaast werden  op 10 september met de sociale partners drie nieuwe  cao’s 
afgesloten (cao XII ‘leerplichtonderwijs’, cao V basiseducatie  en cao VI hoger 
onderwijs) die verschillende maatregelen bevatten rond een versterking van de 
onderwijskwaliteit, met betrekking tot kwaliteitsvol werken in onderwijs en tot het 
aantrekkelijker maken van het lerarenberoep (o.a. meer ruimte  voor lesgeven, 
internetvergoeding, verhoging fietsvergoeding, een betere begeleiding van startende 
leerkrachten). 
Op korte termijn zal ik ook nog een mediacampagne uitrollen  met als doel om het 
lerarenberoep meer in de kijker te zetten. We roepen nu al de leraren op om zo veel 
mogelijk als ambassadeurs op te treden voor hun beroep.
