title: Startende bedrijven - Innovatiesteun
thema: Wetenschap en Innovatie
pdf link: https://docs.vlaamsparlement.be/pfile?id=1752556
thema link: https://www.vlaamsparlement.be/parlementaire-documenten/schriftelijke-vragen/1549082
SCHRIFTELIJKE VRAAG
nr. 1013
van MAURITS VANDE REYDE
datum: 6 september 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Startende bedrijven  -  Innovatiesteun
Dit jaar werd een nieuw instrument voor innovatiesteun  aan startende bedrijven 
gelanceerd waarbij 55 bedrijven een vast steunbedrag van 50.000 euro kunnen  krijgen. Er 
werd dus 2,75 miljoen euro voor uitgetrokken.  Er werd een oproep voor gelanceerd door 
VLAIO (Agentschap Innoveren  en Ondernemen),  de beste  55 aanvragen zullen elk 50.000  
euro krijgen. Naast de financiering zal ook in begeleiding voorzien worden.
1.In de vergadering van de Commissie voor Economie, Werk, Sociale Economie, 
Wetenschap en Innovatie  van 10 juni 2021 lichtte de minister toe dat 75 dossiers 
werden ingediend en dat een steunbeslissing genomen zou worden  op 8 juli 2021.  
Wat is de stand van zaken? Hoeveel dossiers  werden goedgekeurd?  Hoeveel  steun  werd 
toegekend?
2.De minister gaf tevens aan dat het om een experimentele oproep ging, die zou worden 
geëvalueerd. 
a)Welke lessen kunnen worden  getrokken op basis van deze eerste oproep,  zowel 
inhoudelijk (aard en kwaliteit van de aanvraagdossiers)  en procedureel 
(aanvraagprocedure, besluitvormingsproces,  criteria, enz…)?
b)Wat is de meerwaarde van dit instrument ten opzichte van de bestaande 
instrumenten van innovatiesteun?
c)Wordt een tweede  oproep  overwogen naar de toekomst?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD 
op vraag nr. 1013 van 6 september 2021
van MAURITS VANDE REYDE
1.De 75 ingediende steunaanvragen  werden geëvalueerd op basis van een pitch en 
vraaggesprek. Op 8 juli 2021 selecteerde het beslissingscomité bij het Fonds voor 
Innoveren en Ondernemen  57 projecten van Innovatieve starters. De steun  bedroeg 
telkens 50.000 EUR. Ook de niet-geselecteerde starters kunnen beroep blijven  doen 
op het overige aanbod  vanuit het Team Bedrijfstrajecten  van VLAIO en de VLAIO-
partners.
2.a.De evaluatie van de eerste oproep is opgestart. Centraal  staat een kwalitatief 
onderzoek door IPSOS op basis van interviews van alle betrokken partners en van 
een uitgebreide steekproef  van deelnemende  starters, zowel geselecteerde  als niet 
geselecteerde. Ook uit het uitvoerend  team wordt een beperkte steekproef geïnterviewd en wordt  
algemeen schriftelijke input verzameld.
De samenwerking met de partners wordt ook in overleg  met hen nader 
geanalyseerd.Niet rechtstreeks betrokken stakeholders, zoals  bijv. de clusters, worden  via 
bestaande overlegorganen bevraagd.
b.De meerwaarde voor de starters  is onderdeel van de evaluatie,  maar ik licht alvast  
het volgende  toe:
Innovatieve starterssteun is gericht  op prille starters (jonger dan drie jaar of 
in oprichting) die een pioniersrol vervullen binnen hun markt.
Het gaat om een combinatie van begeleiding (externe expert begeleiding en 
klankbord & business case advies)  en steun.
De selectie  gebeurt onder de vorm van een oproepsysteem  met 
rangschikking op te verwachten impact.
De subsidie (50.000 EUR) is een “lump sum”. De focus ligt op de 
inspanningen (equivalent van minimum  één mensjaar), niet de op kosten.
De verwachte leverbaarheden nemen de vorm aan van een ‘Proof of Business’ 
(met eventueel  ‘Proof of Concept’ in functie daarvan).
Hiermee willen  we een antwoord  bieden op de uitdagingen van prille starters die 
wel potentieel hebben, maar nog niet ver genoeg staan om financiers of klanten  te 
overtuigen.
De andere innovatiesubsidies subsidiëren vooral loonkosten  en externe  kosten. 
Prille starters  keren vaak zichzelf zo weinig  mogelijk loon uit. De andere 
innovatiesubsidies houden hier geen rekening mee. 
Nieuwe technologieën of methodieken vragen pioniers om deze op te nemen.  We 
willen deze starters aanmoedigen om zo de ingang van nieuwe  technologieën of 
methodieken te versnellen.
c.De lancering van een nieuwe oproep  Innovatieve starterssteun  eind 2021 
(uitvoering begin  2022) wordt overwogen in functie van de resultaten van de 
evaluatie.
