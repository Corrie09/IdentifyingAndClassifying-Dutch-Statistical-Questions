title: Gevolgen pfas-vervuiling Zwijndrecht - Epidemiologisch onderzoek
thema: Gezondheid
Natuur en Milieu
pdf link: https://docs.vlaamsparlement.be/pfile?id=1746299
thema link: https://www.vlaamsparlement.be/parlementaire-documenten/schriftelijke-vragen/1535564
SCHRIFTELIJKE VRAAG
nr. 756
van MAAIKE  DE RUDDER
datum: 21 juni 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Gevolgen pfas-vervuiling  Zwijndrecht  -  Epidemiologisch onderzoek
Pfas is een verzamelterm voor verschillende  chemische stoffen die worden gebruikt om 
producten water-, vuil-, stof- of vetafstotend te maken. Maar ze worden ook gebruikt in 
verschillende industriële toepassingen en processen. Wanneer  een chemische  stof het 
nieuws domineert, dan is dat doorgaans niet omwille van de vele positieve 
eigenschappen ervan en dat is helaas  ook hier het geval. Een aantal pfas-stoffen,  
waaronder PFOS en PFOA, hebben  negatieve effecten op de gezondheid.  Ze verspreiden 
zich makkelijk in de natuur, zijn niet of nauwelijks  afbreekbaar en komen via het voedsel 
en drinkwater in dieren en mensen terecht. 
Naar aanleiding van ongerustheden over zeer hoge PFOS-concentraties rond de site van 
de 3M-fabriek in Zwijndrecht, voert het Agentschap Zorg en Gezondheid momenteel  een 
risicoanalyse uit. Op basis van deze risicoanalyse  moeten burgers duidelijke informatie 
krijgen over de voorzorgsmaatregelen die ze kunnen  nemen om verdere blootstelling zo 
veel mogelijk in te perken. Het Agentschap start ook met een biomonitoringsonderzoek 
om na te gaan in welke mate PFOS en PFOA effectief aanwezig zijn in mensen die in de 
omgeving van de 3M-site wonen. 
Er zijn in de wetenschappelijke  onderzoeksliteratuur heel wat gezondheidseffecten  
beschreven van de blootstelling aan PFOS of andere  chemische stoffen die tot de familie  
van de pfas behoren. Het gaat daarbij  om cholesterolverhoging, een verzwakte 
immuniteit, een laag geboortegewicht, een verstoring  van de leverfunctie en een 
verhoogd kankerrisico, om er maar enkele  te noemen. Wat echter  niet duidelijk  is, is 
vanaf welke  blootstellingsgraad deze negatieve  gezondheidseffecten zich voordoen en na 
hoeveel tijd. En dat is natuurlijk de voornaamste  bekommernis van mensen die in de 
omgeving wonen; ze willen weten  of ze er ziek van zullen  worden. Het lijkt dan ook 
aangewezen dat men niet enkel  de blootstellingswaarden gaat meten maar dat men 
daarnaast ook gaat kijken  naar een mogelijke link met bepaalde  lichaamsfuncties. 
Om te onderzoeken of en in welke mate de bewoners van het gebied rond de 3M-site ook 
negatieve gezondheidseffecten ondervinden, kan het agentschap  Zorg en Gezondheid 
ook epidemiologische analyses uitvoeren  op al beschikbare data. Ik denk bijvoorbeeld  
aan de doodsoorzakenstatistiek. Het is niet duidelijk over welke andere  informatie  het 
agentschap momenteel beschikt  om epidemiologisch onderzoek uit te voeren,  dan wel of 
het wenselijk zou zijn om hiervoor  meer mogelijkheden te creëren. Het geboortegewicht, 
dat geregistreerd wordt door Kind en Gezin, kan bijvoorbeeld  nuttige informatie  
opleveren. Ik denk ook aan de informatiedeling  die is opgezet in het kader van de 
vaccinatiecampagne om te identificeren wie er lijdt aan onderliggende  aandoeningen. Het 
lijkt alleszins  bijzonder  nuttig  en nodig om te onderzoeken  in welke mate de in de 
literatuur beschreven  negatieve gezondheidseffecten van blootstelling aan PFOS en PFOA  
ook effectief  meer voorkomen in die gebieden  waar mensen  hogere blootstellingswaarden 
voor deze stoffen vertonen.
1.Wanneer zal de risicoanalyse van het agentschap Zorg en Gezondheid afgerond 
worden, op basis waarvan bewoners in de regio rond de 3M-site  informatie  zullen 
krijgen over hoe verdere blootstelling in te perken?
2.Kan de minister iets meer uitleg geven  bij de biomonitoring die door het agentschap  
Zorg en Gezondheid georganiseerd  wordt?  
a)Wat is de termijn  waarbinnen de monitoring zal worden  uitgevoerd?
b)In welke straal  rond de site wordt  de monitoring  uitgevoerd?
c)Gaat het om een steekproef van bewoners die in het afgebakende gebied wonen, 
en zo ja, hoe groot is die steekproef?
d)Zal daarbij ook gekeken worden naar lichaamsfuncties?  Zo ja, welke? Zo niet, 
waarom niet? 
e)Zal daarbij ook gekeken worden  naar bepaalde kenmerken van de bewoners die 
de blootstelling mee in de hand kunnen werken, zoals hoelang men er al woont, 
of men zelf geteelde groenten eet, enzovoort?  
3.Zal het agentschap Zorg en Gezondheid  statistische analyses uitvoeren  op bestaande 
epidemiologische data om op die manier te onderzoeken of bepaalde  
gezondheidsproblemen vaker voorkomen bij mensen  die in de regio rond de 3M-site 
wonen? Zo ja, kan de minister aangeven welke data hiervoor gebruikt zullen 
worden?
4.Beschikt het agentschap Zorg en Gezondheid volgens de minister over een 
voldoende performant systeem om negatieve  effecten van vervuiling op de 
volksgezondheid snel op te sporen als zich dit voordoet in een bepaald  gebied?  Met 
andere woorden, beschikken we over een systeem dat alarmbellen doet afgaan als 
zich in een bepaald gebied  bijvoorbeeld clusters van bepaalde kankers voordoen, of 
buitengewoon veel kinderen geboren  worden met een laag geboortegewicht?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 756 van 21 juni 2021
van MAAIKE  DE RUDDER
1.Op basis van de risico-analyse van het Agentschap Zorg en Gezondheid,  onderbouwd  
door analyses en inzichten van de partnerorganisatie  Milieugezondheidszorg, werden 
er vorige maand 3 perimeters  afgebakend  waarbinnen  no-regretmaategelen werden 
geadviseerd. Een zone tot 1,5 km, een zone van 1,5 tot 5 km en een zone tussen de 
5 km en 10 km. Deze maatregelen zijn erop gericht de blootstelling  van de 
omwonenden te beperken  tot een gezondheidskundig aanvaardbaar  niveau. De 
maatregelen en perimeters  zijn terug te vinden op de PFAS website  van de Vlaamse  
Overheid.
2.M.b.t.  PFAS in de omgeving van 3M te Zwijndrecht zijn er 2 
biomonitoringsonderzoeken gepland. In een eerste fase de bloedonderzoeken  waarvan 
de organisatie  getrokken wordt  door het Agentschap  Zorg en Gezondheid.  In vervolg  
op deze eerste fase zal dit najaar een 2e fase starten,  gecoördineerd door het 
departement Omgeving i.s.m. het Agentschap Zorg en Gezondheid. Ik zal in de 
deelvragen naar beiden verwijzen als respectievelijk fase 1 en fase 2 
biomonitoringsonderzoek.
a)De fase 1 is gestart op 15 juli 2021. De staalafnames zullen een 6-tal weken lopen,  
waarna de analyses van de bloedstalen  in augustus en september  zullen 
plaatsvinden. De resultaten worden  verwacht  na half oktober. De design van fase 
2 zal mede bepaald worden door de resultaten van fase 1. Fase 2 zal starten  rond 
half oktober en een volledig  jaar in beslag  nemen.
b)Fase 1 zal gebeuren  binnen een straal van 3 km. Fase 2 zal uitbreiden naar een 
grote zone rond de 10 à 15 km, maar de exacte afstand  moet nog bepaald worden 
bij de uitwerking van de onderzoeksopzet  deze zomer.
c)Fase 1 omvat net als Fase 2 een steekproef. In fase 1 zullen  er 800 bloedanalyses 
uitgevoerd kunnen worden. In fase 2 zullen  dat er merkelijk  minder zijn, maar daar 
is de onderzoeksopzet ook anders.  Het exacte aantal zal daar afhangen van 
enerzijds de toxico-kinetiek die men in kaart wil brengen,  en anderzijds van de 
statische powerberekeningen.
d)In fase 2 plant het Agentschap  Zorg en Gezondheid samen te werken met het 
kankerregister en met het INTEGO-MGZ project van de KULeuven. Het INTEGO-
MGZ is een methodiek  die recent (in de afgelopen 3 jaren) werd ontwikkeld als een 
surveillancemodel milieugezondheidszorg, de validatie  loopt momenteel  en men 
plant dit najaar  deze methodiek structureel te kunnen  inzetten via een meerjarige 
samenwerkingsovereenkomst. De basis van deze methodiek  ligt bij de huisartsen, 
die representatief  over Vlaanderen, aangesloten  zijn met hun registratiesysteem: 
het elektronisch medisch  dossier van hun patiënten.  Mits inachtname van strikte 
privacy- en ethische  regels kan er zo een surveillance opgezet worden voor 
milieugerelateerde gezondheidseffecten,  alsook een terugkoppeling voorzien 
worden naar de eerstelijnsactoren. Voor PFAS-blootstelling  zijn dit de 2 meest 
bruikbare en valabele gezondheidsregisters om mee te nemen in het HBM-
onderzoek.
e)In fase 1 wordt  een uitgebreide vragenlijst  voorgelegd aan de deelnemers  die 
mogelijk op groepsniveau zal toelaten toch wat differentiatie te brengen  in 
handelingsperspectief. In de 2e fase is toxico-kinetiek,  en dus het onderzoek naar 
het belang van de verschillende  blootstellingsroutes,  nu net het doel. Deze 
informatie zal toelaten  de blootstellingsmodellen te verfijnen,  en zo meer 
kwalitatieve risico-analyses uit te werken. De basis in fase 2 is dus 
omgevingsmetingen, biomerkers van blootstelling en effect, en 
gezondheidseffecten te koppelen in dosis-effect-relaties.
3.Ja. In eerste instantie werd dit al gedaan mits een analyse op het kankerregister voor 
de PFAS-gerelateerde  kankers  op postcode Zwijndrecht. In het fase 2 
biomonitoringsonderzoek plant het Agentschap om opnieuw het kankerregister te 
raadplegen in de onderzoekszone  (die nog moet worden afgebakend).  Ook zal er 
getracht worden  een analyse te maken op de gegevens uit de elektronisch medische 
dossiers van de huisartsen die als registrator  zijn aangesloten  op het INTEGO-netwerk.
4.Het Agentschap registreert en verwerkt de doodsoorzaken. Projectmatig worden er 
screeningen uitgevoerd op bron-effectrelaties, met wisselend succes:  in het verleden 
landgebruik en mortaliteit, hitte en mortaliteit, algemene  luchtkwaliteit en mortaliteit. 
Deze laatste 2 leverden  bv. statistisch inzicht  op om dosis-effect relaties  te verfijnen 
in andere  netwerken  zoals bv. het INTEGO-netwerk, of om vanuit 
omgevingsconcentraties via dosis-effectrelaties  verwachtte  gezondheidseffecten  te 
projecteren in bepaalde gebieden. Een mooie toepassing hiervan is de eind vorig jaar 
gelanceerde toepassing  Environmental Health Impact Simulator  die tot het 
detailniveau van een statistische sector kan doorrekenen  welke  gezondheidsimpact 
men verwacht van de algemene luchtpolluenten  en geluidsbelasting. I.s.m. Sciensano  
wordt het Be-MOMO  project ingezet om naar mortaliteit  te kijken in korte 
termijnanalyses; een mooi voorbeeld is bv. de analyse  van oversterfte door hitte-
impact, en hieraan  gekoppeld de handelingsperspectieven  terug te vinden  op de 
website www.warmedagen.be Net zoals de doodsoorzaken is het mogelijk om 
projecten uit te voeren  op de data van SPE E-birth, in beheer door het Agentschap 
zelf. Zoals eerder aangegeven  is de nieuwe toepassing INTEGO-MGZ  veelbelovend. 
Hieraan werd 3 jaren gewerkt i.s.m. de KULeuven, en is geënt  op de elektronisch 
medische dossiers van de huisarts. De validatie loopt dit jaar, we plannen een inzet 
via een surveillancemodel vanaf het najaar via een meerjarige 
samenwerkingsovereenkomst. Het systeem laat toe op adresniveau (maar qua 
resultaat omwille  van privacy  redenen  interpreteerbaar op groepsniveau) medische 
informatie te koppelen aan milieudata. De lijst kan nog aangevuld worden met 
initiatieven zoals www.airallergy.be , www.tekenradar.be, het surveillancenetwerk 
voor tropische muggen MEMO, … En niet te vergeten – het referentie Humaan 
Biomonitoringsonderzoek van de opeenvolgende steunpunten Milieu en Gezondheid 
zelf natuurlijk.
Er is de laatste jaren echt grondig ingezet op de ontwikkeling van dergelijke systemen,  
doch hierbij ook enkele reality-checks: 
veelal kennen  gezondheidseffecten multifactoriële  oorzaken  waarbij individuele 
variabiliteit en leefgewoonten belangrijke factoren zijn,
we dienen  ons aan de privacy- en ethische  regels te houden,
small area statistiek is nog steeds  een echte uitdaging gebleken,
Medisch milieukundige analyses interpreteren  op groepsniveau begint aardig te 
lukken maar blijft een uitdaging, op individueel  niveau is dit vaak nog onmogelijk,
Het vergt nog steeds state-of-the-art  toxicologisch  en epidemiologisch 
wetenschappelijk basisonderzoek  dat dosis-effect relaties  in kaart moet brengen,  
waar nog veel hiaten en onzekerheden in zitten.  
