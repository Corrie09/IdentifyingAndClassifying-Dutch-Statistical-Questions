title: De Vlaamse Waterweg nv (DVW) - Vernieuwing Dampoortsluis Brugge
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1742091
thema link: https://www.vlaamsparlement.be/parlementaire-documenten/schriftelijke-vragen/1545102
SCHRIFTELIJKE VRAAG
nr. 1484
van BERT  MAERTENS
datum: 12 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
De Vlaamse Waterweg nv (DVW)  -  Vernieuwing  Dampoortsluis Brugge
Tussen 18 en 30 juni 2021 werd de Ringvaart  rond Brugge  volledig voor de scheepvaart 
afgesloten. In opdracht van DVW werd een volgende fase van de vernieuwing van de 
Dampoortsluis uitgevoerd.  In oktober 2020 werden de sluisdeuren in het benedenhoofd  
al vernieuwd;  in juni waren de deuren en de elektromechanische uitrusting in het 
bovenhoofd aan de beurt. Het gedeelte van de Ringvaart rond Brugge waar gewerkt 
werd, is het koppelstuk tussen enerzijds  de verbindingen met Oostende en Zeebrugge 
(Boudewijnkanaal) en anderzijds de connectie  naar Gent.
1.Welke concrete ingrepen  gebeurden tijdens deze werken tussen 18 en 30 juni 2021 
aan de Dampoortsluis? Welk budget  werd hiervoor uitgetrokken?
2.Welke verschillende oplossingen bood DVW tijdens deze werken aan de gebruikers  
van de Ringvaart?
3.Hoe werden deze alternatieven beoordeeld door DVW en door de gebruikers?
4.Welke impact hadden deze werken op het scheepvaartverkeer?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1484 van 12 juli 2021
van BERT  MAERTENS
1.Van 18 tot 30 juni 2021 werd gewerkt  aan het bovenhoofd van de Dampoortsluis: de 
oude sluisdeuren werden verwijderd en afgevoerd, de nieuwe  sluisdeuren werden 
geplaatst, de tandlatten, de aandrijving van de tandlatten, de taatsen en de 
halsbeugels werden  vernieuwd. Om deze werken te kunnen  uitvoeren diende de sluis 
te worden  drooggezet en was er bijgevolg  geen scheepvaart mogelijk. 
Voor het geheel aan werken aan de Dampoortsluis werd een budget van 2,1 miljoen 
euro voorzien.
2.Voorafgaand  aan de droogzetting  werd uitgebreid overleg gepleegd  met alle 
betrokken bedrijven  en jachtclubs in Brugge en Zeebrugge en met North Sea Port. Op 
vraag van de sector werd de stremming  met een week uitgesteld.  De betrokken 
bedrijven hebben hun transportroute  aangepast of hebben vooraf meer stockage 
voorzien om de periode van stremming te overbruggen.
3.Het tijdig onderling afstemmen van deze stremming werd zowel door DVW als door 
de gebruikers positief  beoordeeld.  Er werden  tijdens deze werken geen klachten 
ontvangen vanuit de sector.
4.Gedurende  de stremming van 18 juni om 18u tot 30 juni om 20u was er geen 
scheepvaartverkeer mogelijk via de Dampoortsluis.
