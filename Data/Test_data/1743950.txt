title: Efficiënt ruimtegebruik - Ontwikkeling en inzet instrumenten
thema: Ruimtelijke ordening
pdf link: https://docs.vlaamsparlement.be/pfile?id=1743950
thema link: https://www.vlaamsparlement.be/parlementaire-documenten/schriftelijke-vragen/1543485
SCHRIFTELIJKE VRAAG
nr. 1219
van ANNICK DE RIDDER
datum: 8 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Efficiënt ruimtegebruik  -  Ontwikkeling en inzet instrumenten
Efficiënt ruimtegebruik  waarbij maximaal wordt  ingezet op het vrijwaren  van de open 
ruimte is een gemeenschappelijke ambitie. Het Beleidsplan Ruimte Vlaanderen (BRV) 
stelt daarbij heldere ambities. Om deze ambities  waar te maken,  hebben we 
instrumenten nodig. Er is op dit moment geen planningsinstrument dat een planologisch 
kader schept waarbij op korte termijn een koppeling kan gemaakt worden  tussen 
verdichting enerzijds en vrijwaring of ontharding anderzijds.
In eerdere vragen  werd de mogelijkheden  van instrumenten  zoals planologische ruil al 
aangehaald. Volgens mij biedt ook het instrument ‘herverkaveling uit kracht van wet met 
planologische ruil’ opportuniteiten. Dit instrument wordt gekoppeld aan de opmaak van 
een ruimtelijk  uitvoeringsplan (RUP). Ook in het nieuwe Instrumentendecreet wordt deze 
koppeling gemaakt (‘herverkaveling uit kracht  van wet gekoppeld aan een ruimtelijk 
uitvoeringsplan’).
1.Wordt er gewerkt  aan de ontwikkeling  van flexibele en snel inzetbare instrumenten 
die enerzijds verdichten en anderzijds ontharden of vrijwaren van open ruimte 
kunnen faciliteren?
2.Is het mogelijk de koppeling tussen de herverkaveling en het RUP zo in te vullen dat 
de snelle  inzet van dit instrument niet wordt  gefnuikt? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1219 van 8 juli 2021
van ANNICK DE RIDDER 
1.Verdichting enerzijds  en vrijwaring van de open ruimte  anderzijds  zijn niet afhankelijk 
van nieuwe instrumenten. De instrumenten om dat op een efficiënte en correcte manier 
te doen, bestaan.
Sinds het decreet  van 8 december 2017 houdende wijziging van diverse bepalingen  
inzake ruimtelijke ordening, milieu en omgeving (ook gekend als de zogenaamde  
Codextrein), is het mogelijk dat het vergunningverlenende bestuur afwijkingen  toestaat 
op de voorschriften van 15 jaar oude verkavelingen  en BPA’s. Dit betekent uiteraard 
niet dat geen rekening  meer zou gehouden moeten worden met de “goede ruimtelijke 
ordening” en de omgeving. Net als in woongebied (zonder specifieke voorschriften) is 
daar een verantwoorde rendementsverhoging mogelijk. Bovendien voorziet artikel 
7.4.4/1 VCRO een mogelijkheid om via een kortere procedure  een BPA aan te passen. 
Uiteraard kan ook nog steeds een klassiek lokaal RUP opgemaakt worden  om een 
duidelijk kader te scheppen voor ontwikkelingen. Ook het vrijwaren van open ruimte is 
met het huidige  instrumentarium perfect mogelijk.  De logica is dat dit gebeurt met een 
herbestemming via ruimtelijk uitvoeringsplan  (RUP).  
In de inleiding van uw vraag alludeert u op instrumenten  waarbij een koppeling 
gemaakt wordt tussen verdichting of ontwikkeling op de ene plek en vrijwaring of 
ontharding op een andere plek. Ook dergelijke instrumenten of toepassingen bestaan 
al. Zo kan men een RUP maken waarin zowel een bouwverbod op één plek als de 
aanpassing van ontwikkelingsmogelijkheden  op een andere plek zijn opgenomen. In 
principe wordt die planningsoperatie  begeleid door de planschaderegeling  en de 
planbatenregeling, met dien verstande natuurlijk dat planschade slechts gekoppeld  is 
aan een volledig  bouwverbod  (en niet aan een inperking van bouwmogelijkheden), en 
dat planbaten vandaag  slechts  verschuldigd  zijn als het plan bouwen  toelaat waar dat 
voorheen niet kon. Er zijn geen planbaten  verschuldigd bij een dichtheidsverhoging. 
Wil men ontwikkelingsmogelijkheden verplaatsen door middel van een ruimtelijk 
uitvoeringsplan, maar zonder dat de planschade- en planbatenregeling spelen, dan is 
de inzet van de herverkaveling uit kracht van wet met planologische ruil een optie.  Het 
instrument bestaat sinds de inwerkingtreding van het decreet  Landinrichting in 2014, 
en de artikelen 2.1.6,  §4, 11° respectievelijk  2.6.5, 8° van de Vlaamse  Codex  
Ruimtelijke Ordening sluiten  planschade en planbaten uit als er een grondruilplan 
volgens het decreet  Landinrichting wordt opgemaakt. Herverkaveling uit kracht van 
wet met planologische  ruil biedt, zoals u terecht zegt, opportuniteiten. Het is naar mijn 
mening een onderkend instrument.  Het ontwerp Instrumentendecreet ambieert een 
verruiming van de toepassingsmogelijkheden, zie wat dat betreft  het antwoord op 
vraag 2.
Voor lokale toepassingen zijn er naast de herverkaveling uit kracht van wet met 
planologische ruil ook een reeks andere mogelijkheden met bestaande instrumenten.  
Op de kleinste schaal kan bijv. via lasten  bij een vergunning een stuk grond gevrijwaard 
worden van bebouwing of verharding, terwijl  er op een ander stuk gebouwd  wordt  met 
hogere dichtheid.  Soms komen  lokale besturen  met creatieve oplossingen, zoals 
bijvoorbeeld de oprichting van een projectvennootschap waar onroerende 
eigendommen van diverse eigenaars in ingebracht worden,  waarna delen van het 
gebied gevrijwaard worden van bebouwing terwijl  de baten van de dichtheidsverhoging 
op andere  delen van het gebied via de vennootschapsvorm aan alle oorspronkelijke  
eigenaars toekomen. Of een eigenaar die zijn ontwikkelingsmogelijkheden ziet 
verhogen op een deel van zijn eigendom,  doet in ruil daarvoor  afstand  van zijn 
vorderingsrecht voor planschade voor een deel dat onbebouwd moet blijven. 
Enzovoort.
Mijn administratie heeft een online  instrumentengids gemaakt  met een mooi overzicht  
van realisatiegerichte instrumenten. De gids helpt initiatiefnemers  van plannen, 
projecten en programma’s om de meest geschikte instrumenten(mix) te vinden.  Ze is 
te vinden op www.instrumentencodex.be  .
Het ontwerp  Instrumentendecreet ambieert een aantal  van de bestaande  instrumenten 
te optimaliseren.  Zo wordt bijvoorbeeld de mogelijkheid van het opleggen van 
financiële lasten geëxpliciteerd en verduidelijkt  (Stuk nr. 194/1 van zittingsjaar  2019-
2020, p. 53), en wordt  gesleuteld aan de figuur van de herverkaveling  uit kracht van 
wet met planologische ruil.  Op dat laatste kom ik in het antwoord op de tweede  vraag  
terug.
2.Het decreet Landinrichting  uit 2014 bevat zowel het instrument van de herverkaveling  
zonder planwijziging (art. 2.1.15 en 2.1.21 en volgende), als het instrument van de 
herverkaveling met planwijziging, meer bepaald een planologische ruil (art. 2.1.61 
e.v.).  De koppeling  is dus niet noodzakelijk.
Het eerste kan worden ingezet  als niet de voorschriften,  maar wel de 
eigendomsstructuur moet aangepast worden om een programma of project te kunnen 
realiseren. Bijvoorbeeld: eigendomsgrenzen in een bouwblok in woongebied worden 
zodanig herschikt dat elke eigenaar een toegang  tot de openbare  weg krijgt.
Het tweede  instrument kan worden ingezet als zowel de bestemmingsvoorschriften, als 
de eigendomsstructuur  moeten aangepast worden om een programma of project te 
kunnen realiseren.  Bijvoorbeeld: men wil een slecht gelegen  stuk woongebied bouwvrij  
houden, en bebouwing realiseren op een beter gelegen stuk grond dat tot dan toe een 
agrarische bestemming heeft. De planologische ruil bestaat er in dat het woongebied 
agrarisch gebied wordt  en omgekeerd,  en dat tegelijk de eigendommen worden 
uitgeruild. Het onderdeel “planologische ruil” gebeurt, ook reeds volgens de huidige 
bepalingen van het decreet Landinrichting, door de vaststelling van een ruimtelijk 
uitvoeringsplan. Ik verwijs naar artikel  2.1.65 van het decreet Landinrichting. Het is 
ook niet meer dan logisch dat die aanpassing  van de bestemmingen, en zeker de 
vestiging van een bouwverbod  in het voormalige woongebied, gebeurt met een 
planprocedure met inspraak.  
Volgens artikel 2.1.65 van het decreet Landinrichting volgt het grondruilplan dan de 
vaststellingsprocedure van het RUP. Met andere woorden: als herverkaveling  
gekoppeld wordt aan een RUP, dan wordt de procedure van het RUP gevolgd. Deze 
aanpak lijkt me de snelle inzet van het instrument niet te fnuiken,  het is integendeel 
een logische aanpak,  waarbij de ingrepen in het grondwettelijk beschermd  
eigendomsrecht gebeuren met de nodige waarborgen  qua inspraak en compensatie. 
Daarop afdingen heeft geen zin.  Medewerking  en instemming van de eigenaars helpen  
uiteraard om de procedure vlot te doorlopen, daarom is het belangrijk  om op een goede 
procesbegeleiding en communicatie  in te zetten. Volledigheidshalve merk ik in dit 
verband op dat bij onder- of overbedeling van meer dan 5% het akkoord van de 
betrokken eigenaars vereist is voor de herverkaveling (art. 2.1.29 van het decreet 
Landinrichting, zie ook art. 2.1.65, §5); in dat geval kan de herverkaveling  dus niet 
opgelegd worden  (cf. de kwalificatie “uit kracht van wet”).
Met het ontwerp  Instrumentendecreet wordt een wijziging voorgesteld aan de 
bepalingen van het decreet Landinrichting over de “herverkaveling uit kracht van wet 
met planologische ruil”. Het instrument wordt  bijgesteld naar “herverkaveling uit kracht 
van wet gekoppeld aan een ruimtelijk uitvoeringsplan”. Die wijziging  is gericht op de 
verruiming van de toepassingsmogelijkheden van het instrument.  De huidige 
bepalingen van het betrokken  hoofdstuk  van het decreet  Landinrichting zijn vooral 
geschreven op maat van situaties waarin bestemmingen  echt uitgeruild worden, zoals 
in het daarnet vermelde voorbeeld de één-op-één uitwisseling van een agrarische 
bestemming en een woonbestemming. Er zijn echter ook heel wat andere situaties 
denkbaar. Bijvoorbeeld de situaties waarin een woongebied van twee hectare  voor de 
helft wordt herbestemd naar groengebied, en op de andere helft de dichtheid  wordt 
verhoogd. Door gelijktijdig daarmee ook de eigendomsgrenzen te herschikken,  kan 
gezorgd worden dat iedereen deelt in de baten van de dichtheidsverhoging, en dat het 
niet de eigenaars zijn van percelen die toevallig in het groene deel komen  te liggen, 
die alle verlies moeten dragen. In dergelijk  voorbeeld worden er geen bestemmingen 
geruild, maar er wordt  deels herbestemd én de voorschriften worden  aangepast met 
het oog op hogere dichtheid. Of anders gezegd:  er wordt  een RUP opgemaakt en de 
eigendomsstructuren worden aangepast. Vandaar de naamswijziging. 
Volledigheidshalve merk ik nog op dat met de nodige creativiteit de inzet van het 
instrument nog verbreed kan worden. Zo kan men door het maximaliseren van de 
mechanismen van over- en onderbedeling vermijden dat eigendommen uitgewisseld 
worden (eigenaars  willen niet noodzakelijk een nieuwe eigendom), terwijl baten en 
minwaardes van de herbestemmingsoperatie mekaar  wel compenseren. Een 
dossierspecifiek alternatief voor planschade en planbaten, als het ware.
Met de in het ontwerp  Instrumentendecreet  voorgestelde  aanpassingen  blijft de 
procedure dus dezelfde, maar de inhoudelijke mogelijkheden worden  groter. Ik verwijs 
naar pagina 55 van de memorie  van toelichting  bij het ontwerp  Instrumentendecreet  
(Stuk nr. 194/1  van zittingsjaar 2019-2020).
