title: Elektromagnetische straling - Decreetgeving
thema: Gezondheid
Natuur en Milieu
pdf link: https://docs.vlaamsparlement.be/pfile?id=1737779
thema link: https://www.vlaamsparlement.be/parlementaire-documenten/schriftelijke-vragen/1535773
SCHRIFTELIJKE VRAAG
nr. 1191
van BART DOCHY
datum: 22 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Elektromagnetische straling  -  Decreetgeving
Met de aanstelling van de intendant voor Ventilus  kan het project hopelijk opnieuw 
verder in de juiste  richting. De intendant  moet zorgen voor voldoende draagvlak bij de 
bevolking en de belangen van de verschillende partijen in het dossier  verzoenen.
Het is ondertussen  zeer duidelijk dat de grootste  bezwaren van de bevolking hun 
oorsprong vinden in de enorme onduidelijkheid over de gezondheidsaspecten van een 
zeer zware  lijn in wisselspanning.  Dergelijke lijnen genereren elektromagnetische 
straling, de effecten  daarvan op de gezondheid  zorgen voor grote  bezorgdheid bij de 
bevolking. Die bezorgdheden kunnen onmogelijk weggenomen  worden zonder  een 
duidelijk wetgevend kader rond elektromagnetische straling.
In de stakeholdergroep technologie, met deelname van zowel Elia, het Departement 
Omgeving, de gemeenten, de verschillende burgerplatformen en middenveldorganisaties 
zoals Boerenbond, Natuurpunt en Voka, was er een algemene  consensus dat er nood is 
aan:
-een permanent  en transparant  meetsysteem dat monitoring toelaat;
-een aangepast geïntegreerd beleid (onderzoeken, meten, monitoren, handhaving);
-een duidelijk wetgevend kader.
Adviezen van de Hoge Gezondheidsraad  uit mei 2020 bevestigen  nogmaals heel duidelijk 
hun aanbeveling  aan de overheid:
“Evenals in 2008 beveelt de Hoge Gezondheidsraad de verantwoordelijke 
overheidsinstanties aan om een beleid te voeren dat in de woonomgeving  de blootstelling 
aan magnetische velden  van de elektriciteitsvoorziening beperkt  tot 0,4 microtesla.”
Op vandaag  zijn er enkel een aanbeveling en het Binnenmilieubesluit, die niet bindend  
zijn. Ik krijg informatie  over metingen die meer dan dertien  keer hoger zijn dan deze 
aanbeveling.
Gezien de algemene consensus over de noodzaak van een dergelijk kader rond 
elektromagnetische straling, heb ik de volgende vragen.
1.Hoever staat de minister  met het opmaken van afdwingbare wetgeving  omtrent de 
straling door de hoogspanningslijnen  en -kabels?  Of tegen  wanneer  kan die verwacht 
worden?
2.Welke normen zullen worden gehanteerd?  
3.Komt er een permanent en transparant meetsysteem? Wie zal die metingen 
uitvoeren? Wat gebeurt bij overschrijding van de normen?
4.Er blijken  verbanden te bestaan  tussen  kinderleukemie en hoogspanningslijnen.
Op welke vermogens zijn de aangetoonde statische verbanden tussen 
kinderleukemie en hoogspanningslijnen  gebaseerd?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
__________________________________________________________________
ANTWOORD 
op vraag nr. 1191 van 22 juni 2021
Van BART DOCHY
__________________________________________________________________
1Het departement Omgeving onderzoekt wat de beste  manier  is om normen  en 
aanbevelingen, gebaseerd op voorzorg,  te implementeren.  Volgens de huidige timing zou 
er tegen oktober  een ontwerp van beleidskader voor de magnetische velden van 
hoogspanningslijnen en kabels moeten zijn.     
2Er wordt momenteel onderzocht of en hoe een acute norm voor piekblootstelling kan 
geïmplementeerd worden. Er werd daarom aan drie experten gevraagd om een 
gezondheidskundige advieswaarde af te leiden die kan gebruikt  worden als acute norm 
voor piekblootstelling.  De waarden  die door die experten worden voorgesteld,  zijn 100 µT 
of 200 microtesla  (µT), respectievelijk de aanbeveling van Europa en de richtlijn van de 
International Commission on Non-Ionizing  Radiation Protection (ICNIRP).  Tegelijk wordt 
onderzocht hoe de aanbeveling  om langdurige blootstelling aan meer dan 0.4 µT zoveel 
mogelijk te vermijden, kan vastgelegd worden in een Vlaams beleidskader.  Momenteel 
worden daarvoor de aanbevelingen uit de mededeling aan de leden van de Vlaamse  
regering over hoogspanningslijnen (2012)  toegepast. Die mededeling  werd opgemaakt  
naar aanleiding van de Stevin- en Brabo-projecten. Het doel is om die mededeling  te 
veralgemenen naar een beleidskader dat van toepassing is voor nieuwe trajecten (zoals 
bv. het Ventilus-project) en voor aanpassingen aan bestaande trajecten.  Het zoveel  
mogelijk vermijden van langdurige  blootstelling aan meer dan 0.4 µT uit voorzorg wordt 
immers aangeraden  door de Hoge Gezondheidsraad,  de experten van een 
consultatietraject van het Departement  Omgeving en de experten van de klankbordgroep 
gezondheid van het Ventilus-project.    
3Binnen de departementale onderzoeksagenda  worden instrumenten ontwikkeld  om de 
opvolging van belasting en blootstelling te kunnen uitvoeren. Een eerste vooronderzoek 
geeft aan dat er technologische ontwikkeling  nodig is om monitoring en opvolging door het 
departement Omgeving op een efficiënte en transparante manier uit te voeren.  Momenteel 
is hiervoor al een onderzoeksopdracht binnen de onderzoeksagenda  uitgeschreven voor de 
ontwikkeling van sensoren voor opvolging van de blootstelling aan magnetische velden. 
Bijkomend wordt  overleg met Elia gepland om te onderzoeken of het mogelijk is een 
overzicht te krijgen  van de jaargemiddelde  belasting van de trajecten  van het 
hoogspanningsnet. Die info is nodig als input voor het rekenmodel van het Departement 
Omgeving dat ook kan gebruikt worden om de evolutie  in blootstelling op te volgen. Er zal 
ook onderzocht worden op welke  manier  het monitoringssysteem kan gekoppeld worden  
aan handhaving.
4Er werd inderdaad al veel onderzoek uitgevoerd  naar de mogelijke gezondheidseffecten  
van wonen dichtbij hoogspanningslijnen. Een recent  overzichtsrapport, opgemaakt  door 
experten van Sciensano en Universiteit Gent in opdracht van het departement  Omgeving,  
is gepubliceerd op het Onderzoeksportaal van de Vlaamse  overheid: 
https://researchportal.be/nl/publicatie/overzicht-van-recente-globale-evaluaties-van-de-potentiele-gezondheidsrisicos-van-0. Bij kinderen werd in verschillende onderzoeken een 
statistisch verband  gevonden tussen wonen in de buurt van hoogspanningslijnen 
(dagelijkse blootstelling aan gemiddeld meer dan 0,4 µT gedurende minstens één jaar) en 
het meer voorkomen  van kinderleukemie. Het gaat om een statistisch verband. Dit 
betekent dus niet dat aangetoond is dat magnetische velden de oorzaak zijn van het meer 
voorkomen van leukemie. Het statistisch verband is gebaseerd  op langdurige  blootstelling 
aan magnetische velden hoger dan 0.4 microtesla (µT). Magnetische  velden bij 
hoogspanningslijnen worden veroorzaakt door de hoeveelheid elektriciteit  die door de 
geleiders stroomt,  niet door het vermogen van de hoogspanningslijn.  De rechtstreekse 
bron van het magnetisch veld is dus niet de spanning (bv. 380 kV), noch het vermogen 
(bv. 6 GW), maar de stroom die nodig is om dat vermogen bij die spanning over te 
brengen.
