title: Aanpak zwarte verkeerspunten - Antwerpsesteenweg, Nijverheidsstraat en Steenhovenstraat Malle (2)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1746270
thema link: https://www.vlaamsparlement.be/parlementaire-documenten/schriftelijke-vragen/1547896
SCHRIFTELIJKE VRAAG
nr. 1511
van KATRIEN  SCHRYVERS
datum: 28 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Aanpak zwarte  verkeerspunten  -  Antwerpsesteenweg,  Nijverheidsstraat en 
Steenhovenstraat Malle (2)
Op basis van de ongevalsgegevens van 2015-2017 stelde het Agentschap Wegen  en 
Verkeer (AWV)  een geactualiseerde lijst op van gevaarlijke punten op de weg.
Voor sommige punten zijn al aanpassingen gepland op korte of middellange termijn. Op 
sommige locaties worden quick wins gepland. Sommige punten moeten nog nauwer 
onderzocht worden  om na te gaan wat de oorzaken zijn van de ongevallen. En voor 
sommige punten zijn er geen infrastructurele  problemen  gevonden. Daar liggen dan 
andere oorzaken aan de basis van de gebeurde ongevallen  (bijvoorbeeld dronken rijden 
of gebruik van gsm).
Een van deze punten is het kruispunt tussen de Antwerpsesteenweg,  de Nijverheidsstraat 
en de Steenhovenstraat  in Malle. Dit kruispunt kreeg een score van 18,5.
In haar antwoord op mijn schriftelijke  vraag  nr. 255 van 13 december 2019 verklaarde 
de minister dat onderzoek naar de verkeers(on)veiligheid op dit punt zou gebeuren in 
2020. In antwoord op mijn schriftelijke vraag nr. 504 van 8 januari  2021 gaf de minister 
de conclusie: “De typische ongevallen op dit kruispunt betreffen conflicten tussen 
voertuigen die afslaan komende van de gewestweg N12 naar de Nijverheidsstraat. Deze 
bewegingen komen dan in conflict met rechtdoorgaand auto-  en fietsverkeer op het 
kruispunt.”
Het Agentschap Wegen en Verkeer zou onderzoeken  of het nuttig zou kunnen  zijn een 
conflictvrije verkeerslichtenregeling in te voeren.
Is er ondertussen al meer onderzoek  gedaan naar hoe de gevaarlijke situatie op het 
genoemde kruispunt zou kunnen worden  opgelost?  Zal er werk worden  gemaakt van een 
aanpassing van de verkeerslichtenregeling?  Zo ja, op welke termijn?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1511 van 28 juli 2021
van KATRIEN  SCHRYVERS
In 2019 is dit kruispunt op de dynamische  lijst van gevaarlijke punten verschenen met 
een score  van 18,5. Uit de analyse is gebleken dat er geen aanpassingen aan de 
infrastructuur nodig zijn en dat een conflictvrije regeling van de verkeerslichten  op het 
kruispunt het probleem kan oplossen.  
Het aangepaste verkeersplan hiertoe is ondertussen opgemaakt  en staat klaar om 
uitgevoerd te worden.  Het Agentschap Wegen en Verkeer  tracht de aanpassing  zo snel 
mogelijk in te plannen  en uit te voeren.
