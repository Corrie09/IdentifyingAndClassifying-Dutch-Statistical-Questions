title: Spots Vlaamse overheid - Selectie figuranten op basis van etnisch-raciale criteria
thema: Gelijke kansen
Vlaamse administratie
pdf link: https://docs.vlaamsparlement.be/pfile?id=1751024
thema link: https://www.vlaamsparlement.be/parlementaire-documenten/schriftelijke-vragen/1548485
SCHRIFTELIJKE VRAAG
nr. 432
van CHRIS  JANSSENS
datum: 27 augustus  2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Spots Vlaamse overheid   -  Selectie  figuranten op basis van etnisch-raciale criteria
Op de website van het castingbureau  In The Picture is er momenteel een advertentie te 
zien voor een “edelfigurant” voor de rol van kinesist in “spots ter promo voor Vlaamse 
Zorg, Opleiding en Mobiliteit”. De vergoeding voor de acteur  is 750 euro. In de toelichting 
staat vermeld: “Voor enkele campagnebeelden van de Vlaamse overheid  in het teken  van 
de Vlaamse  veerkracht  zijn we op zoek naar verschillende profielen voor een fotoshoot.”
Opvallend is echter  dat enkel Afrikaanse mannen kunnen  solliciteren  voor de genoemde 
rol van kinesist. In de advertentie staat uitdrukkelijk vermeld: “Afrikaanse man 35-45 
jaar”. Alsof iemand van een andere  afkomst of leeftijd niet geschikt zou zijn om kinesist te 
spelen in een spot van de Vlaamse overheid.  Het lijkt hier te gaan om directe discriminatie, 
een direct onderscheid op grond van een beschermd criterium dat niet gerechtvaardigd 
kan worden. De antidiscriminatiewet  stelt het aanzetten tot directe discriminatie strafbaar 
met gevangenisstraffen  en geldboetes. Voor ambtenaren of personen die het openbaar  
gezag vertegenwoordigen worden zelfs zwaardere gevangenisstraffen (tot twee jaar) en 
geldboetes voorzien. 
Terwijl de Vlaamse Regering in tal van economische sectoren correspondentietesten laat 
organiseren in de strijd tegen discriminatie, worden er dus voor bepaalde  promospots  voor 
de Vlaamse overheid sollicitanten geselecteerd op basis van hun etnisch-raciale 
achtergrond. Deze discriminerende selectie leidt vanzelfsprekend tot kritiek.
1.Wie nam de beslissing om figuranten  te selecteren op basis van etnisch-raciale 
kenmerken: de Vlaamse overheid, het productiehuis  of het castingbureau? 
2.In het geval dit door de Vlaamse overheid gebeurde: door wie? Welke opdracht werd 
desgevallend door de Vlaamse overheid gegeven  die leidde  tot een dergelijke etnisch-
raciale selectieprocedure? 
3.Is dit de enige  rol in spots van de Vlaamse overheid waarbij uitdrukkelijk  geselecteerd 
wordt op basis van etnisch-raciale kenmerken of zijn er nog andere?  Hoeveel en welke  
dan wel? 
4.Vindt de minister een dergelijke etnisch-raciale selectie aanvaardbaar en in 
overeenstemming met het principe  van non-discriminatie? Is de minister van oordeel 
dat er overtredingen van de antidiscriminatiewetgeving (strafbare  feiten) werden 
begaan bij deze selectie? Zo ja, door wie? Zo niet, waarom niet? 
5.Welke initiatieven  zal de regering  desgevallend nemen om ervoor te zorgen dat er voor 
rollen in spots voor de Vlaamse overheid in de toekomst niet meer geselecteerd  wordt 
op basis van ras of afkomst?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 432 van 27 augustus 2021
van CHRIS  JANSSENS
1-2.Met de campagne ‘De Vlaamse Veerkracht’ wil de Vlaamse  Regering, nu de acute  
fase van de coronacrisis is afgelopen, alle Vlamingen informeren  over het Vlaamse  
relancebeleid en hen vertrouwen  geven  in de toekomst:  er ís een stevig beleid dat 
elke burger  ten goede zal komen.
De campagne richt zich tot alle Vlamingen:  mensen van verschillende leeftijden, 
achtergronden, stijlen, etc. Om ervoor  te zorgen dat alle Vlamingen zich 
aangesproken zouden voelen, is het een minimumvoorwaarde dat zij zichzelf  
herkennen in de campagne, ook in het beeldmateriaal. Dit vergt een beeldvorming 
die divers is (op veel vlakken) en niet-stereotyperend.  Die opdracht gaf de Vlaamse 
overheid mee aan de opdrachtnemer, LDV United, de strategische en creatieve 
partner van de Vlaamse overheid  voor de campagne “De Vlaamse  Veerkracht”.
In de lanceringscampagne werd gewerkt met een tiental beelden die elk een andere 
thematische focus tonen van het relancebeleid.  De rode draad was de slagzin ‘Meer 
dan ooit’, de baseline ‘De Vlaamse Veerkracht. Een investering van 4,3 miljard in 
elke Vlaming’ en het visuele element wordt  gevormd  door twee gele accolades.
LDV United vond geschikte stockbeelden  bij het gros van de thematische  velden. 
Voor drie beelden besliste het bureau in overleg met de opdrachtgever om foto’s te 
laten maken, met name bij de thematische velden ‘welzijn’, ‘kansen’ en 
‘(fiets)mobiliteit’. LDV United stelde daartoe drie fotoscripts  op: beschrijvingen van 
de gewenste beeldinhoud en sfeer. Bij de foto over fietsmobiliteit was het 
bijvoorbeeld de bedoeling dat een senior  op een elektrische fiets een hipster op een 
koersfiets zou voorbijsteken op een recent aangelegde fietsbrug.  Bij de foto over 
kansen zou een studente aan de slag gaan met een robotarm in een 
hoogtechnologische omgeving terwijl  haar professor  en medestudenten toekijken.  Bij 
de foto over welzijn werd gekozen voor een kinesist die een warme,  ondersteunende 
begeleiding biedt aan een persoon die revalideert na een knie-operatie.
Omdat er in de totaliteit van alle foto’s  (inclusief de stockbeelden) te weinig  
diversiteit zat die onze Vlaamse  samenleving kon weerspiegelen, werd in overleg met 
de opdrachtgever besloten om specifieke profielen  te selecteren  en aan te trekken.  
Die informatie werd doorgeven aan fotograaf Toon Aerts van het productiehuis  Czar, 
dat via een castingbureau op zoek ging naar de figuranten, locaties en attributen.
3.Er zijn voor de campagne  ‘De Vlaamse Veerkracht’  geen spots  aangemaakt, enkel de 
hoger beschreven  foto’s.  Zoals uit het voorgaande blijkt dient de bedoelde selectie 
van figuranten in zijn specifieke  context geplaatst te worden. Ik beschik niet over 
een overzicht van al het campagnemateriaal  dat binnen  de Vlaamse  overheid  is 
gebruikt maar bijaldien er soortgelijke gevallen  zouden zijn is het duidelijk dat deze 
in dezelfde  context  moeten gesitueerd  worden.
4.Deze selectie houdt  geen inbreuk in op de antidiscriminatiewetgeving.  Artikel 25 van 
het decreet houdende een kader voor het Vlaamse gelijkekansen-  en 
gelijkebehandelingsbeleid van 10 juli 2008 luidt immers:
“Als iemand  op grond van geslacht,  seksuele geaardheid,  geloof of 
levensbeschouwing, handicap, zogenaamd  ras, huidskleur, afkomst, nationale  of 
etnische afstamming ongunstiger wordt  behandeld dan iemand  anders  in een 
vergelijkbare situatie  wordt, is of zou worden behandeld, op het gebied  van de 
arbeidsbetrekkingen in de zin van artikel 20, eerste lid, 1° tot en met 3°, is er 
sprake van directe discriminatie.
Onverminderd artikel 20, derde lid, geldt dat er geen sprake is van directe 
discriminatie als het kenmerk als bedoeld in het eerste  lid vanwege de aard van 
de specifieke beroepsactiviteiten of de context  waarin die worden uitgevoerd, een 
wezenlijke en bepalende  beroepsvereiste  vormt, en op voorwaarde  dat het doel 
legitiem is en het vereiste passend en noodzakelijk is.
[…]” 
5.Gelet op het voorgaande  is deze vraag niet aan de orde.
