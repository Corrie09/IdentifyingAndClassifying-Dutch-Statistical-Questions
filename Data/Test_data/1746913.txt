title: Alternatieve methoden voor dierproeven - RE-Place-project
thema: Dierenwelzijn
pdf link: https://docs.vlaamsparlement.be/pfile?id=1746913
thema link: https://www.vlaamsparlement.be/parlementaire-documenten/schriftelijke-vragen/1540954
SCHRIFTELIJKE VRAAG
nr. 869
van ELS STERCKX
datum: 1 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Alternatieve methoden voor dierproeven  -  RE-Place-project
In de beleidsnota Dierenwelzijn 2019-2024 staat onder punt 6.1.19.  Operationele 
doelstelling 19: Ontsluiten van bestaande kennis  over alternatieve methoden  voor 
dierproeven.
Op initiatief  van de Vlaamse  overheid en in samenwerking met Vlaamse  erkende  
laboratoria werd het RE-Place-project opgestart. Het doel van dit project is om informatie 
over alternatieve methoden voor dierproeven te verzamelen in een centrale  databank. Het 
is voor onderzoekers belangrijk dat deze informatie vlotter en sneller toegankelijk is.
1.Wat is de stand van zaken  van het RE-Place-project?
2.Hoe verloopt de samenwerking  met de erkende laboratoria?
3.Zijn er knelpunten? Zo ja, welke?
4.Wanneer was het laatste  overleg van dit project?
5.Kan de minister de notulen  bezorgen van dit overleg?
6.Welk bedrag  heeft de Vlaamse overheid in 2019 en 2020 aan dit project bijgedragen?
7.Wanneer gaat dit project van start?  Kan de minister een stappenplan bezorgen?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 869 van 1 juli 2021
van ELS STERCKX
1.Er werd een online tool ontwikkeld  om informatie over het gebruik van 
proefdiervervangende alternatieve  methoden te verzamelen. Deze informatie wordt  
automatisch geïntegreerd in de RE-Place databank, beschikbaar via de website  
www.RE-Place.be. De website bevat naast de tool en de databank ook meer 
algemene achtergrondinformatie over het project,  het 3V Principe  (Vervanging,  
Vermindering, Verfijning), de wetgeving en meer. 
Op basis van een enquête die in 2020 werd afgenomen, bleek dat de gebruikers over 
het algemeen positief  stonden tegenover de online  tool, databank en website. Om de 
gebruiksvriendelijkheid van de tool verder te verbeteren,  wordt  momenteel de laatste  
hand gelegd aan een geoptimaliseerde  versie die naast een extra functionaliteit (i.e. 
‘Groepen’1) ook een pagina met veelgestelde vragen zal bevatten.  De lancering van 
deze nieuwe versie zal gepaard  gaan met het uitsturen van een persbericht  en een 
nieuwe oproep aan onderzoekers om hun methoden  in te dienen  in de RE-Place  
databank. 
Op 27 juli 2021 bevatte de databank meer dan 160 alternatieve methoden. Deze 
methoden werden ingediend door 113 geregistreerde experten van 19 verschillende 
(onderzoeks-) instellingen in het Vlaamse en Brussels  Hoofdstedelijk gewest. Ter 
vergelijking, de databank van de Europese Commissie getiteld de ‘DB-ALM: Database 
on Alternative Methods to Animal Experimentation’ heeft 369 alternatieve methoden  
uit verschillende lidstaten verzameld in de periode  tussen 2000 en 2019.
Naast de ontwikkeling  van de RE-Place databank en website, werden  sinds de start 
van het RE-Place  project  onder  meer ook volgende activiteiten ondernomen:
-de organisatie van een kick-off  symposium in 2017, getiteld ‘Studiedag 
alternatieve methoden voor dierproeven’ in samenwerking  met de Vlaamse 
overheid,
-opstellen van twee artikels met betrekking tot het RE-Place project in Biotechniek 
en BioVox,
-redactie van een Special Issue in het Journal MethodsX  dat negen alternatieve 
methoden in de toxicologie bundelt  en de RE-Place databank  voorstelt,
-verschillende on site presentaties over het RE-Place  project bij de verschillende 
Vlaamse universiteiten en onderzoeksinstellingen,
-persoonlijk  contacteren van meer dan 2000 onderzoekers om hen te informeren  
over het RE-Place project en hen te motiveren hun expertise in te dienen  in de 
databank,
-deelname aan verschillende (inter-)nationale congressen en symposia om het RE-
Place project voor te stellen, zowel via orale presentaties  als via poster 
presentaties (o.a. Knowledge For Growth, BCLAS,  IC-3Rs, studiedagen van de 
verschillende universiteiten,  het Eurotox congres  waarbij  tevens een ‘best poster 
award’ van 500€ werd uitgereikt  voor de beste alternatieve  methode…),
-regelmatige publicaties van nieuwsitems op de RE-Place  website over 
verschillende topics die relevant zijn voor onderzoekers in het domein van 
alternatieven,
1 Door de functie ‘Groepen’ is er een betere  opvolging mogelijk van de methoden die worden ingediend in de 
RE-Place databank. Op deze manier kunnen professoren, promotoren, diensthoofden, … opvolgen welke 
informatie wordt ingediend door hun medewerkers (laboranten, wetenschappelijk  medewerkers, PhD 
studenten,…). Waar nodig, kunnen zij deze informatie ook wijzigen. 
-wekelijkse updates op de LinkedIn  pagina van RE-Place om zo een actieve 
gemeenschap met onderzoekers te creëren en verder  te werken aan een 
uitgebreid netwerk.
Verder wordt er continu gewerkt aan (nieuwe) initiatieven om het RE-Place  project 
meer bekendheid te geven, en om een vertrouwensband op te bouwen met de 
wetenschappelijke wereld. Zo werden recent enkele introductiefilmpjes  opgenomen 
om het RE-Place project voor te stellen  aan de wetenschappelijk wereld. Daarnaast 
wordt ook gewerkt  aan een kort promotiefilmpje voor een breder publiek dat 
binnenkort zal worden opgenomen en gelanceerd. Tot slot wordt ook gewerkt aan 
een onderzoeksartikel om de wetenschappelijke wereld beter te informeren  over het 
RE-Place project,  en de zichtbaarheid  ervan te verhogen. 
2.Er zijn goede contacten  met de leden van de RE-Place stuurgroep die de verschillende 
onderzoeksinstellingen vertegenwoordigen (de verschillende universiteiten, FAGG, 
VITO, industrie).  Via deze contacten was het mogelijk  om ter plaatse presentaties  te 
organiseren om de medewerkers van de respectievelijke  instellingen  te informeren 
over het RE-Place project. 
Een groot deel van de ingediende methoden (30%) is afkomstig  van de Vrije 
Universiteit Brussel (mede-coördinator van het project).  Alhoewel ook verschillende 
andere organisaties hebben meegewerkt  om hun expertise in te dienen  in de RE-
Place databank,  wordt  opgemerkt dat dit moeizamer verloopt. Een aantal instellingen 
dienden immers nog geen, of slechts  een beperkt aantal methoden  in. Het creëren 
van meer concrete incentives is dus van essentieel belang,  en hieraan zal verder 
worden gewerkt gedurende de komende periode. 
In het najaar wil ik een oproep doen naar alle wetenschappelijke instellingen, om de 
zichtbaarheid van het RE-Place project te verhogen en om wetenschappers aan te 
moedigen hun expertise in te dienen  in de RE-Place databank.
3.Zoals bij elk wetenschappelijk project  zijn er ook enkele uitdagingen  verbonden aan 
het RE-Place project.  De coördinatoren proberen daarom om zoveel mogelijk 
tegemoet te komen  aan mogelijke vragen en bemerkingen  met betrekking tot het 
project. Enkele voorbeelden van inhoudelijke knelpunten  die gesignaleerd werden:
-Er werd door sommige  experten gevraagd  dat bij de communicatie over het RE-
Place project een meer realistisch beeld zou gegeven worden  over het gebruik  van 
alternatieve methoden, en meerbepaald in welke mate deze al wel of nog niet in 
staat zijn om dierproeven te vervangen.  Met het oog daarop werd begin 2021 het 
promotiemateriaal volledig nagekeken  en herwerkt waar nodig. Het is immers erg 
belangrijk om in deze discussie de juiste  nuance te leggen  zodat geen verkeerde 
verwachtingen gecreëerd worden in de maatschappij en om polarisatie in het 
debat over proefdiergebruik  zoveel mogelijk te voorkomen.
-Er werd door bepaalde universitaire  instellingen gevraagd om de online tool aan 
te passen zodat de informatie die in de RE-Place databank  wordt ingediend beter  
kan worden opgevolgd en gecontroleerd door de respectievelijke instellingen.  
Hiervoor werd de online tool verder  geoptimaliseerd (aanmaken  van een 
bijkomende functie  ‘Groepen’,  zie hoger). 
Tegemoet komen aan dergelijke  vragen en bemerkingen moet leiden tot een vlottere 
samenwerking met alle instellingen.
Verder waren  er omwille van de Covid-19 crisis ook enkele  praktische knelpunten. 
Zo was het vrijwel onmogelijk om instellingen  ter plaatse te bezoeken in de tweede 
helft van 2020 en de eerste helft van 2021. Als alternatief werden introductiefilmpjes  
opgenomen om het RE-Place  project voor te stellen (zie vraag 1), evenals enkele  
praktische instructievideo’s over hoe experten hun methoden  kunnen indienen in de 
online tool. De introductiefilmpjes  zijn reeds klaar, de opnames van de 
instructievideo’s zijn eind augustus 2021 gepland.  De video’s zullen  geïntegreerd 
worden in de RE-Place website.
4.De laatste officiële stuurgroepvergadering vond plaats  op 26 oktober 2020.  Er werden  
enkele bijkomende vergaderingen  georganiseerd in november 2020 en maart  2021 
met een afgevaardigde van de RE-Place stuurgroep om de technische  aanpassingen 
aan de geoptimaliseerde  versie  van de online tool in detail  te bespreken. De volgende 
stuurgroepvergadering is gepland voor september  2021. 
5.Ja, de notulen zullen  u bezorgd worden. 
6.In deze periode werden de tweede (30%) en derde (40%) schijf van de 
overheidsopdracht (‘Oprichting van een platform voor alternatieve methoden voor 
dierproeven’) uitbetaald (totaal bedrag voor de gehele opdracht, incl. BTW: 
€249.682,05) en werd het krediet voor de overheidsopdracht die hierop  volgde  
(‘Uitbouwen, optimaliseren en onderhouden  van het platform voor alternatieve 
methoden voor dierproeven (Re-Place)’)  vastgelegd (totaal  bedrag voor de gehele  
opdracht, incl. BTW, €350.071,03)
7.Het project ging van start op 1 maart 2017.  De oplevering van de huidige  lopende 
opdracht is voorzien voor 30 april 2024. Het stappenplan  vindt u in deze figuur:  
Werkpakket 1: Uitbouwen en onderhouden  van de RE-Place databank
Werkpakket 2: Optimaliseren van de RE-Place databank en website
Werkpakket 3: Ontsluiten  van bestaande  kennis over alternatieve benaderingen
Werkpakket 4: Ondersteuning bieden aan het Vlaamse Gewest  met betrekking tot 
een strategisch beleid in de vermindering  van het aantal  gebruikte proefdieren
Werkpakket 5: Project management
