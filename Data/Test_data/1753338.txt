title: Topsportinfrastructuur - Bouw- en verbouwprojecten
thema: Sport
pdf link: https://docs.vlaamsparlement.be/pfile?id=1753338
thema link: https://www.vlaamsparlement.be/parlementaire-documenten/schriftelijke-vragen/1548812
SCHRIFTELIJKE VRAAG
nr. 965
van JOHAN DECKMYN
datum: 1 september 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Topsportinfrastructuur  -  Bouw- en verbouwprojecten
In Vlaanderen kunnen acht projecten  voor het (ver)bouwen van topsportinfrastructuur  
rekenen op een gulle ondersteuning van 10 miljoen euro van de minister. Zo krijgt 
voetbalclub Beerschot Vlaamse steun  voor de bouw van een volledig nieuw 
oefencomplex. Er zijn ook projecten  aan de Watersportbaan in Gent en voor het Euro 
Volley Center in Vilvoorde. Volgens de minister zullen deze projecten een grote  return  
geven aan Vlaanderen. Dat zal ongetwijfeld ook zo zijn, maar enkele aspecten  aan dit 
dossier nopen mij toch tot een aantal vragen.
1.Op basis van welke criteria werden deze acht projecten geselecteerd  en wie was bij 
deze selectie betrokken? 
2.Het valt daarbij op dat Beerschot een voetbalclub is van een niet-erkende  
sportfederatie. Voor alle Vlaamse federaties  is subsidiëring zonder  erkenning  
onmogelijk, maar voor voetbal kan dit blijkbaar wel. 
Waarom werd deze uitzondering gemaakt  en op welke wijze wordt ze gemotiveerd?
3.Het valt bovendien op dat van de acht geselecteerde projecten er zich niet minder 
dan vier - toeval of niet - in Vlaams-Brabant bevinden. 
Kan de minister hierbij enige duiding dan wel verantwoording  verschaffen met 
betrekking tot deze regionale  concentratie?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 965 van 1 september 2021
van JOHAN DECKMYN
Het decreet bovenlokale sportinfrastructuur  en topsportinfrastructuur van 5 mei 2017 
voorziet in de subsidiëring  van bovenlokale sportinfrastructuur en topsportinfrastructuur. 
Zowel nieuwbouw, renovatie en inrichting  van topsportinfrastructuur komen in aanmerking 
voor financiële ondersteuning. Vlaanderen wenst  met dit decreet  verder te werken aan de 
uitbouw van het één-campusmodel  (leven, trainen, begeleiden, studeren, … op één locatie) 
in de driehoek Gent-Antwerpen-Leuven. Voor topsportinfrastructuur wordt  per Olympiade 
10 miljoen  euro gereserveerd. Een sportinfrastructuur wordt als topsportinfrastructuur 
beschouwd indien  ze het prioritaire gebruik voor topsport beoogt  (min. 100 prioritaire 
gebruiksuren op jaarbasis).
Het Topsportactieplan Vlaanderen V (2021-2024) beschrijft de nood aan verdere uitbouw 
van topsportclusters en -campussen in Vlaanderen. In de vierjaarlijkse behoeftenstudie 
“trainingsinfrastructuur Topsport”, door Sport Vlaanderen gefinaliseerd in april 2020, 
werden de huidige trainingssituatie  en de specifieke behoeften  en noden van de Vlaamse 
topsportfederaties in kaart gebracht. In de loop van de Olympiade Parijs  (2021-2024) 
voorziet Sport Vlaanderen in overleg en afstemming met de partners over de uitbouw van 
de reeds bestaande topsportcampussen  van Gent (in het centrum van Sport Vlaanderen),  
Antwerpen en Leuven. Vooral de kwantitatieve en kwalitatieve verbetering  van de 
trainingsinfrastructuur per sporttak en van de leefomstandigheden in de 
topsportcampussen werd als een prioritaire nood aangeduid  door de betrokken 
topsportfederaties.
1.Om in aanmerking te komen voor subsidiëring, dient de subsidieaanvraag te voldoen 
aan de volgende  decretale voorwaarden  (artikel 15, §1 decreet):
-de topsportinfrastructuurwerken zijn nog niet gestart op het moment van de 
subsidieaanvraag;
-de subsidieaanvrager is eigenaar of beschikt over een langdurig zakelijk recht op 
de grond waarop de topsportinfrastructuur  wordt gebouwd, gerenoveerd  of 
ingericht of bewijst  met een overeenkomst of met een beslissing van de bevoegde  
rechtspersoon dat het zakelijk  recht zal worden gevestigd uiterlijk op de datum  van 
de aanvang  van de werken;
-voor de topsportinfrastructuur kunnen  de nodige omgevingsvergunningen en voor 
topsportinfrastructuur, gelegen in het tweetalige gebied Brussel-Hoofdstad, de 
nodige stedenbouwkundige vergunningen en milieuvergunningen bekomen  
worden;
-de topsportinfrastructuur wordt tijdig opgeleverd, uiterlijk binnen  drie en een half 
jaar na de uiterlijke datum voor de indiening van de subsidieaanvraag;
-de topsportinfrastructuur is financieel  haalbaar en financieel duurzaam;
-de topsportinfrastructuur is prioritair bestemd voor topsportfederaties, waarvan de 
disciplines toekomstgericht ondersteund worden door het Vlaamse topsportbeleid;
-de topsportinfrastructuur is energetisch duurzaam.
De subsidieaanvragen die aan alle subsidievoorwaarden voldoen, worden  door de 
beoordelingscommissie topsportinfrastructuur beoordeeld aan de hand van de volgende 
decretale beoordelingscriteria:
i.Behoefte (weging:  40% van de totaalscore):
De aanvrager dient aan te tonen hoe de investering  zal bijdragen aan het huidige 
en toekomstige topsportlandschap, daarbij een meerwaarde biedend voor de 
Vlaamse topsporters  en topsporttalenten  of voor het voeren van een integraal 
Vlaams topsportbeleid. Daarbij dient beschreven  te worden in welke mate de 
Vlaamse topsportfederaties  behoefte hebben aan en gebruik wensen te maken van 
de betreffende sportinfrastructuur.
ii.Bereik en aanbod  – prioritaire  beschikking (weging: 20% van de totaalscore):
De aanvrager dient aan te tonen in welke  mate de topsporttrainingsinfrastructuur  
prioritair ter beschikking staat van bij de Vlaamse  overheid geregistreerde 
topsporters. Daarbij  dient beschreven te worden in welke mate de betreffende 
sportinfrastructuur ter beschikking  wordt  gesteld voor de verschillende 
doelgroepen, dat zijn de door de Vlaamse overheid ondersteunde 
topsportprogramma’s per federatie (talentdetectie-, ontwikkelings-  en/of 
prestatieprogramma’s).
iii.Uitbouw  één- campusmodel (weging: 20% van de totaalscore):
De aanvrager dient aan te tonen in welke  mate de topsporttrainingsinfrastructuur  
tegemoet komt aan de uitbouw van een één-campus-model topsport voor de 
betrokken sporttak of sportdiscipline in kwestie, of aan de uitbouw van een 
volwaardig topsporttrainingscentrum voor meerdere topsportfederaties 
(topsportcampus of -cluster) in Vlaanderen.  Daarbij dient beschreven te worden  
in welke mate de gecentraliseerde topsportwerking  wenselijk  en realiseerbaar is, 
met mogelijkheid tot koppeling van het trainingscentrum aan gepaste 
leefaccommodatie (leven, trainen en studeren  op één locatie), de topsportschool, 
sportkaderopleidingen, organisatie  van stages, centralisatie van de 
sportwetenschappelijke omkadering,  ... 
iv. Kwaliteitsontwikkeling & Innovatie (weging:  20% van de totaalscore):
De aanvrager dient aan te tonen in welke mate er:
a)belang gehecht  wordt aan de kwaliteit van de 
topsporttrainingsinfrastructuur: voldoende professioneel ingericht, voldoen 
aan internationale normen, aanwezigheid van een permanente 
infrastructuur en sporttakspecifiek en/of  technologisch materiaal, …
b)ingespeeld  wordt  op de beoefening van nieuwe of opkomende 
sporten/disciplines;
c)gebruik gemaakt wordt van nieuwe technologieën, met het oog op een 
optimale topsportomgeving met de grootst mogelijke meerwaarde  voor de 
Vlaamse topsporters  en topsporttalenten.
De samenstelling van de beoordelingscommissie topsportinfrastructuur voor de 
beoordeling van de subsidieaanvragen  voor de Olympiade  2021-2024 werd via 
Ministerieel besluit  van 1/6/2021 vastgelegd en ziet er als volgt uit:
i.Op voordracht van Sport Vlaanderen, de heer Tom Coeckelberghs,  
afdelingshoofd Topsport;
ii. Op voordracht  van Sport Vlaanderen, de heer Diederik Van Briel, afdelingshoofd  
Sportinfrastructuur;
iii. Op voordracht van het Belgian Olympic Committee (BOIC), de heer Olav Spahl, 
directeur elitesport en lid van de Taskforce  Topsport;
iv. Op voordracht van de Vlaamse Sportfederatie vzw (VSF), de heer Koen Umans,  
voorzitter VSF en lid van de Taskforce Topsport en Stuurgroep  Topsport;
v. Op voordracht van de Vlaamse Sportfederatie vzw (VSF), mevr.  Jessica De 
Smet, directeur Parantee-Psylos en lid van de Stuurgroep  Topsport; 
vi. Op voordracht van de Confederatie Bouw, de heer Chris Slaets, gedelegeerd 
bestuurder en directeur;
vii. Mevr. Veerle De Bosscher, prof. Dr. Vrije Universiteit Brussel  en lid van de 
Stuurgroep Topsport, extern  expert;
viii. De heer Eddy De Smedt, voorzitter van de Stuurgroep Topsport en lid van de 
Taskforce Topsport, extern expert;
ix. Op voordracht  van het Team NL Centrum Papendal, mevr. Michelle Vaessen, 
Teamleider.
2.Het dossier 2021_075 werd ingediend door KFCO Beerschot-Wilrijk NV en de stad 
Antwerpen. De aanvraag werd daarnaast ook ondertekend door 7 erkende en 
gesubsidieerde topsportfederaties die participeren  in de Topsportschool  van Wilrijk, 
namelijk Badminton  Vlaanderen, Basketbal Vlaanderen,  Judo Vlaanderen, Sneeuwsport 
Vlaanderen, Tennis Vlaanderen, de Vlaamse Zwemfederatie  en Voetbal Vlaanderen. 
Aldus zullen niet enkel voetballers, maar ook sporters verbonden  aan deze 
sportfederaties gebruik  kunnen maken van de nieuwe  sportinfrastructuur.
Het goedgekeurde  dossier betreft de nieuwbouw van topsportinfrastructuur ter hoogte 
van het Universiteitsplein te Wilrijk. De nieuwbouw voorziet in een gezamenlijk gebruik  
door KFCO Beerschot-Wilrijk NV en Stedelijk Onderwijs Antwerpen  (Topsportschool). De 
kunstgrasvelden zijn niet langer conform de huidige kwaliteitsnormen, alsook zijn de 
gebouwen toe aan vernieuwing. Een nieuwbouw  (zowel kunstgrasvelden als fitness-  en 
krachtzaal) is de enige mogelijkheid om een efficiënte en kwaliteitsvolle werking en 
opleiding te garanderen. De infrastructuur  wordt overdag in gebruik  genomen  door de 
leerlingen/topsporters van Voetbal Vlaanderen (een Vlaamse erkende en gesubsidieerde 
topsportfederatie), waarvan het merendeel is ingeschreven in het Stedelijk  Lyceum 
Topsport. 
De nieuwbouw voorziet eveneens in de realisatie van een goed uitgeruste kracht- en 
fitnessaccommodatie, die complementair zal zijn aan de beschikbare infrastructuur  van 
het Stedelijk Lyceum Topsport. De huidige infrastructuur loopt immers  reeds  geruime 
tijd tegen de limieten  van het gewenste  topsportgebruik aan. 
De verwezenlijking van een dergelijk topsportproject is een absolute  noodzaak  om het 
één-campusmodel in de topsportcampus Wilrijk kwalitatief in te vullen.
3.De selectie van de subsidieprojecten wordt in hoofdzaak  bepaald  door de mate waarin 
de investering een meerwaarde  kan bieden  voor de Vlaamse  topsporters en 
topsporttalenten of voor het voeren van een integraal Vlaams topsportbeleid. Zoveel als 
mogelijk wordt daarbij gestreefd naar de kwalitatieve  uitbouw van een één-campus-
model topsport  voor de betrokken sporttak of sportdiscipline  in kwestie en/of aan de 
uitbouw van een volwaardig  topsporttrainingscentrum voor meerdere topsportfederaties  
(topsportcampus of -cluster) in Vlaanderen. Het spreekt voor zich dat de concentratie 
van de subsidieprojecten zich grotendeels situeert in de driehoek Gent-Antwerpen-
Leuven, conform  de decretale bepalingen en het Topsportactieplan Vlaanderen V (2021-
2024).
6 van de 8 subsidieprojecten van de oproep  topsportinfrastructuur 2021 (81% van de 
toegekende middelen) worden effectief gerealiseerd in een topsportcampus  in de 
driehoek Gent-Antwerpen-Leuven. De andere 2 subsidieprojecten vullen  een specifieke 
behoefte in het Vlaams topsportlandschap in, die niet/moeilijk kan gerealiseerd worden 
binnen de driehoek Gent-Antwerpen-Leuven. 
De 4 subsidieprojecten in Vlaams-Brabant,  waarvan 3 in of nabij de topsportcampus  
Leuven, vertegenwoordigen 25% van de toegekende  middelen. Eveneens wil ik wijzen 
op het gegeven  dat onze topsportschool  Gent uitgebaat wordt door Sport Vlaanderen 
zelf dat geen aanspraak  kan doen op deze middelen  waardoor de concentratie van deze 
decretale middelen  zich op de as Leuven  en Antwerpen begeeft. 
BIJLAGEN
1.Decreet van 5 mei 2017 houdende de ondersteuning van bovenlokale  
sportinfrastructuur en topsportinfrastructuur
2.Ministerieel besluit houdende  de benoeming van de leden van de beoordelingscommissie  
topsportinfrastructuur voor de beoordeling van de subsidieaanvragen  voor de 
Olympiade 2021-2024
3.Verslag van de beoordelingscommissie  topsportinfrastructuur  van 7 juni 2021
