title: Mobiele opleidingen - Effectiviteit invulling vacatures
thema: Werk
pdf link: https://docs.vlaamsparlement.be/pfile?id=1751752
thema link: https://www.vlaamsparlement.be/parlementaire-documenten/schriftelijke-vragen/1549120
SCHRIFTELIJKE VRAAG
nr. 1015
van TOM ONGENA
datum: 7 september 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Mobiele opleidingen  -  Effectiviteit  invulling  vacatures
Exclusieve mobiele  opleidingen moeten bedrijven  helpen  bij de zoektocht  naar nieuwe  
werknemers die over de juiste  competenties beschikken. De minister heeft aangekondigd 
om 1,25 miljoen  euro hierin te investeren zodat VDAB meer felbegeerde profielen naar 
bedrijven kan leiden. De minister deed deze aankondiging naar aanleiding van een 
bezoek bij het bedrijf CGK Group in Gullegem. Dat bedrijf had samen  met uitzendkantoor 
Konvert en VDAB mobiele opleidingen georganiseerd om geïnteresseerden op te leiden 
tot industrieel isolator, aangezien er geen geschikte kandidaten te vinden  waren op de 
arbeidsmarkt. Met mobiele opleidingen hoopt VDAB werkzoekenden  en de opleiding 
dichter bij het bedrijf te brengen, niet alleen fysiek maar ook inhoudelijk. De opleiding 
wordt mobiel  genoemd omdat ze niet plaatsvindt op een vaste locatie,  maar naargelang 
van de regionale behoefte  flexibel ter plaatse  wordt georganiseerd.
1.a) Welke initiatieven met mobiele opleidingen werden de afgelopen 3 jaar al 
opgezet?
b)Wat waren  hiervan de resultaten op het vlak van invulling  van vacatures en 
doorstroming van werkzoekenden naar een job?
c)Hoe groot is de uitval bij het volgen  van mobiele  opleidingen  en hoe verhoudt die 
zich tot de algemene  uitval bij andere opleidingen?
d)Werden  deze initiatieven geëvalueerd?  Zo ja, op basis van welke parameters, en 
wat waren de bevindingen?
2.a)  Waarvoor zullen de extra middelen van 1,25 miljoen concreet worden ingezet?
b)In welke mate zullen deze extra middelen ook worden  aangewend voor het 
inschakelen van private partners in het verschaffen van mobiele  opleidingen?
c)Op basis van welke  criteria  wordt  door VDAB  als regisseur bepaald  welke actor 
(VDAB zelf of een private actor) deze mobiele opleidingen mag organiseren?
d)Zal VDAB al deze projecten evalueren? Zo ja, op basis van welke  KPI’s (key 
performance indicator)?
3.Heeft  VDAB al analyses uitgevoerd  om na te gaan voor welke beroepen, in welke 
regio’s en voor welke  (groepen van) bedrijven de nood aan mobiele opleidingen het 
grootst is?
Zo ja, wat zijn de concrete bevindingen?
4.VDAB  gaat uit van het principe dat mobiele opleidingen makkelijker werkzoekenden 
kunnen bereiken  omdat VDAB zelf naar kandidaten toegaat. Evenwel  blijft ook de 
vraag in welke  mate kandidaten na het volgen van een opleiding ook voldoende 
mobiel zijn om zich naar een job te begeven die daaruit  kan voortvloeien.
a)Houdt VDAB rekening met de mogelijkheden  van werkzoekenden  op het vlak van 
mobiliteit vooraleer hen toe te laten om een dergelijke  opleiding te volgen?
b)Kan het volgen van een dergelijke mobiele opleiding ook gekaderd worden  in een 
traject en gekoppeld worden aan de voorwaarde om nadien een rijbewijs  te 
halen?
5.In het verleden werd ook het aantal lokale werkwinkels afgebouwd. Tegelijk werd 
toen aangekondigd dat er mobiele werkwinkels  zouden worden  opgezet om ook 
minder mobiele werkzoekenden, vooral  op het platteland,  toch nog te kunnen  
bereiken. Eveneens  werd in kantoorruimten  voorzien in kleinere gemeenten waar de 
VDAB-bemiddelaars om de zoveel  tijd aanwezig zouden zijn om werkzoekenden te 
begeleiden.
a)Hoeveel volwaardige  lokale werkwinkels zijn er vandaag nog actief  in 
Vlaanderen? Graag  een overzicht.
b)Hoeveel lokale  werkwinkels sloten de deuren in de periode 2017 tot heden? 
Graag een overzicht van de winkels die hun deuren  sloten.
c)Hoeveel mobiele werkwinkels zijn vandaag nog actief?
d)Op welke plaatsen  komen  die mobiele werkwinkels langs  en met welke  
frequentie?
e)Hoeveel lokale  werkwinkels houden beperkt kantoor in kleinere  gemeenten? 
Graag een overzicht van alle initiatieven en met vermelding van de frequentie  
dat deze werkwinkels geopend zijn.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 1015 van 7 september 2021
van TOM ONGENA
1.a.VDAB investeert met het eigen opleidingsaanbod al sinds een aantal jaar - en naar 
de toekomst versterkt  - in vacaturegerichte, mobiele en maatgerichte opleidingen.  
Hier worden, vanuit de vacaturevraag  van één of meerdere  werkgevers, een 
opleidingsaanbod uitgewerkt en werkzoekenden toegeleid en opgeleid op de 
werkvloer van de werkgever, waar nodig in een combinatie met een onderdeel  
leren op een VDAB-opleidingsvloer.
In het opzetten van deze vacaturegerichte, mobiele opleidingen worden  veelal 
lokale besturen betrokken in de contacten met de werkgevers alsook in functie 
van de toeleiding van kandidaten naar de opleidingen. Er worden vaak afspraken 
en acties opgezet  met de lokale OCMW’s om ook hun klanten  in begeleiding mee 
toe te leiden naar de opleidingen en op die manier een snelle doorvertaling naar 
tewerkstelling met de lokale werkgevers te creëren.
b.Voor VDAB is deze vorm van vacaturegericht  en mobiel  opleiden  een methodiek 
en geen apart  product of apart opleidingsaanbod.  Het is een methodiek waarvoor 
een bestaand opleidingsaanbod en -programma  op maat wordt  bijgestuurd naar 
de noden en de vacatures van de lokale werkgever.
c.VDAB beschikt dan ook niet over een aparte monitoring van de methodiek mobiele 
opleidingen, waardoor een cijfermatige rapportering van uitval ten opzichte van 
van het volledige opleidingsaanbod  niet beschikbaar is en geëvalueerd  wordt  op 
regionaal/lokaal projectniveau  in functie  van het opstarten van nieuwe  projecten  
met deze of andere  werkgevers.
d.Er is geen specifieke eigen parameter om mobiele opleidingen  te evalueren. Via de 
methodiek van de mobiele opleiding wenst  VDAB een betere aansluiting te 
bekomen tussen  de werkgevers  en hun vacatures en de toegeleide cursisten.
2.Binnen het AHAD  speerpunt face-to-face  opleidingen is 1,25 miljoen toegewezen  aan 
de actie “investeren  in mobiel aanbod”. Deze middelen  zijn gedefinieerd  als middelen 
voor investeringen voor uitrustingsinfrastructuur om mobiele  opleidingen verder op 
te zetten en niet als middelen voor inkopen van mobiele  opleidingen.
Deze middelen zullen  enerzijds ingezet worden  voor de aankoop  van een mobiele  
horecatruck ifv opleidingen horeca.  Daarnaast  wordt geïnvesteerd in diverse mobiele  
units voor het opzetten  van opleidingen rond technische industriële  beroepen.
3. Zoals aangegeven in vraag  1, is dit een methodiek die vraaggedreven werkt. Hiertoe  
zijn geen specifieke analyses gemaakt.
Er zijn vacatures die niet regiogebonden  zijn en eerder op Vlaams niveau terugkeren 
(vacatures bij de DCO bvb), anderzijds zijn er nichesectoren die al dan niet een meer 
regionaal accent  hebben (kunststoflasser, industrieel isolator,... bv.).
4.a.In functie van de inschatting van een realistisch jobdoelwit  met de werkzoekende 
past VDAB een aantal criteria  toe. Naast  het vaststellen  van een competentiekloof  
als criterium, is de aftoetsing van de randvoorwaarden  en drempels, waaronder 
ook de mobiliteit  en vervoersmogelijkheden die de klant heeft, eveneens één van 
deze criteria.  
Bij de toeleiding van klanten  naar mobiele opleidingen zal dan ook ingeschat  
worden of de tewerkstelling in het beroep van de mobiele opleiding  een realistisch 
jobdoelwit is, afgetoetst op de verschillende criteria.
b.VDAB heeft, op grond  van data-analyse, per beroepencluster de beroepen  met 
telkens de concrete voorwaarden in kaart gebracht waarvoor een rijbewijs  B 
noodzakelijk is om het beroep  uit te oefenen.
Werkzoekenden, ouder dan 18 jaar, die starten  in een opleiding  binnen  één van 
deze beroepen  en onder  de vastgelegde voorwaarden en niet beschikken over een 
geldig rijbewijs B zullen  het aanbod  krijgen om via de uitbesteding ‘rijbewijs B’ 
toegeleid te worden naar de partner  in functie opstart  opleiding  rijbewijs B.
De methodiek waarop de opleiding wordt  aangeboden  is dus niet bepalend, wel 
het beroep, wat maakt dat dit ook van toepassing is voor cursisten in mobiele  
opleidingen die leiden naar beroepen waarvoor een rijbewijs  B noodzakelijk is.
5.a.VDAB telt op dit ogenblik 55 Lokale Werkwinkels. Overzicht in bijlage 1.
b.In onderstaand  overzicht ziet men de bewegingen in het VDAB LWW vastgoed van 
2017 tem 2021. Grosso  modo  zijn er 19 sites afgestoten  in deze periode  maar ook 
18 geopend. Overzicht in bijlage 2.
c-d.VDAB  kent geen “mobiele” werkwinkels. 
Wat we wel hebben zijn de contactpunten  die in kleinere  gemeenten zijn 
ondergebracht waar er periodiek  zitdagen georganiseerd worden (zie vraag e).
e.Overzicht in bijlage  1
De sites in kolom A die in geel staan aangeduid  zijn dergelijke werkwinkels.
In kolom G staat meer info over welke  infrastructuur het gaat. Deze 
contactpunten zijn meerdere dagen per week open voor de werkzoekenden.  
BIJLAGE
1.Overzicht LWW stand van zaken  2021.
2.Evolutie  LWW’s  2017 - 2021
