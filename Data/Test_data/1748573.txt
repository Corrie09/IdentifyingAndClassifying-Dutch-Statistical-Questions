title: Tussenhandel in wapens - Controle
thema: Buitenlands beleid
Internationaal ondernemen
pdf link: https://docs.vlaamsparlement.be/pfile?id=1748573
thema link: https://www.vlaamsparlement.be/parlementaire-documenten/schriftelijke-vragen/1547738
SCHRIFTELIJKE VRAAG
nr. 418
van JORIS NACHTERGAELE
datum: 23 juli 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Tussenhandel in wapens  -  Controle
Met tussenhandelaars bedoelen we vaak personen  of bedrijven die de producent  van een 
product en de consument  van datzelfde  product bij elkaar brengen  om een verkoop tot 
stand te brengen. Tussenhandelaars spelen een belangrijke of soms essentiële rol in de 
legale en illegale wapenhandel, wat een doeltreffende overheidscontrole noodzakelijk 
maakt.
In 2012 publiceerde het Vlaams Vredesinstituut  een advies omtrent de problematiek rond 
tussenhandel in militair materieel en dualusegoederen. Daarin adviseerde het instituut 
alvast om duidelijkheid te scheppen  rond de bevoegdheidsverdeling inzake deze 
tussenhandel, omdat die op dat ogenblik onduidelijk was sinds de bevoegdheidsoverdracht 
van wapenhandel naar de gewesten  in 2003. Verder kwam  het Vlaams Vredesinstituut  in 
zijn advies met heel wat aanbevelingen voor het bevoegde  niveau rond de controle op de 
tussenhandel in wapens.
Vandaag blijkt er rond tussenhandel nog steeds onduidelijkheid te bestaan. Op de website  
van het Departement Kanselarij en Buitenlandse Zaken  wordt  verwezen  naar tussenhandel 
van dualusegoederen als een federale  bevoegdheid, maar wordt tevens  een 
vergunningsvoorwaarde opgelegd voor een tussenhandelaar van dualusegoederen die 
aangevraagd dient te worden bij de Vlaamse Dienst Controle Strategische  Goederen.
1.Kan de minister meer duidelijkheid scheppen over de bevoegdheidsverdeling rond de 
controle op tussenhandel in wapens? Is er inzake deze tussenhandel nog een 
bijkomende noodzaak  om de bevoegdheidsverdeling  uit te klaren?
2.Kan de minister meer toelichting geven bij het beleid dat inzake de controle op de 
tussenhandel in wapens wordt  gevoerd  door de Vlaamse diensten?
3.Rond welke aspecten word in deze materie overlegd en/of  samengewerkt  met het 
federale niveau?
4.Hoe analyseert de minister de huidige  controle op de tussenhandel in wapens (militaire 
goederen en dualusegoederen) in Vlaanderen? Welke adviezen van het Vlaams  
Vredesinstituut werden ondertussen geïmplementeerd in de controle op deze 
tussenhandel?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 418 van 23 juli 2021
van JORIS NACHTERGAELE
1.Deze problematiek werd tijdens de vorige legislatuur uitgebreid  besproken in de 
Commissie Buitenlands  Beleid naar aanleiding van vraag om uitleg nr. 2044 van 9 
mei 2016. Er is geen onduidelijkheid over de bevoegdheidsverdeling:  de controle op 
de tussenhandel in strategische goederen betreft in zijn totaliteit een federale  
bevoegdheid. De bijzondere wet van 12 augustus 2003 heeft de gewesten alleen 
bevoegd gemaakt  voor de in-, uit- en doorvoer van strategische goederen,  niet voor 
tussenhandel; dat is een activiteit van een geheel andere orde. Het is zeker ook geen 
impliciete bevoegdheid. Daarvoor zou een gewestelijke regeling  van tussenhandel  
immers noodzakelijk moeten zijn voor een zinvolle uitoefening van de gewestelijke 
bevoegdheden voor in-, uit- en doorvoer.  Dat is hier niet het geval; wij oefenen onze 
bevoegdheid voor in-, uit- en doorvoer momenteel wel zinvol uit zonder  ook 
tussenhandel te controleren. 
2.De controle  op de tussenhandel  in wapens en dus ook het beleid hieromtrent betreft 
zoals hierboven aangegeven  een federale bevoegdheid.
3.De federale overheid  voorziet  geen systemen  of kanalen tot samenwerking  of overleg  
met mijn diensten met betrekking tot deze bevoegdheid.
In het kader van vragen ontvangen door mijn diensten waarin  een aspect  van 
tussenhandel naar boven  komt kan ad hoc consultatie met de bevoegde federale  
diensten plaatsvinden. Dit overleg betreft  dan enkel de overdracht van relevante 
informatie over de betrokken partijen en/of goederen, en omvat geen overleg over de 
toepassingen van de federale controle. 
4.Het is niet aan mij om de uitvoering door de federale overheden van hun 
bevoegdheden te analyseren of op te volgen.
