title: 'Agribashing' - Maatregelen
thema: Landbouw
Visserij
pdf link: https://docs.vlaamsparlement.be/pfile?id=1737778
thema link: https://www.vlaamsparlement.be/parlementaire-documenten/schriftelijke-vragen/1538838
SCHRIFTELIJKE VRAAG
nr. 934
van EMMILY  TALPE
datum: 25 juni 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE, 
WERK, SOCIALE ECONOMIE EN LANDBOUW
‘Agribashing'  -  Maatregelen
Een delegatie  van het Algemeen Boerensyndicaat (ABS) en zijn vrouwen- en 
jongerenafdelingen VABS en JABS hebben tijdens een ontmoeting met minister Zuhal 
Demir een pamflet overhandigd  met de sprekende titel ‘Genoeg is Genoeg’.  De boeren 
voelen het huidige  beleid aan als zeer negatief en pleiten voor een menselijker  en meer 
werkbaar beleid. In het pamflet komt ook het thema welzijn van de boeren  en hun families 
aan bod en wordt de aanhoudende ‘agribashing’ op de korrel genomen  waarbij  boeren door 
een aantal administraties en beleidsmakers steevast in een negatieve framing verdacht 
worden gemaakt als grote schuldigen  in maatschappelijk gevoelige  dossiers als milieu, 
klimaat en dierenwelzijn.
In het verleden  heeft de minister al te kennen  gegeven zich te verzetten tegen deze 
benadering van boeren. Ook vanuit  het Departement Landbouw en Visserij  worden de land- 
en tuinbouwers op een meer constructieve manier  benaderd.  Maar de algemene stemming 
is dus duidelijk negatief. Daarom vraagt  ABS aan beleidsmakers en administraties om “per 
direct te stoppen  regio’s en bedrijfstypes  tegen  elkaar op te zetten. U mag niet vergeten 
dat de familiale landbouwbedrijven  er in al hun diversiteit zijn op basis van beslist beleid 
uit het verleden en bijgevolg met toestemming van de overheid  hun weg uitgestippeld 
hebben. Nu de ene of de andere vorm uitspuwen is een brug te ver voor ons. Achter elk 
bedrijf zit er een familie  die hard werkt  en die zich vandaag in de steek gelaten voelt zonder  
dat er voldoende antwoorden worden gegeven hoe het verder moet.”
1.Onderschrijft de minister de vraag  vanuit ABS dat er met meer respect moet worden 
gesproken over onze landbouwers-ondernemers?
2.Blijkt uit de meest recente cijfers van welzijnsinstanties  als Boeren op een Kruispunt 
dat het mentaal  welzijn bij onze boeren  en hun families verder  achteruitgaat?
3.Heeft  de minister dit probleem van de zogenoemde ‘agribashing’ al besproken op 
regeringsniveau, vermits de polariserende  uithalen naar land- en tuinbouwers vaak 
gebeuren rond thema’s die niet tot de bevoegdheid  van de minister zelf behoren?
4.Zal de minister  alle leden van de Vlaamse Regering vragen zich te engageren om de 
land- en tuinbouwers op een constructieve manier te benaderen, wat meteen ook 
betekent dat ze zelf geen polariserende  uitspraken aan het adres  van de boeren doen?
5.a)Is de minister van mening dat het huidige beleid  naar de land- en tuinbouwers 
(bijvoorbeeld de controles) op een meer menselijke en werkbare  manier kan 
worden gevoerd?
b)Zal de minister daarover  het gesprek aangaan met haar betrokken collega’s van 
Omgeving en Dierenwelzijn om na te gaan waar zich eventuele werkpunten 
situeren en hoe die geremedieerd  kunnen  worden?
c)Zullen de landbouworganisaties bij deze oefening betrokken worden?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 934 van 25 juni 2021
van EMMILY  TALPE
1. Respect is de basis van elke dialoog.  Landbouw is voor een deel van de publieke 
opinie een abstract begrip geworden.  Abstract in de zin dat de associatie verloren is 
gegaan met de private goederen (voedsel, drank, …) en publieke diensten 
(ecosystemen, koolstofopslag, landschapszorg, ...) die landbouwers  dagelijks aan de 
maatschappij leveren.
2. Ik heb hierover geen specifieke recente gegevens. Ik kan wel verwijzen naar de 
studie rond het welbevinden die het Departement Landbouw  en Visserij heeft 
uitgevoerd in 2018 en de meest recente gegevens uit de enquête die het Instituut 
Landbouw-, Visserij- en Voedingsonderzoek  (ILVO)  heeft afgenomen in april 2020 
om de impact  van corona op het welbevinden  van de landbouwer in kaart te brengen.
In de studie van het ILVO is ‘agribashing’ slechts één van de geïdentificeerde 
stressfactoren die aan de basis liggen  van negatief welbevinden. De cijfers over het 
mentaal welzijn zijn dan ook niet enkel  te verklaren door stress vanwege  agribashing 
en – al iets ruimer beschouwd - het daarmee  gepaard gaande  gebrek aan waardering 
voor hun werk. De cijfers van de corona-survey gaven inderdaad aan dat 64% van 
de landbouwers zich meer zorgen maakt  over de toekomst en 40% zich meer 
mentaal uitgeput voelt. Tegelijk zeiden 30% van die respondenten echter dat ze zich 
net meer gewaardeerd voelden omdat ze als essentiële sector werden  erkend. Dus 
dat toont ook al aan dat het een genuanceerder  verhaal is, en dat het vooral de 
combinatie van verschillende stressfactoren is die het welzijn  van onze boeren onder 
druk zet. 
3-4. Bij besprekingen op regeringsniveau waar de landbouwsector voorwerp van debat  is, 
is het een automatische reflex  om rekening te houden met de mensen, heel vaak in 
gezinsstructuur, achter het landbouwbedrijf.   Als regeringsleden hebben ministers 
een voorbeeldfunctie, ook in hun woordenschat. Dus vind ik het inderdaad belangrijk 
dat we, zowel  binnenskamers  als naar de buitenwereld  toe, met het nodige respect 
over en met onze landbouwers  communiceren.
5a. Land-  en tuinbouwers ervaren  de controledruk als hoog tot zeer hoog. Dit vloeit niet 
zozeer voort uit de steekproefgewijze  controles  die worden  verricht, maar uit de 
regelgeving zelf die de lokale, regionale, federale en Europese wetgevers 
uitvaardigen. Handhaving  en controle zijn onontbeerlijk, en worden ruim aanvaard  
door de sector. Vooral het ontbreken van proportionaliteit en van 
uitzonderingsmogelijkheden (overmacht, uitzonderlijke weerssituatie, …) in 
regelgeving zelf wordt als onbillijk ervaren.
5b-c. Ik zal mijn collega’s binnen de Vlaamse regering informeren over de resultaten van 
de dialogen die momenteel  lopende zijn voor de opmaak van het actieplan  
Welbevinden en de concrete  acties/aanbevelingen die hieruit voortvloeien. 
