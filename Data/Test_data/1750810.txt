title: Verkeersveiligheidsbeleid lokale besturen - Bestuurlijke inbeslagname voertuigen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1750810
thema link: https://www.vlaamsparlement.be/parlementaire-documenten/schriftelijke-vragen/1548013
SCHRIFTELIJKE VRAAG
nr. 381
van JO BROUNS
datum: 5 augustus  2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Verkeersveiligheidsbeleid lokale besturen  -  Bestuurlijke inbeslagname voertuigen
Heel wat lokale  besturen hebben  de afgelopen jaren een beleid  ontwikkeld ter 
bevordering van de verkeersveiligheid.  In het kader van bijvoorbeeld de strijd tegen 
straatraces en ander roekeloos rijgedrag hebben  lokale besturen - binnen  het kader  van 
hun bevoegdheden - een regeling uitgewerkt voor de bestuurlijke inbeslagname van 
voertuigen, ook dikwijls vergezeld  van een gemeentelijk retributiereglement om de 
gemaakte kosten, bijvoorbeeld  voor takeling, te verhalen op de eigenaar van het 
voertuig. Ook in het kader van de bestuurlijke  aanpak van georganiseerde en 
ondermijnende criminaliteit kan de bestuurlijke inbeslagname van voertuigen belangrijk  
zijn. 
In schriftelijke vraag nr. 1305 van 11 juni 2021 stelde ik onderstaande deelvragen aan 
minister Peeters.  Zij beschreef deze vragen als onderdeel van de beleidsdomeinen 
Binnenlands Bestuur en Stedenbeleid en verwees mij daarbij door naar minister Somers.
1.Hoeveel lokale besturen hebben  een reglementering uitgewerkt voor de bestuurlijke 
inbeslagname van voertuigen? Hoeveel  zijn er dat per provincie?
2.Hoeveel bestuurlijke inbeslagnames  van voertuigen zijn door de lokale besturen  
uitgevoerd de afgelopen 5 jaar en hoeveel zijn dat opgedeeld per provincie?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 381 van 5 augustus 2021
van JO BROUNS
1.Lokale  besturen  hebben inderdaad vaak een regeling uitgewerkt voor de bestuurlijke 
inbeslagname van voertuigen. Steekproefsgewijs stel ik ook vast dat deze regelingen  
niet onder één noemer  te brengen zijn, maar daarentegen in vele verschillende  vormen 
voorkomen. Bijvoorbeeld als onderdeel van een GAS-reglement,  in een algemene 
politieverordening of als een politieverordening  tot invoering van het bestuurlijk beslag 
ter bestrijding van geluidsoverlast veroorzaakt door motorvoertuigen.  Deze regelingen 
kunnen wel altijd teruggevonden worden in een reglement  of verordening. Voor deze 
reglementen of verordeningen bestaat  sinds 1 januari 2019 een meldingsplicht bij de 
toezichthoudende overheid. Deze reglementen/verordeningen moeten ook integraal op 
de website van de gemeente gepubliceerd worden  en raadpleegbaar blijven  zolang  ze 
geldig zijn (artikel  286, §1, 1° DLB en artikel  2, §1, 2° BVR Bekendmaking, voluit Besluit  
van de Vlaamse  Regering van 20 april 2018 betreffende de bekendmaking en 
raadpleegbaarheid van besluiten en stukken van het lokaal bestuur,  betreffende de 
wijze waarop de reglementen en verordeningen van het lokaal bestuur  worden 
bijgehouden in het register en betreffende de raadpleegbaarheid  van de besluiten van 
de politiezones en hulpverleningszones).
Meer informatie over de publicatie- en meldingsplicht  is terug te vinden  op: 
https://lokaalbestuur.vlaanderen.be/werking-bestuur/bekendmakingsplicht. 
Aangezien de meldingsplicht pas ingevoerd  werd op 1 januari 2019, beschikt het 
Agentschap Binnenlands Bestuur  niet over een volledig overzicht.  Daarnaast  zou een 
lijst nooit exhaustief zijn omdat de regelingen rond bestuurlijke inbeslagname niet onder 
één noemer te brengen  zijn. Ik kan u dus geen lijst aanleveren.  
2.Mijn administratie beschikt niet over de gevraagde gegevens nl. hoeveel bestuurlijke  
inbeslagnames van voertuigen door de lokale besturen zijn uitgevoerd  de afgelopen  5 
jaar. Deze cijfergegevens worden  niet bijgehouden  door het Agentschap Binnenlands 
Bestuur. Hierover bestaat geen meldingsplicht. De Arrondissementele Informatie- en 
Expertisecentra (Ariec) of de Federale  Overheidsdienst Binnenlandse Zaken kunnen hier 
mogelijks een antwoord  geven.
