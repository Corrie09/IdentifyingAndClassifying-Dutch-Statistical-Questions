title: Innovatieve kennisregio's in Europa - Positie van Vlaanderen in de Regional Innovation Scoreboard 2021
thema: Wetenschap en Innovatie
pdf link: https://docs.vlaamsparlement.be/pfile?id=1737777
thema link: https://www.vlaamsparlement.be/parlementaire-documenten/schriftelijke-vragen/1538795
SCHRIFTELIJKE VRAAG
nr. 933
van MAURITS VANDE REYDE
datum: 25 juni 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE, 
WERK, SOCIALE ECONOMIE EN LANDBOUW
Innovatieve kennisregio’s  in Europa  -  Positie van Vlaanderen  in de Regional Innovation 
Scoreboard 2021
Het Vlaamse regeerakkoord heeft de ambitie  om Vlaanderen  te laten doorstoten naar de 
top 5 van innovatieve kennisregio’s  in Europa. Op dit moment behoort Vlaanderen echter 
nog niet tot deze topregio’s.
De rangschikking  van innovatieve regio’s wordt opgemaakt in het kader van de Regional  
Innovation Scoreboard (RIS), op basis van een samengestelde indicator  die verschillende  
dimensies van de innovatieprestatie vat.
Op 21 juni 2021 bracht  de Europese Commissie  de nieuwe RIS2021  uit. Vlaanderen is 
opgeklommen tot plaats 27 op 240 regio’s en behoort  tot de groep van ‘innovatieleiders’. 
In de vorige RIS stond Vlaanderen op plaats  40, waarmee Vlaanderen  net buiten  de groep 
van innovatieleiders viel.
Ten opzichte van vorige RIS-metingen  is de methodologie wel gewijzigd,  waardoor 
vergelijking met voorgaande jaren moeilijk is. Niettemin is het goed nieuws dat Vlaanderen 
opklimt.
In totaal wordt de innovatieprestatie gemeten op basis van 21 indicatoren.  In totaal haalt 
Vlaanderen een score van 130.5 (met EU-gemiddelde = 100), terwijl  de score  van de top 
5-landen ligt tussen 146.4 en 154.5. Vlaanderen  scoort voor de meeste indicatoren beter 
dan het EU-gemiddelde, maar er blijft dus wel een kloof te dichten met de topregio’s 
waarmee Vlaanderen zich wil meten.
De RIS bevestigt ook grotendeels de zwakke punten die door VARIO  (Vlaamse Adviesraad 
voor Innoveren  en Ondernemen)  in Advies 14 ‘Naar de top van kennis- en innovatieregio’s  
in 2030’  naar voren werden geschoven. In dat advies geeft VARIO  zeven  beleidsprioriteiten  
voor het wegwerken  van deze zwaktes in het innovatiebeleid om Vlaanderen als kennis- 
en innovatieregio naar een hoger niveau  te brengen.
1.Hoe evalueert de minister de cijfers uit de nieuwe  RIS-meting voor Vlaanderen?  Welke  
sterke en zwakke punten ziet de minister?  Hoe schat zij de kloof met de topregio’s in 
gelet op de top 5-ambitie  tegen 2030?
2.Als Vlaanderen tegen 2030 de top 5-ambitie wil halen,  dan moet de kloof met de 
topregio’s uiteraard gedicht worden.  
Hoe ver staat het met de implementatie van de aanbevelingen uit het VARIO-advies? 
Volstaan de huidige maatregelen volgens de minister  om de kloof te dichten?  Op welke 
aanbevelingen kan nog een versnelling hoger worden geschakeld?
3.Vooral inzake de economische en maatschappelijke impact  van O&O-investeringen 
scoort Vlaanderen minder goed. Binnen het relanceplan zijn enkele initiatieven 
opgenomen, zoals het Impulsprogramma Innovatie in de zorg. 
Hoe kan de impact van O&O-investeringen  in Vlaanderen nog verder vergroot worden?
4.De beleidsnota vermeldt dat de vooruitgang van Vlaanderen  als kennis- en 
innovatieregio opgevolgd zal worden  op basis van strategische indicatoren. VARIO  zal 
een nulmeting uitvoeren voor een reeks kernindicatoren. 
Wanneer zal deze beschikbaar zijn en hoe verhoudt zich dat ten opzichte van de RIS-
indicatoren?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD 
op vraag nr. 933 van 25 juni 2021
van MAURITS VANDE REYDE
 
1.Het Vlaams  Gewest staat op plaats 27 en behoort tot de categorie ‘innovatieleider -‘ 
(prestaties tussen 125% en 134,9%  van het EU-gemiddelde).  
Het is niet zo eenvoudig om te vergelijken  met eerdere edities ook voor de regio’s. 
Het aantal indicatoren in de editie  2021 is gestegen ten opzichte van de vorige RIS 
2019 editie door het toevoegen van vier nieuwe indicatoren: digitale  vaardigheden, 
innovatie-uitgaven per tewerkgestelde persoon, tewerkgestelde ICT-specialisten en 
emissies van fijne partikels (PM2.5)  in lucht door de industrie. Dat Vlaanderen hoog 
scoort in deze ranking  toont aan dat Vlaanderen een hoge positie inneemt in het 
Europees innovatielandschap. In het RIS-rapport wordt ook meegegeven dat 
Vlaanderen gestegen is van een 43ste positie in 2014, naar een 27ste voor 2021. 
DE Vlaamse sterkte werd onlangs  bevestigd door de 3% nota van het Expertisecentrum 
O&O Monitoring (ECOOM), waarbij blijkt dat Vlaanderen in 2019 3,35% van het bbp 
aan O&O uitgaven spendeerde, na Zweden het hoogste cijfer in de EU.
Op basis van het rapport kunnen we stellen Vlaanderen heel goed scoort in de EU-top 
40 regio’s  op  de  volgende 7 van de 21 indicatoren:
KMO’s met innovaties van bedrijfsprocessen (6de)
Innovatie uitgaven per tewerkgestelde persoon (9de)
Innovatieve KMO’s die samenwerken  met andere (13de)
Tewerkstelling in innovatieve KMO’s (24ste)
Meest geciteerde  wetenschappelijke publicaties  (31ste)
O&O uitgaven van de bedrijven uitgedrukt  in % van het bbp (33ste)
Bevolking tussen 25-34 jaar met een diploma  hoger onderwijs (37ste)
Wanneer Vlaanderen vergeleken wordt met België en de EU, zien we de grootste 
relatieve sterkte bij innovatieve KMO’s die samenwerken met andere naast de sterktes 
hierboven opgenoemd, en de opvallendste  relatieve zwaktes zijn levenslang  leren, 
digitale competenties, productinnovatie bij KMO’s en design applications  (octrooien mbt 
nieuwe ontwerpen).
De RIS-gegevens bevatten weinig  verklaringen en daarom werd aan VARIO  een 
aanvullende indicatorset  gevraagd met meer onderliggende factoren die ons kunnen  
helpen vooruitgang te boeken.   Het stimuleren van snelgroeiers  is daar een van, maar 
het volledige  voorstel is opgenomen in het VARIO-advies  13 : 
https://www.vario.be/sites/default/files/documents/2020_JULI_VARIO_ADVIES_NR_1
3_INDICATORENSET%20VOOR%20W%20EN%20I.pdf.  De oplevering  van de meting 
hiervan wordt verwacht  dit najaar.
2.We dienen  inderdaad de knelpunten aan te pakken  en een consistent en volgehouden 
beleid te voeren op langere termijn.  Onze nieuwe positie  in het RIS toont alvast dat we 
op de goeie weg zijn. Veel van de knelpunten die VARIO  aanhaalt  - denk bijvoorbeeld  
aan de hardnekkige tekorten in STEM  of Levenslang Leren  – zijn niet nieuw en krijgen 
al langer onze aandacht. Maar oplossingen vergen de betrokkenheid  van veel factoren 
en stakeholders.
Er zijn drempels weg te nemen en in een maatschappelijke context gebeurt dit niet in 
één, twee, drie. We zetten met de Vlaamse Regering dan ook sterk in op transversaal 
of horizontaal beleid.
Ik denk bijvoorbeeld  aan het nieuwe actieplan rond STEM (STEM-Agenda),  waarin ook 
verder zal worden  ingezet op het verhogen van het aandeel meisjes  in de STEM-
richtingen. Voor meisjes is het zeer belangrijk  dat we wetenschap  en technologie nog 
beter verbinden met een maatschappelijk  project, denk aan duurzaamheid, circulaire 
economie, onze gezondheidszorg. Er is zeker nog veel ruimte  voor verbetering, maar 
het is geen gemakkelijk vraagstuk; ook andere Europese  landen worstelen ermee.  
Wat betreft Levenslang Leren verwijs  ik naar de oprichting van het platform Levenslang 
Leren. Ik zie hier ook een inhaalbeweging ontstaan in het Hoger Onderwijs.  Niettemin 
hebben we op dit vlak nog een hele weg af te leggen. De centrale vraag is hier: hoe 
gaan we ervoor zorgen  dat alle mensen in Vlaanderen – van fabrieksarbeider tot 
kenniswerker - de leergoesting  krijgen om de broodnodige  transities te maken voor de 
uitdagingen van de toekomst.
Ook blijven we met de Vlaamse Regering sterk inzetten op ambitieus ondernemen. 
Bijvoorbeeld, om de pool van innovatief ondernemend talent  te vergroten, herzie ik het 
economisch migratiebeleid van buitenlandse  zelfstandige ondernemers, waarbij 
Vlaanderen een internationale  hub wordt voor startups en ambitieus ondernemend 
talent.
Wat betreft  de vraag  van VARIO naar een meer geïntegreerd innovatiebeleid, leg ik in 
mijn beleid sterk de nadruk op het belang van maatschappelijk relevante vraagstukken. 
Ik denk bijvoorbeeld aan het impulsprogramma rond de Vlaamse  ruimtevaarteconomie, 
onontbeerlijk voor het aanpakken van grote maatschappelijke uitdagingen  zoals 
klimaatverandering en mobiliteit. Ook de thematische oproep bij het FWO rond Bio-
economie is hier een voorbeeld van. In de herziening van het steuninstrument 
strategische transformatie maken we nu ook sterk de koppeling met duurzaamheid. 
Uiteraard willen we dat deze initiatieven  op langere termijn ook veel economische 
meerwaarde genereren en onze Vlaamse hightech  export nog meer versterken.
In zijn advies stond VARIO  ook stil bij maatregelen voor de economische relance zoals 
het belang van investeringen in (innovatie)infrastructuur om zo veel mogelijk terug de 
vraag aan te trekken;  er voor te zorgen  dat bedrijven hun innovatieactiviteiten  tijdens 
de crisis niet stopzetten; te blijven investeren  in talent en digitale vaardigheden... We 
hebben met de Vlaamse Regering en het relanceplan ‘Vlaamse  Veerkracht’  het 
momentum van de crisis aangegrepen om hierin doortastend te investeren en de 
bedrijven ook tijdens  de crisis sterk te blijven  ondersteunen in hun innovatie 
activiteiten. We moeten  ons uit de crisis innoveren, moet de leuze zijn.
3.Voor het eerst doorbreekt Vlaanderen de norm van 3% van het bbp aan onderzoek en 
ontwikkeling en staan we na Zweden op plaats  2 in Europa. De budgetten zijn er dus, 
de ideeën zijn er ook, maar we moeten er voor zorgen dat we met de budgetten en in 
samenwerking met alle stakeholders in Vlaanderen meer economische en 
maatschappelijke meerwaarde creëren. We moeten tonen  dat we het verschil kunnen 
maken en Vlaanderen naar de top van innovatieregio’s brengen. Bovendien dienen  we 
innovatie ook meer bij de innovatievolgers  te krijgen. We investeren in Vlaanderen 
daarom volop in projecten  om ook Kmo’s  te bereiken.
Ook dit is uiteraard  een verhaal dat we moeten zien op langere termijn,  met oog op 
2030, en waarbij we initiatieven tot volle bloei kunnen laten komen. Meer innovatief 
ondernemerstalent is hier zeker  heel belangrijk,  om de vele innovatieve ideeën  en 
‘state-of-the-art’ O&O in Vlaanderen nog beter  vertaald  te krijgen naar commerciële en 
maatschappelijk successen. Daarnaast dienen we nog meer te proberen  dan nu, de 
vele sterktes  in Vlaanderen met elkaar  te verbinden en hiervoor ook over de grenzen 
te durven kijken.  O.a. de green deal is een schitterende opportuniteit en de daaraan 
gekoppelde digitale transformatie  van onze economie. Alles wat we doen dient te 
kaderen binnen duurzaamheid en digitalisering. Daar moet iedereen  in mee en dit is 
bovendien spitstechnologie die we wereldwijd kunnen uitdragen.  Ik verwijs ook graag 
naar de nieuwe speerpuntcluster ‘Flanders.healthTech’. We gaan in Vlaanderen resoluut 
voor gepersonaliseerde en digitale geneeskunde en zorgtechnologie. Om die ambitie te 
realiseren zullen bedrijven, ziekenhuizen, universiteiten en kennisinstellingen de 
komende 10 jaar nauw  samenwerken in deze nieuwe  speerpuntcluster waarvoor ik 
jaarlijks 12 miljoen extra uittrek.
4.In juli 2020 heeft VARIO z’n advies 13 ‘Een kwaliteitsvolle  set indicatoren voor 
wetenschap en innovatie’ aan minister Crevits bezorgd. VARIO  stelt hierin  een set van 
20 kernindicatoren voor voor het monitoren van wetenschap en innovatie  in 
Vlaanderen. Op het VARIO-colloquium 2020 ‘Vlaanderen naar de top kennis-  en 
innovatieregio’s in 2030’ vroeg ik aan VARIO om een nulmeting uit te voeren voor deze 
kernindicatoren. 
VARIO bereidt momenteel de invulling  van de kernindicatoren voor Vlaanderen, de 
voorgestelde benchmarklanden  (cfr. VARIO-advies 10 ‘innovatieve benchmarklanden 
en -regio’s  voor Vlaanderen’)  en een aantal andere landen  voor. Deze informatie  zal 
opgenomen worden in een apart hoofdstuk in het Vlaams  Indicatorenboek  2021.  De 
publicatie hiervan, door het Departement  EWI en ECOOM, is voorzien voor het najaar.  
