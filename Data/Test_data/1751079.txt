title: Kleuteronderwijs - Schoolgaande peuters en kleuters
thema: Onderwijs en Vorming
pdf link: https://docs.vlaamsparlement.be/pfile?id=1751079
thema link: https://www.vlaamsparlement.be/parlementaire-documenten/schriftelijke-vragen/1548613
SCHRIFTELIJKE VRAAG
nr. 955
van STEVE VANDENBERGHE
datum: 30 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Kleuteronderwijs  -  Schoolgaande peuters  en kleuters
Verschillende onderzoeken wijzen uit dat een uitbreiding van de leerplicht  tot 3 jaar een 
positief effect zou hebben op de ontwikkeling van kinderen,  zowel  op het cognitieve vlak 
als op het vlak van het welbevinden van kinderen. Het zou eveneens de cohesie  binnen 
de samenleving  ten goede komen doordat kinderen dan al vanop jonge leeftijd  in contact 
komen met elkaar en met verschillende  groepen  in onze samenleving.
Daarom blijft het belangrijk in te zetten op een degelijk kleuteronderwijs en moeten we 
ons blijven  inzetten om zoveel mogelijk kinderen  vanaf de leeftijd van 2,5 jaar naar 
school te krijgen.
1.Hoeveel kinderen  die in 2020 de leeftijd van 2,5 jaar bereikten, waren ingeschreven  
op een van onze scholen? Graag een opsplitsing per provincie.
2.Wat is de evolutie van deze cijfers als we ze vergelijken met de vijf voorgaande 
jaren? Graag een opsplitsing  per provincie.
3.Zijn er projecten lopende of gepland  om meer kleuters en peuters vanaf 2,5 jaar 
naar school te krijgen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 955 van 30 augustus 2021
van STEVE VANDENBERGHE
1-2.In uitvoering van artikel 22 §1 van het decreet  basisonderwijs,  vraagt mijn 
administratie elk schooljaar aan de FOD Binnenlandse  zaken een uittreksel  uit het 
Rijksregister met alle peuters en kleuters  gedomicilieerd in het Vlaamse  Gewest die 
vanaf 1 september  naar school  zouden  kunnen gaan. 
Kleuters die op een later tijdstip in het schooljaar 2,5 jaar worden en pas op één van 
de latere instapdata (na de herfst-,  kerst-, krokus- en paasvakantie,  de eerste 
schooldag van februari en de eerste schooldag  na Hemelvaartsdag) kunnen starten op 
school, volgt mijn onderwijsadministratie niet individueel op. We kunnen hier bijgevolg  
geen gegevens over geven.
3.Deelname aan kleuteronderwijs heeft een positief effect op de verdere schoolloopbaan. 
Naast het opvolgen van de niet-ingeschreven  kleuters blijf ik met mijn 
onderwijsadministratie ook inzetten op het ter beschikking stellen  van kwaliteitsvolle 
gegevens over kleuterparticipatie aan de scholen, de LOP’s en de lokale besturen.  
Op de website van het Agentschap voor Onderwijsdiensten (AGODI) kunnen  
gemeenten en andere stakeholders  per schooljaar cijfers  over de aan- en 
afwezigheden van kleuters in het Vlaams onderwijs en per gemeente  raadplegen.
Aan de scholen bezorgt  mijn onderwijsadministratie ook tweemaal  per schooljaar een 
kleuterparticipatierapport. Met deze rapporten informeert AGODI de scholen over het 
aantal halve  dagen  aanwezigheid  van hun kleuters en kunnen ze gerichte  acties  
opzetten naar kleuters die minimale aanwezigheidsdrempels niet zullen halen als ze 
hun aanwezigheidsritme aanhouden  tot het einde  van het schooljaar.
Op vraag van LOP’s  en lokale besturen bezorgt AGODI ook meer gedetailleerde 
gegevens over de kleuteraanwezigheden in een bepaalde regio. Op basis van deze 
gegevens kunnen ze dan gerichte acties opzetten in samenwerking  met andere lokaal 
relevante stakeholders. 
Op de website kleuterparticipatie stel ik eveneens instrumenten ter beschikking voor 
scholen en lokale partners om aan de slag te gaan rond kleuterparticipatie. Het gaat 
om o.a. folders,  gespreksfiches en tips voor communicatie met ouders.  
Met mijn collega bevoegd voor Welzijn  zet ik momenteel ook in op een warme  transitie 
tussen thuiscontext, kinderopvang en kleuterschool. Zo volg ik samen met mij 
administratie vernieuwende projecten  op die inzetten op een doorgaande lijn tussen 
kinderopvang van baby’s en peuters, kleuteronderwijs en kleuteropvang.  Een 
doorgaande lijn staat voor een praktijk die zorgen, spelen, leren en opvoeden meer 
integreert. Via lokale  samenwerkingsverbanden tussen kinderopvang,  de kleuterschool 
en de naschoolse  opvang trachten  deze projecten een kwaliteitsvol  en toegankelijk 
aanbod van onderwijs en opvang op te zetten dat kinderen  rijke en gevarieerde 
ontplooiingskansen en speelmogelijkheden biedt.
