title: N49 - Verkeersveiligheid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1746271
thema link: https://www.vlaamsparlement.be/parlementaire-documenten/schriftelijke-vragen/1547902
SCHRIFTELIJKE VRAAG
nr. 1512
van JOKE  SCHAUVLIEGE
datum: 28 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
N49  -  Verkeersveiligheid
Eens te meer gebeurde  er een zwaar  ongeval  op de N49, deze keer in Kaprijke.
Volgens de statistieken van de politie gebeuren de meeste  zware ongevallen vooral als 
gevolg van kop-staartaanrijdingen. Mogelijk heeft dit te maken met het feit dat de N49 
fragmentair wordt  omgevormd. De reglementaire autosnelweg vanuit Antwerpen  stopt 
net voorbij  de verkeerswissel R4/N49,  ter hoogte van de Stoepestraat. Nadien zijn er 
kilometers autoweg die de indruk wekken dat de weg een autosnelweg is, zonder 
kruisend verkeer, om dan plotseling om te vormen met een weg waar een gelijkgronds 
kruispunt ligt. Onwetendheid over de wegsituatie en onoplettendheid kunnen dan al snel 
leiden tot een ongeval,  dat mede door de toegelaten snelheid tot zware gevolgen leidt.
In het Ruimtelijk Structuurplan  Vlaanderen  (RSV) is de optie om kruispunten  mét 
uitwisseling (op- en afritten  op de snelweg) te realiseren  niet opgenomen, dit betekent 
dat er vandaag enkel een ongelijkvloerse  kruising zonder  uitwisseling kan worden 
aangevraagd in een omgevingsvergunning.
Het Agentschap Wegen en Verkeer (AWV) heeft in overleg  met de diverse gemeenten en 
belangrijkste stakeholders een nota opgemaakt waarin ze pleiten voor een afwijking op 
het RSV en dus een uitwisseling op het kruispunt  N49/N456.
1.Overweegt de minister om op korte termijn op dit traject betere signalisatie 
(knipperlichten, ribbelstroken,…) aan te brengen  om deze kruispunten  beter kenbaar 
te maken aan de bestuurders op de N49?
2.Overweegt de minister om in overleg te gaan met de minister van Omgeving  om de 
door AWV gevraagde goedkeuring te geven zodat kan worden  overgegaan tot de 
opstart van een ruimtelijk uitvoeringsplan (RUP) volgens geïntegreerd spoor (RUP-
MER)?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1512 van 28 juli 2021
van JOKE  SCHAUVLIEGE
1.Aan het eerste verkeerslichtengeregeld kruispunt (komende van Zelzate) - thv de 
Stoepestraat in Assenede - staat (naast  bebording) een knipperlicht om de bestuurders 
attent te maken  op het einde  van de autosnelweg.  Er zijn geen bijkomende 
maatregelen voorzien hieromtrent aan het kruispunt Vaartstraat.
In het kader van de verkeersveiligheid werden de bewegingen op de N49, onder meer 
aan de Vaartstraat, reeds enige  tijd geleden  conflictvrij  gemaakt (sinds 2000).
2.Ik heb een schrijven gericht  aan collega Demir met de vraag om een planinitiatief  op 
te starten  voor het kruispunt N49 - Vaartstraat te Kaprijke. Dit behoort tot het 
bevoegdheidsdomein van collega  Demir.
