title: Nieuwe pmd-zak - Evolutie inzameling
thema: Natuur en Milieu
pdf link: https://docs.vlaamsparlement.be/pfile?id=1747121
thema link: https://www.vlaamsparlement.be/parlementaire-documenten/schriftelijke-vragen/1547258
SCHRIFTELIJKE VRAAG
nr. 1245
van FREYA PERDAENS
datum: 16 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Nieuwe pmd-zak  -  Evolutie inzameling
De blauwe pmd-zak werd meer dan 20 jaar geleden ingevoerd. Met succes, want de 
recyclagecijfers in Vlaanderen liggen zeer hoog.  Goed sorteren heeft enkel voordelen: er 
wordt energie bespaard, er wordt minder vervuild en er wordt  minder CO2 uitgestoten.
Stilstaan is achteruitgaan en alles kan altijd beter. Daarom werd recent het aantal 
fracties dat in de blauwe zak mag gesorteerd worden sterk uitgebreid. De bedoeling 
daarvan is om nog meer verpakkingen  een nieuw leven te geven. Fost Plus schat dat de 
nieuwe blauwe zak er zal voor zorgen  dat er per inwoner per jaar maar liefst 8 kilogram  
extra pmd zal worden ingezameld, een boodschap  die ze ook herhaalden in de recente 
hoorzitting over zwerfvuil in de commissie Leefmilieu. De uitbreiding van de pmd-zak is 
bovendien ook goed voor de portemonnee,  want meer pmd betekent minder zwerfvuil.
In het infomagazine van IOK, de Kempense intercommunale, kunnen we lezen dat de 
resultaten van de nieuwe blauwe zak in die regio alvast veelbelovend zijn. De nieuwe 
blauwe zak werd daar geïntroduceerd op 1 maart 2021 en tijdens de eerste drie 
maanden merken ze dat er 35% meer pmd wordt aangeboden.  Die 35% wil zeggen dat 
men, alvast in de Kempen, de doelstelling van de 8 extra kilogram per jaar per inwoner  
makkelijk haalt.
1.Kan er per intercommunale een overzicht  gemaakt  worden van de evolutie in de 
hoeveelheid opgehaalde pmd sinds de invoering van de nieuwe blauwe  zak?
2.Hoe evalueert de minister deze evolutie sinds het invoeren van de nieuwe  blauwe  
zak?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1245 van 16 juli 2021
van FREYA PERDAENS
1.De tabel in de bijlage  1 geeft een overzicht  van de hoeveelheden  pmd in april en mei 
2019 en in april en mei 2021, herrekend op jaarbasis, per intercommunale. 
April 2021 is de maand waarin de laatste intercommunales zijn overgeschakeld op de 
p+md-inzameling. 
Als referentie heb ik, voor intercommunales die al vóór mei 2019 zijn overgeschakeld, 
ofwel de hoeveelheden opgenomen van de laatste maand(en) vóór de invoering van 
p+md (IDM en VERKO)  ofwel de gemiddelde hoeveelheid pmd voor het jaar 2017 (het 
jaar waarin nog geen proefprojecten  met de uitgebreide pmd gestart zijn, met name 
bij IMOG).
2.Ik evalueer de invoering van de nieuwe p+md-zak  als zeer positief. In vele 
intercommunales is de inschatting  van 8 kg meer pmd per inwoner ruimschoots 
overtroffen. Het afval dat als p+md wordt ingezameld wordt gerecycleerd en belandt 
dus niet langer als restafval in de verbrandingsovens. Maar daarnaast blijft ook de 
inzet op preventie van verpakkingen  belangrijk.
BIJLAGE
Overzicht evolutie pmd – p+md per intercommunale
