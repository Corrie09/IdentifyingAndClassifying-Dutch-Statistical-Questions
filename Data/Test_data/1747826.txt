title: Bebossing en boscompensatie - Stand van zaken (2)
thema: Natuur en Milieu
pdf link: https://docs.vlaamsparlement.be/pfile?id=1747826
thema link: https://www.vlaamsparlement.be/parlementaire-documenten/schriftelijke-vragen/1548285
SCHRIFTELIJKE VRAAG
nr. 1302
van MIEKE  SCHAUVLIEGE
datum: 23 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bebossing en boscompensatie  -  Stand van zaken (2)
De Vlaamse Regering keurde op 21 juli 2021 principieel  het voorontwerp van 
bosuitbreidingsdecreet goed. Dit voorontwerp heeft onder andere tot doel de 
bosuitbreidingsplannen, zoals beschreven in het Vlaamse  regeerakkoord,  mogelijk te 
maken en bijkomend een aantal aanpassingen te doen aan het 
boscompensatiemechanisme.
1.Kan de minister voor de periode  2014-2020 aangeven wat de verhouding was tussen 
enerzijds omgevingsvergunningen aangevraagd door publieke  instanties en anderzijds 
omgevingsvergunningen aangevraagd door private  instanties? Graag  een opsplitsing 
per jaar, in hectare en in procent.  Graag  ook een verdere opsplitsing  in bestuurlijk  
niveau voor de publieke instanties,  per jaar, in hectare en in procent.  
2.In het voorstel wordt de vergunningverlenende overheid  (in laatste aanleg) 
verantwoordelijk gesteld voor de boscompensatie  op het terrein. Op zich is dit een 
goede maatregel om de vergunningverlenende overheid  te responsabiliseren bij de 
verlening van een omgevingsvergunning  voor ontbossing.  Ook zal het er mogelijk toe 
leiden dat de boscompensatie  meer lokaal zal gebeuren. Toch heb ik hierbij  een aantal 
vragen.
De Vlaamse overheid is er zelf nog nooit in geslaagd om in een één-op-één 
boscompensatie te voorzien. Ter illustratie haal ik de cijfers aan van de 
boscompensatiecampagne 2020 (zie schriftelijke  vraag nr. 1034 van 26 mei 2021):  
-totale ontbossing: 280,3  hectare;
-te compenseren ontbossing:  245,6 hectare;
-vrijgestelde ontbossing: 34,7 hectare;
-totale oppervlakte te compenseren ontbossing (met toepassing  
boscompensatiefactor): 360,7  hectare: 
-waarvan in natura: 157,7 hectare,
-waarvan via het boscompensatiefonds: 203 hectare;
-uitgevoerde boscompensatie via het boscompensatiefonds: 118, 8 hectare.
In 2020 werd met andere woorden een achterstand opgelopen van de boscompensatie-
opdracht van 84,2 hectare, of meer dan 40% van de initiële boscompensatieopdracht  die 
de Vlaamse overheid had voor het jaar 2020. We vinden in het voorontwerp van 
bosuitbreidingsdecreet geen overtuigende  motivatie terug hoe het doorschuiven  van de 
verantwoordelijkheid naar de vergunningverlenende overheid  ervoor zal zorgen  dat de 
boscompensatieopdracht beter zal gebeuren, dan wanneer de verantwoordelijkheid  ligt bij 
de Vlaamse  overheid. 
a)Waarom slaagde de Vlaamse overheid er in 2020 niet in om haar boscompensatie-
opdracht naar behoren uit te voeren?
b)Welke zekerheid heeft de minister dat de boscompensatieopdracht naar behoren zal 
gebeuren als zij de verantwoordelijkheid  doorschuift naar de lokale overheden? Welke 
wijzigingen in de regelgeving zullen ervoor zorgen  dat de boscompensatie vlotter en 
ook effectief wordt  gerealiseerd?  
c)Sommige veeleer  kleine gemeenten zijn verantwoordelijk voor een grote oppervlakte 
ontbossing op hun grondgebied.  
Hebben zij de nodige expertise  om in te staan voor de effectieve uitvoering van de 
boscompensatie? Welke  garantie heeft de minister dat zij de boscompensatieopdracht 
effectief uitvoeren? 
d)Zullen de wijzigingen in de regelgeving met betrekking tot de uitvoering van de 
boscompensatieopdracht via het boscompensatiefonds ervoor zorgen  dat er geen 
verdere achterstand opgebouwd wordt inzake compensatie? Zo ja, welke?
e)Een van de belangrijke redenen waarom de boscompensatieopdracht van de Vlaamse 
overheid niet de gewenste resultaten opleverde, is dat de kostprijs van 
compensatiebebossing vaak hoger ligt dan de boscompensatievergoeding. Aan de 
vergoeding wordt  niet geraakt, als de middelen niet beschikbaar  zijn om de 
boscompensatiebebossing naar behoren uit te voeren?
Hoe kan de minister dan garanderen dat de boscompensatieopdracht ook effectief  
uitgevoerd wordt? Kunnen lokale overheden een beroep  doen op bijkomende 
financiering als de bosbhehoudsbijdrage niet volstaat  om de boscompensatie  te 
realiseren? 
f)Heeft  de minister ingeschat  of de uitbesteding van de boscompensatieopdracht  naar 
de vergunningverlenende  overheid ook een efficiëntiewinst betekent? 
g)De minister  raakt met dit voorstel  niet aan de regelgeving voor bosbehoud. 
Zou het niet beter/efficiënter zijn om de voorwaarden voor ontbossing aan te scherpen 
in plaats van de verantwoordelijkheid voor boscompensatie bij de 
vergunningverlenende overheid te leggen? 
3.Bij compensatie  in natura  voorziet de minister erin dat een ontbosser een borg moet 
betalen ter waarde van de bosbehoudsbijdrage van de te compenseren oppervlakte. 
Wat wordt  bedoeld met gerealiseerde boscompensatie? Op welk punt krijgt de 
ontbosser zijn borg terug?  
4In het bosuitbreidingsplan van de minister engageerden de lokale overheden zich om 
750 hectare bosuitbreiding te realiseren. Op 3 juni 2021 hadden lokale besturen een 
bosuitbreiding gerealiseerd  van 14,3 hectare of net geen 2% van hun 
bosuitbreidingstaakstelling (zie schriftelijke  vraag nr. 1043). De bebossingsstrategie 
kent een trage opstart. Het meetrekken van andere bebossingspartners zit voorlopig  
nog niet op kruissnelheid  en verloopt erg moeizaam, zo lijkt het. 
Heeft de minister al geanalyseerd waarom andere partners niet mee op de kar 
springen? Is er voldoende ontzorging? In welke mate is er in begeleiding voorzien voor 
bijvoorbeeld lokale  besturen? Of zijn er andere belemmeringen? 
5.In welke mate zou de bijkomende  taakstelling voor de lokale besturen in het kader 
van de boscompensatie kunnen interveniëren met de bosuitbreidingsopdracht die de 
minister voor ogen heeft? 
6.Wat betreft de bosuitbreidingsstrategie merken we op dat het budget al grondig  
bijgesteld werd:  bij aanvang  121,7 miljoen euro, bijgesteld naar 145,8 miljoen euro. 
Voor uitvoering is in de bijgestelde begroting zo'n 133,8 miljoen euro gereserveerd. 
Toch merken we een opvallende  onderbesteding op: 15,9 miljoen euro uitgegeven, 
waarvan 12 miljoen voor uitvoering. En valt het op dat de gefinancierde projecten  veel 
duurder lijken  dan begroot: Alhoewel de minister aangeeft dat de Vlaamse overheid  
enkel garant staat voor het realiseren  van de bebossingsopdracht die haar toebedeeld 
is (1500 hectare),  lijkt het gereserveerde budget,  hoe substantieel  ook, niet te 
volstaan. Het lijkt erop dat als de minister de doelstelling wil realiseren  er meer budget 
nodig zal zijn. 
Zal daarvoor gekeken worden naar onderbenutting  van middelen door andere 
partners? Met andere  woorden zal Vlaamse  overheid enkel de doelstelling kunnen 
behalen doordat de middelen  gereserveerd voor andere partners niet ingezet worden? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1302 van 23 augustus 2021
van MIEKE  SCHAUVLIEGE
1.In bijlage  het overzicht van de aangevraagde  vergunningen. Opbouw van de databank 
laat niet toe om de vergunningsaanvragen op te splitsen  naar bestuurlijk niveau voor 
de publieke instanties die vergunningsaanvragen  met ontbossingen  indienen.
2.a)Ik wil erop wijzen  dat er een termijn  van 2 jaar geldt voor het realiseren  van een 
boscompensatie. Het klopt dus niet dat er in 2020 een achterstand  van 84,2 hectare  
werd opgelopen aangezien de termijn voor compensatie nog niet is verstreken. 
b-g+3) Het voorontwerp van decreet ligt momenteel ter advies bij de MINA-raad en 
VVSG. Ik verwacht deze adviezen tegen eind september  te ontvangen.  Mijn 
diensten zullen  de adviezen bekijken en verwerken. Ik wens niet vooruit te 
lopen op dit traject.  
3.We stellen vast dat de bebossingen door lokale besturen inderdaad nog niet voldoende 
doorstarten. Dit heeft in belangrijke mate te maken met het feit dat de aankoopsubsidie  
voor lokale besturen nog maar enkele maanden bestaat  en grondbeleid  ontwikkelen en 
uitwerken nu éénmaal een zekere tijd vraagt. Uit bevraging  van de lokale besturen 
blijkt dat de bosdoelstellingen en subsidiemechanismen ruim gekend zijn en heel wat 
van hen initiatieven (wensen te) nemen in de lopende legislatuur. Vanuit de Vlaamse  
overheid blijven  we eraan werken om al de informatie over bebossingen laagdrempelig  
aan te bieden.  Daarom zullen er vanaf  begin september  nog 2 bijkomende  
relatiebeheerders bij ANB starten om de lokale besturen te blijven informeren en 
begeleiden. Andere  leden van de Bosalliantie blijven ook inzetten op het bereiken van 
deze doelgroep. 
4.Het principe van de boscompensatie  kan mogelijks interveniëren met de doelstellingen 
van de bosuitbreiding, omdat het om dezelfde gronden gaat die geschikt en beschikbaar 
zijn voor bebossing. Met het voorontwerp van decreet mik ik aan de hand van de 
genoemde responsabilisering  op het beperken van de vergunde  ontbossingen.
5.Het klopt dat ik het beschikbare budget  naar boven heb bijgesteld  en dat er op dit 
moment nog een onderbenutting van het budget is. De beschikbare middelen zullen 
worden aangewend op die sporen die het meest productief zijn en kunnen  intern 
verschoven worden, indien dit noodzakelijk zou blijken. Moest finaal het budget 
ontoereikend blijken,  zal ik zoeken naar bijkomende middelen.
BIJLAGE
Aangevraagde omgevingsvergunningen  met ontbossingen 2014-2020  
