title: Zwerfvuil in waterlopen - Project 'The Great Bubble Barrier'
thema: Natuur en Milieu
pdf link: https://docs.vlaamsparlement.be/pfile?id=1748477
thema link: https://www.vlaamsparlement.be/parlementaire-documenten/schriftelijke-vragen/1547702
SCHRIFTELIJKE VRAAG
nr. 1253
van FREYA PERDAENS
datum: 20 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zwerfvuil in waterlopen  -  Project ‘The Great Bubble Barrier’
Ik verwijs naar het project ‘The Great Bubble Barrier’. Dat komt er grofweg op neer dat 
men door de installatie van een soort bubbelscherm  ervoor  wil zorgen  dat afval kan 
verzameld en uit de waterlopen verwijderd worden. Uiteraard moet er rekening  gehouden 
worden met verschillende criteria: kostprijs, diepte  van de waterlopen,  effecten op de 
vispopulatie, …
Ik verwijs eveneens  naar mijn schriftelijke vraag nr. 454 van 8 januari  2021,  die 
handelde over lokale  subsidies om zwerfvuil tegen te gaan. Uit het antwoord konden we 
leren dat er veel verschillende acties werden  gesubsidieerd: strijd tegen peuken,  
installatie van camera’s,  aankoop  van straatafvalzuigers, …
1.Wordt dit project  ergens in Vlaanderen uitgevoerd?  
a)Zo ja, wat zijn de bevindingen?
b)Zo niet, is dit een project/techniek waarvan  in de nabije toekomst een 
proefproject kan worden gemaakt ergens in Vlaanderen?
c)Indien niet interessant voor Vlaamse waterlopen, door welke  factoren is dat 
concreet?
2.In het antwoord op mijn schriftelijke vraag  nr. 454 van 8 januari 2021 konden we 
lezen dat er lokale  subsidies werden gegeven voor projecten  tegen zwerfvuil.  
Worden, in het kader van deze subsidies, proefprojecten voorgelegd aan lokale 
besturen om voor hen als inspiratie te dienen?
ZUHAL DEMIR
VLAAMS MINISTER VAN JUSITIE EN HANDHAVING, OMGEVING, ENERGIE EN TOERISME 
ANTWOORD
op vraag nr. 1253 van 20 juli 2021
van FREYA PERDAENS
1.a)Deze techniek wordt nog niet toegepast in Vlaanderen.
b)The Great  Bubble Barrier is een Nederlandse  start-up die deze techniek  ontwikkeld 
heeft. Het is geen project  op zich, maar een methode die door het Nederlandse 
bedrijf op punt gezet werd en verkocht wordt. De Vlaamse Waterweg heeft in het 
kader van het LIVES-project (Interreg V-A Euregio Maas-Rijn) onderzocht of deze 
techniek kan toegepast worden. 
Binnen het projectgebied van ‘LIVES’, dat het stroomgebied van de Maas omvat, 
komen enkel locaties op de Zuid-Willemsvaart in aanmerking.  De 
Gemeenschappelijke Maas zelf is niet geschikt voor het plaatsen van een 
bellenscherm, omdat de stroomsnelheden te hoog zijn. Ook een stroomvoorziening 
is niet evident.  Na de selectie van een aantal locaties  op de Zuid-Willemsvaart, was 
er een verkennend gesprek met The Great Bubble Barrier. Hieruit bleek dat de 
kostprijs voor de installatie minimaal  200.000 euro bedraagt. Daar bovenop komt 
een maandelijkse  energiekost van ca 10.000 euro/maand. Verder moet in de 
overweging ook worden  meegenomen dat het zwerfvuilprobleem op de Zuid-
Willemsvaart vermoedelijk niet zo groot  is. Dit moet eerst beter worden onderzocht.  
De Vlaamse  Waterweg is een vuilvangrooster  aan het maken die op de eigen 
vaartuigen gemonteerd kan worden.  Deze vuilvanger zal worden  ingezet op de 
Zuid-Willemsvaart, zodat de problematiek in kaart gebracht kan worden. In het licht 
van deze resultaten kan dan bekeken worden  of de techniek van The Great Bubble 
Barrier ingezet kan worden. 
c)Zowel de kostprijs (aankoop,  installatie en maandelijkse energiekost) als de locatie 
en aard van de waterlopen  (stroomsnelheid, nabijheid energievoorziening,  …) zijn 
de belangrijkste overwegingen om (nog)  geen gebruik te maken van dit systeem.  
Intussen zijn er wel contacten  geweest met een studiebureau dat eveneens een 
bellenscherm aan het ontwikkelen is, en met een methode die een veel lager 
stroomverbruik heeft én waarvan de installatiekost  lager ligt. Op dit moment  zijn er 
geen concrete plannen om een bellenscherm te bouwen, maar evenmin  wordt de 
mogelijkheid uitgesloten. 
2.Lokale besturen die beroep doen op (project)subsidies van Mooimakers  worden  
opgevolgd en ondersteund  door Mooimakers.  Jaarlijks worden er meerdere opleidingen 
voorzien rond specifieke thema’s (vuilnisbakkenplan, doelplaatsenaanpak, …). Lokale 
besturen die zelfstandig een vuilnisbakkenplan of doelplaatsenaanpak uitvoeren 
binnen het subsidiekader  projecten  zwerfvuil en sluikstorten zullen verplicht een 
opleiding moeten  volgen. In aanloop naar de Week van de Handhaving op zwerfvuil 
en sluikstorten  organiseert Mooimakers  een startmoment waar inspirerende  
voorbeelden gedeeld worden.  
Mooimakers deelt goede praktijken, innovatieve projecten en kennisdocumenten via 
haar online Kenniswijzer (www.mooimakers.be/kenniswijzer ). Deze kenniswijzer  
wordt systematisch aangevuld en aangepast  op basis van beschikbare  kennis, 
resultaten van proefprojecten of naar aanleiding van wijzigende  regelgeving. 
Mooimakers wil via deze kenniswijzer haar rol als kenniscentrum  rond zwerfvuil  en 
sluikstorten nog verder uitbouwen.
Lokale besturen  die een coachingtraject  van Mooimakers doorlopen, worden intensief 
ondersteund door een coach van Mooimakers. Goede praktijken  en methodieken,  die 
in andere trajecten reeds hun succes bewezen, worden toegepast en vertaald naar de 
lokale situatie.
