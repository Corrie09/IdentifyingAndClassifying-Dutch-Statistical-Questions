title: AGRIFISH-Raad - Herziening EU-controleregels visserijsector
thema: Landbouw
Visserij
pdf link: https://docs.vlaamsparlement.be/pfile?id=1748521
thema link: https://www.vlaamsparlement.be/parlementaire-documenten/schriftelijke-vragen/1549010
SCHRIFTELIJKE VRAAG
nr. 1006
van BART TOMMELEIN
datum: 3 september 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
AGRIFISH-Raad  -  Herziening EU-controleregels visserijsector
Tijdens de informele AGRIFISH-Raad van 14 en 15 juni 2021 organiseerde het Portugees  
voorzitterschap een eerste gedachtewisseling  tussen de EU-ministers van Visserij omtrent  
het huidig functioneren van het gemeenschappelijk visserijbeleid (GVB).
Het GVB moet ervoor zorgen  dat zowel de visserij als de aquacultuur ecologisch, 
economisch en sociaal  duurzaam zijn, zodat ze een bron van gezond voedsel voor alle EU-
burgers vormen.  Ook moet het een dynamische  visserijsector bevorderen  en een goede 
levensstandaard voor de visserijgemeenschappen waarborgen.
Het is de bedoeling dat de Commissie  tegen eind 2022 over het functioneren van het GVB 
rapporteert aan het Europees Parlement en de Raad.
Uit de rapportage  van deze besprekingen blijkt dat onze regio tijdens de raad van 28 juni 
bijzondere aandacht had voor een duurzaam akkoord  met het Verenigd Koninkrijk  (VK) en 
Noorwegen in 2022. Unilaterale maatregelen die het gebruik van de vangstmogelijkheden  
door de Belgische  vloot bemoeilijken of verhinderen, zouden vermeden moeten worden.  
Daarnaast zou er ook een akkoord zijn omtrent de algemene visie op de herziening  van de 
Europese controleregels  voor de visserijsector.
1.Heeft  de minister al weet van gezamenlijke afspraken  omtrent de herziening van de 
controleregels die betrekking kunnen  hebben  op de Belgische vloot?
Zo ja, welke weerslag zal dit met zich meebrengen op de Belgische  vloot?
Zo niet, wat is de verdere  timing in het dossier? 
2.Welke afspraken  werden er gemaakt omtrent de visserijgebieden in het VK en 
Noorwegen voor 2022?  
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 1006 van 3 september 2021
van BART TOMMELEIN
1.Tijdens de Raad Landbouw en Visserij (Agrifish) van 28 juni 2021 werd een akkoord  
bereikt over de ‘algemene oriëntatie’ van de Raad over de herziening van de 
controleverordening. Met andere woorden:  de Raad heeft toen haar standpunt bij het 
voorstel van de Europese Commissie vastgelegd.  Door dit akkoord tussen de 27 EU-
lidstaten, is de Raad nu klaar om de onderhandelingen  met het Europese Parlement en 
de Europese  Commissie te starten. Het Sloveens  voorzitterschap zal nu deze trilogen 
opstarten en zal  hierbij de standpunten van de Raad zo goed mogelijk verdedigen.  Pas 
bij een finaal akkoord zal de precieze weerslag op de Belgische  vloot duidelijk  zijn.
2.De onderhandelingen voor de vangstmogelijkheden in 2022 worden  binnenkort 
opgestart. Het ging tijdens de Agrifish  raad van 28 juni 2021 over een ‘eerste  
gedachtewisseling’, waarbij specifiek aangegeven werd dat unilaterale maatregelen die 
het gebruik van de vangstmogelijkheden bemoeilijken of verhinderen,  vermeden  
moeten worden. 
