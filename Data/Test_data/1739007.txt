title: Departement Omgeving - Monitoring beleidsindicatoren (2)
thema: Ruimtelijke ordening
pdf link: https://docs.vlaamsparlement.be/pfile?id=1739007
thema link: https://www.vlaamsparlement.be/parlementaire-documenten/schriftelijke-vragen/1540858
SCHRIFTELIJKE VRAAG
nr. 1205
van STEVEN  COENEGRACHTS
datum: 1 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Departement Omgeving  -  Monitoring beleidsindicatoren (2)
Het Vlaams ruimtelijk beleid monitort naast bestemmingen ook het feitelijk ruimtegebruik  
en het ruimtelijk rendement. Monitoring is een belangrijke taak die de Vlaamse overheid  
op zich wil nemen, zo viel althans  te lezen in de strategische visie van het Beleidsplan 
Ruimte Vlaanderen. De vraag luidt natuurlijk al gauw wat monitoring precies is en wat 
Vlaanderen dan specifiek moet gaan monitoren.  Ook daar biedt de strategische visie een 
belangrijke leidraad en stelt: “het behelst de operationele opvolging van doelstellingen aan 
de hand van een set van beleidsindicatoren.  De indicatoren  worden gekozen om het 
operationeel beleid te evalueren en waar nodig bij te sturen.”
Aangezien we het beleid  graag onderbouwd zien op data, heb ik getracht om via een 
schriftelijke vraag (nr. 1044 van 28 mei 2021)  inzicht te krijgen in de evolutie die we 
kunnen waarnemen bij enkele beleidsindicatoren zoals ruimtebeslag, ruimtelijk 
rendement, verharding, open ruimte,  enzovoort. Het antwoord verbaasde. De minister 
meldde namelijk dat haar administratie wel degelijk het ruimtebeslag, landgebruik, 
ruimtelijk rendement, verharding monitort maar dat een antwoord een volledig 
onderzoeksrapport zou vergen. Nu, aangezien  dit de basis vormt van de strategische visie 
Beleidsplan Ruimte Vlaanderen moet het toch mogelijk zijn om daar op een efficiënte 
manier de belangrijkste trends van weer te geven.
1.Kan de minister een evolutie geven  van het feitelijk ruimtegebruik sinds 2014,  met 
daarbij aandacht voor verharding en infiltratievoorzieningen?
2.Kan de minister  een overzicht bezorgen  van de evolutie  van het ruimtelijk rendement 
in Vlaanderen? 
a)Hoe wordt dit concreet gemeten?
b)Kunnen we ervan uitgaan  dat het multifunctioneel ruimtegebruik in opmars is?
c)In welke mate wordt het slecht gelegen  juridisch aanbod sinds 2014 aangesneden?
d)Hoe is het gesteld met de groenblauwe dooradering sinds 2014?
3.Hoe is het gesteld met de bestemming en inrichting van de Europese Speciale 
Beschermingszones vandaag?
4.Wat is de evolutie van het landbouwgebied dat gebruikt wordt  door professionele 
landbouw en van datgene dat niet gebruikt wordt door professionele landbouw?
5.Hoe analyseert het departement  de ruimtebehoeften anno 2021? Welke  trends en 
wijzigingen ziet men ten opzichte van 2014 in de behoefte naar ruimte van 
verschillende actoren?
6.Hoeveel vte’s (voltijdequivalenten)  telt het Vlaams Planbureau  voor Omgeving  en de 
Data- en informatiebeheer & digitale maatschappij vandaag en hoeveel euro’s worden 
er op jaarbasis uitbesteed  aan onderzoek  en dataverzameling?
7.Ziet de minister  in het format zoals opgezet rond meer nationale  parken ook het 
nieuwe multifunctionele ruimtegebruik ontstaan of zal daar maar sprake van kunnen  
zijn als die nationale parken een bestemmingsmatige update hebben gekregen  via een 
integraal RUP (ruimtelijk uitvoeringsplan)?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1205 van 1 juli 2021
van STEVEN  COENEGRACHTS
Een deel van die gevraagde  cijfers worden  telkens gepubliceerd als Vlaamse Openbare 
Statistieken. Zie hiervoor de meest recente  toestand op 
https://www.statistiekvlaanderen.be/nl/omgeving.
Momenteel is mijn administratie aan het werken  aan het rapport “Ruimterapport  2021”. 
Dit Ruimterapport  verschijnt in december. Momenteel  wordt  een laatste  hand gelegd aan 
de teksten en gaan de teksten  binnenkort naar de lectoren en de adviesgroep. De gestelde  
vragen vinden hun antwoorden in meerdere  hoofdstukken uit het Ruimterapport.  Begin 
december wordt dit rapport gepresenteerd.
1.Feitelijk ruimtegebruik wordt  als Vlaamse  Openbare Statistiek gepubliceerd onder de 
naam ‘Landgebruik’. Deze statistiek vind je hier
https://www.statistiekvlaanderen.be/nl/landgebruik-0 en meer in detail  bij mijn eigen  
administratie op https://omgeving.vlaanderen.be/evolutie-landgebruik.
Op https://www.statistiekvlaanderen.be/nl/ruimtebeslag-0
en op https://omgeving.vlaanderen.be/evolutie-ruimtebeslag
wordt de toestand Ruimtebeslag 2019 (met evolutie) besproken. Ruimtebeslag wordt 
om de 3 jaar gemeten.
De cijfers omtrent verharding worden gepubliceerd  op 
https://omgeving.vlaanderen.be/verharding
en op https://www.statistiekvlaanderen.be/nl/verharding. 
Hierbij is Verharding  2015 de laatst officieel beschikbare toestand. Digitaal  Vlaanderen 
is momenteel een kwaliteitsrapport  aan het afwerken  over de toestand  2018.  (is dus 
ook 3-jaarlijks). 
2.De schriftelijke vraag 1168 van volksvertegenwoordiger  Gwenny De Vroe peilt 
eveneens naar het ruimtelijk rendement in Vlaanderen. U zal gelijklopende elementen 
van antwoord aantreffen. 
Het beleidsbegrip ‘ruimtelijk rendement’  is bij uitstek een meerledig begrip.  Ruimtelijk  
rendement overkoepelt de vele vormen van ruimtegebruik die erop gericht zijn om het 
bestaande ruimtebeslag in Vlaanderen beter te gebruiken: intensivering, verweving, 
tijdelijk gebruik  en hergebruik. Het begrip slaat op alle vormen van ruimtebeslag en 
dus ook op heel wat functies. Het gaat niet enkel  over woningen, maar even goed over 
ondernemingen, recreatie, voorzieningen  enzovoort. Om ruimtelijk rendement  te 
meten zijn met andere  woorden meerdere  indicatoren van belang.
a)Het Departement  Omgeving  ontwikkelt  indicatoren  om veranderingen in het 
ruimtelijk rendement Vlaanderenbreed  en geografisch gedifferentieerd te 
monitoren. Enerzijds zijn er strategische  doelstellingen  in het BRV die 
rendementsverhogingen inhouden. Anderzijds is het van belang om te meten hoe 
de vele aspecten van het ruimtelijk rendement evolueren. Hiertoe zijn twee sets 
indicatoren ontwikkeld.  Een eerste set van 12 indicatoren is raadpleegbaar in de 
studie ‘Indicatoren Ruimtelijk Rendement’ https://archief-
algemeen.omgeving.vlaanderen.be/xmlui/handle/acd/230067 
Een tweede set van 5 indicatoren is opgenomen in de studie ‘Indicatoren  en 
ruimtelijke patronen  van ruimtelijk rendement’: 
https://omgeving.vlaanderen.be/indicatoren-en-ruimtelijke-patronen-van-
ruimtelijk-rendement
Beide studies hebben de indicatoren ontwikkeld en weergegeven voor één 
referentiejaar. Jammer genoeg tonen de indicatoren  daardoor nog geen evolutie.   
b)In de strategische visie voor het Beleidsplan  Ruimte Vlaanderen wordt  een 
verschillende beleidsmatige  betekenis gehecht aan de begrippen ‘multifunctioneel 
ruimtegebruik’ en ‘verweving’. Verweving is één van de vormen van ruimtelijk 
rendement. Het gaat over het samenbrengen van verschillende activiteiten in 
dezelfde ruimte.  Activiteiten mogen elkaar  niet in de weg staan en de hoofdfunctie 
is gegarandeerd. Verweving kan een ruimte gelijktijdig  of op verschillende 
momenten gebruiken voor meerdere activiteiten. Het gemeenschappelijk gebruik 
van ruimte, lokalen en infrastructuren is een vorm van verweving. Multifunctioneel  
ruimtegebruik wordt  in de strategische  visie gehanteerd in functie van open ruimte.  
Multifunctionaliteit is gericht op een verantwoord samen - gaan van 
openruimtefuncties en ruimtegebruiken  waarbij  het functioneren van de hoofd  - 
functies landbouw,  natuur  en bos niet in het gedrang komt en de ruimtelijke 
draagkracht niet overschreden wordt.
Voor zover u peilt naar ‘verweving’ kunnen we er niet zomaar van uitgaan dat 
‘verweving’ in opmars is. Zoals gezegd is nog geen evolutie  beschikbaar in de 
ontwikkelde indicatoren.
c)Recent (2021) werden twee onderzoeksrapporten opgeleverd met resp. inzicht  in 
de ‘slecht’  gelegen woongebieden en in de ‘slecht gelegen’ woonreservegebieden. 
In concreto  gaat het om percelen die voor woonbebouwing in aanmerking  komen 
omwille van diverse  criteria  negatief scoren. U vindt de studies  terug op de website 
van het departement Omgeving:https://omgeving.vlaanderen.be/overzicht-recent-
onderzoek.
Enkele markante cijfers:
Woongebieden: van de ca. 25.000 ha scoort ca. 12.700 negatief. Daarvan zijn er 
evenwel ca. 4.000 ha gelegen in een verkaveling  en ca. 2.300  ha in een BPA of RUP. 
Woonreservegebieden: van de ca. 12.700  ha scoort ca. 8.500 ha negatief.  De 
juridische toestand (in verkaveling of RUP) hiervan is niet onderzocht.
Gezien het zeer recente  studies betreffen  kan niet retroactief gekeken worden naar 
2014 aangezien op dat moment nog niet bepaald was wat ‘slecht gelegen’ kon 
betekenen. Tevens omvatten de vermelde studies enkel inzichten  in potentiële 
bouwpercelen voor woningbouw, en niet voor ook andere functies (bedrijvigheid, 
recreatie, voorzieningen,  …). Daarvoor is nog geen afweging gemaakt van wat 
‘slecht gelegen’ zou betekenen.
d)De strategische  visie van het Beleidsplan  Ruimte Vlaanderen (BRV) benadrukt het 
belang van groenblauwe netwerken (GBN). Het Gobelin-project (2020),  uitbesteed 
door het Departement Omgeving en uitgevoerd door het Instituut voor Natuur- en 
Bosonderzoek en de Universiteit  Antwerpen, onderzocht nieuwe wegen om GBN 
effectief te realiseren. Het onderzoek  richt zich op de ondersteuning van de 
operationalisering van het BRV en de opvolging  van de strategische ambities ervan.
Eerst werd het concept ‘groenblauwe netwerken’ geanalyseerd. Deze analyse 
gebeurde aan de hand van een literatuurstudie die het concept benadert vanuit al 
zijn facetten. Daarnaast werd een vormingstraject georganiseerd met stakeholders 
op bovenlokaal en lokaal niveau om de verschillende aspecten  van een groenblauw 
netwerk te detecteren. Vervolgens brengt  het onderzoek het groenblauw netwerk 
in kaart, met het oog op de monitoring ervan.  Op basis van de resultaten  van het 
eerste deel van de studie is een set van ruimtelijke  indicatoren  ontwikkeld om de 
huidige status van het groenblauwe netwerk weer te geven.  Deze indicatoren  zijn 
zeer nauw verbonden  met het concept van ecosysteemdiensten (ESD). Door ESD 
als indicatoren te gebruiken,  kunnen  uitspraken worden gedaan over de mate 
waarin het GBN functioneel is en bijdraagt  aan de gestelde doelen van GBN; 
biodiversiteit, levenskwaliteit en klimaat.  Voor elk van deze indicatoren  werd een 
kaart opgesteld, gebaseerd op een gedetailleerde  landgebruikskaart van Vlaanderen 
(10x10m) en gebruikmakend  van bestaande rekenmodellen. Ten slotte zijn alle 
verschillende indicatoren gecombineerd tot één kaart, de GBN-kaart. Deze kaart 
laat zien waar het groenblauwe netwerk in Vlaanderen bijdraagt aan veel of weinig  
beoogde functies. Op deze manier  toont  de kaart de multifunctionaliteit van de open 
ruimte. Gebieden  met weinig multifunctionaliteit zijn daarom niet minder 
waardevol, ze kunnen  bv. bijdragen aan een zeer belangrijke functie.
Het groenblauwe  netwerk  is moeilijk  exact  te definiëren. Bij de discussie over welke 
GBN-elementen al dan niet tot het netwerk behoren  blijken schaal, context, beheer 
en doelstelling belangrijke  factoren  te zijn. Over de functies waar een groenblauw 
netwerk aan bijdraagt daarentegen, is meer eensgezindheid. Daarom werd ervoor  
gekozen om de functionaliteit van het landgebruik in kaart te brengen en te 
monitoren. Per GBN-functie wordt een kaart gemaakt die ruimtelijk  in beeld brengt 
waar het landgebruik bijdraagt aan de desbetreffende functie.  Nadien worden de 
kaarten geclusterd tot de vier kaarten voor de doelstellingen zoals geformuleerd in 
de strategische visie van het BRV; biodiversiteit,  klimaat,  leefkwaliteit en andere 
ecosysteemdiensten. Op die manier  kan er per doelstelling gemonitord worden in 
hoe goed of slecht het groenblauw netwerk  scoort. In een laatste stap worden  alle 
kaarten geïntegreerd in één GBN-kaart.  De GBN-kaart toont waar het groenblauw 
netwerk in Vlaanderen aan veel of weinig beoogde functies bijdraagt.  Op die manier  
wordt de multifunctionaliteit van de open ruimte zichtbaar gemaakt. Gebieden met 
weinig multifunctionaliteit zijn daarom niet minder waardevol, mogelijks  dragen ze 
bij aan één heel belangrijke  functie.
Het Gobelin-rapport bespreekt de status van het groenblauw netwerk en biedt een 
basis voor toekomstige  monitoring van het GBN. Momenteel kunnen echter nog 
geen evoluties in het GBN weergegeven  worden,  daarvoor is het nog te vroeg. Voor 
een goede monitoring  van het GBN is bovendien een betere afbakening van het 
begrip GBN vereist  en is er meer en betere  ruimtelijke informatie nodig. Denk 
daarbij aan informatie over het fijnmazig groen, de bodemkwaliteit en het beheer 
van groenzones.
3.Tabel 1 geeft een overzicht van overlap van Natura2000 (de Europese Speciale 
Beschermingszones en dit zowel de Vogelrichtlijngebieden als de 
Habitatrichtlijngebieden) met gegroepeerde categorieën van planologische 
bestemmingen. 
Tabel 1. overlay  Natura2000 (Habitatrichtlijngebieden + Vogelrichtlijngebieden) met 
de ruimteboekhouding.
SBZ-H SBZ-V alle SBZ Bestemming
Opp (ha)
pct Opp (ha)
pct Opp (ha)
pct
Wonen 154 0,1% 2547 2,6% 2676 1,6%
Recreatie 1181 1,1% 1242 1,3% 2102 1,3%
natuur en reservaat 56488 53,9% 27906 28,4% 64934 39,1%
overig groen 2297 2,2% 1390 1,4% 3355 2,0%
Bos 10283 9,8% 6406 6,5% 15241 9,2%
Landbouw 18331 17,5% 40235 41,0% 53527 32,2%
Industrie 152 0,1% 5413 5,5% 5502 3,3%
Overige 15614 14,9% 12933 13,2% 18387 11,1%
geen bestemming 388 0,4% 171 0,2% 464,5 0,3%
Totaal 104888 100,0% 98243 100,0% 166188 100,0%
Een goede  indicatie voor het effectief “passend  gebruik en/of  beheer”, is het aandeel  
van Natura2000  waar er sprake is van effectief natuurbeheer, onder vorm van een 
natuurbeheerplan of gelijkaardig instrument. Bijvoorbeeld,  van de totale  oppervlakte 
Habitatrichtlijngebied, is actueel 52% (of in absolute getallen  54.628 ha) onder wat de 
natuurindicatoren “effectief natuurbeheer” noemen. Binnen  dit aandeel  blijkt dat er 
binnen deze beheerplannen voor 41.343 ha effectief Natura2000-habitats  als 
streefbeeld zijn vooropgesteld.
4.Vanuit het beleidsdomein  Landbouw en Visserij kwam  het antwoord dat deze vraag  
moest gesteld worden  aan mijn collega minister Crevits. Hiervoor verwijs  ik dan ook 
graag door naar haar.
5.Het departement analyseert en monitort de ruimtebehoeften niet systematisch.
6.Bij de afdeling Data-  en informatiebeheer & digitale  maatschappij  (DIDM) waren er op 
1 juli 2021 23,60  VTE aan het werk voor alle taken  van DIDM. Tegen het einde van het 
jaar verminderd dit met 4,6 VTE door uitstroom en pensionering. 
Bij de afdeling  Vlaams Planbureau voor Omgeving (VPO) waren er op 1 juli 2021 66,5 
VTE aan het werk voor alle taken van VPO. Het onderzoeksbudget van het VPO bedraagt  
jaarlijks 2.056.000 euro.
7.Neen. Een erkenning van een gebied als nationaal park Vlaanderen wijzigt de bestaande  
bestemmingsplannen en beleidskaders om aan de afbakening en differentiatie van de 
gebieden van de natuurlijke en agrarische structuur te werken niet. Dat is zo ook 
afgesproken binnen de Vlaamse Regering. 
