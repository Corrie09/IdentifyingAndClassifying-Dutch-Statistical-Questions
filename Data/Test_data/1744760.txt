title: Vrachtwagencombinaties met een maximaal toegelaten massa (MTM) tot 50 ton - Voorwaarden
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1744760
thema link: https://www.vlaamsparlement.be/parlementaire-documenten/schriftelijke-vragen/1545454
SCHRIFTELIJKE VRAAG
nr. 1493
van MAARTEN DE VEUSTER
datum: 13 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Vrachtwagencombinaties met een maximaal  toegelaten massa (MTM) tot 50 ton  -  
Voorwaarden
Momenteel is het gewicht voor een trekker plus oplegger (MTM) in Vlaanderen nog beperkt 
tot 44 ton. 
Sinds 1 mei 2018 laat Wallonië 6-assige vrachtwagencombinaties toe met een wielbasis 
van 12,25 m en een totaalgewicht van 50 ton en dit conform  de brugformule. Ook in 
Nederland is de MTM op 50 ton gebracht. 
Vlaanderen zou transporten toelaten met een MTM tot 50 ton, zo besliste de Vlaamse 
Regering op 21 mei jongstleden, maar dan wel onder bepaalde voorwaarden die de 
infrastructuur moeten  beschermen en de verkeersveiligheid waarborgen. Dat is echter  
enkel een principebeslissing, er dient nog te worden gewacht op adviezen van de 
raadgevende commissie administratie-nijverheid, de MORA  (Mobiliteitsraad van 
Vlaanderen) en de Raad van State  vooraleer een definitieve goedkeuring kan volgen.
De 50 tonregel zou in Vlaanderen  echter enkel gelden voor milieuvriendelijke  en 
emissievrije voertuigen, bij ‘gewone’ vrachtwagencombinaties blijft de verhoging van de 
MTM beperkt tot 48 ton. Het verschil van twee ton betreft enkel het extra gewicht van 
onder meer de batterijen en andere  nieuwe technologie, en wordt niet vertaald in extra 
laadvermogen. Die beperking is er in Wallonië dus niet.
1.Waarom werd hier niet voor een harmonisatie met de buurlanden gekozen?
2.Hoe schat de minister  het effect  van het verschil  in 2 ton MTM in op onze Vlaamse 
transportbedrijven?
3.Kan de minister een timing geven met betrekking tot de gevraagde adviezen en de 
definitieve goedkeuring door de Vlaamse Regering?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1493 van 13 juli 2021
van MAARTEN DE VEUSTER 
1.De harmonisatie tussen de verschillende  lidstaten is vandaag  beperkt tot de Europese 
richtlijn 96/53.  Nederland staat vandaag 50 ton toe, Duitsland  beperkt de MTM tot 
Europees opgelegde 40 ton en Frankrijk  volgt België in de 44T.
Wallonië staat momenteel onder specifieke en strenge voorwaarden 50 ton toe.
Er zijn verschillende redenen waarom  Vlaanderen  de regelgeving van Nederland en of 
Wallonië niet kan overnemen. 
Ten eerste is er een verschil tussen de Nederlandse en Belgische infrastructuur, met 
name de gebruikte normen bij de bouw  van de bruggen. De Vlaamse regelgeving 
besteedt extra aandacht aan de bescherming  van bruggen door middel  van technische  
eisen aan de voertuigen. 
Een tweede  reden is de extra tonnage  voor alternatieve brandstoftechnologie  en 
emissievrije technologie. Milieuvriendelijke aandrijving  is zwaarder dan conventionele 
aandrijving waardoor de vervoerder netto laadvermogen zou verliezen, wat veel 
transporteurs als een drempel  ervaren. Met deze regelgeving wordt dat probleem 
weggewerkt.
De Europese  richtlijn 96/53/EG bepaalt dat de MTM verhoogd wordt met de voor de 
alternatieve brandstoftechnologie of emissievrije technologie vereiste  extra massa  
van respectievelijk maximum 1 en 2 ton. De facto betekent  dit dat de MTM van de 
sleep verhoogd wordt met dezelfde waarde  als waarmee de MTM van het trekkend 
voertuig verhoogd wordt, zodat de sleep in totaliteit geen nuttig  laadvermogen 
verliest. De Europese richtlijn  legt deze verhogingen op voor voertuigen met een 
maximale massa van 40 ton.
In Vlaanderen bedraagt  de maximale massa echter 44 ton, waardoor de meeste  
vrachtwagencombinaties niet beïnvloed worden door deze nieuwe Europese  
regelgeving. Belangrijk hierbij is wel dat er binnen  de Benelux gepleit  wordt om een 
vergelijkbare verhoging toe te staan ten opzichte van de binnen  de Benelux voorziene  
maxima (die hoger liggen dan de Europese). 
Om in Vlaanderen  innovatieve technologieën zoals emissievrije voertuigen alle kansen  
te geven, en niet te benadelen passen  we dit principe ook toe op de regelgeving  van 
50 ton. Een verhoging met 1 of 2 ton boven  op de beschouwde  combinatie van 50 ton 
is echter technisch niet mogelijk.  Vandaar dat dit in de huidige regelgeving werd 
geïncorporeerd door 50 ton enkel toe te staan voor emissievrije voertuigen en 48 ton 
voor voertuigen  die gebruikmaken van klassieke brandstoffen. Voertuigen  die 
aangedreven worden  door alternatieve brandstoffen kunnen  tot 49 ton wegen. 
2.De huidige  regelgeving die in Vlaanderen van kracht is voorziet een maximum van 44 
ton. Met deze regelgeving willen  we deze massa optrekken naar 48 ton voor 
traditionele brandstoffen, 49 ton voor alternatief aangedreven voertuigen en naar 50 
ton voor emissievrije voertuigen.  Het betreft een extra voordeel  voor de 
transportsector ten opzichte  van de huidige  regelgeving.  In die zin zijn er geen 
nadelen voor de transportsector ten opzichte van de huidige situatie.
3.De tweede principiële goedkeuring door de Vlaamse  Regering gebeurde op 10 
september jl. De opmerkingen van de MORA en de CAIN zijn hierin  verwerkt. 
Momenteel wordt  het advies van de Raad van State gevraagd binnen  een termijn  van 
30 dagen. Vervolgens volgt de definitieve goedkeuring.  Een concrete timing  kan ik u 
evenwel niet meegeven op dit moment.
