title: Zwerfvuil - Gewestelijke opsplitsing recyclagecijfers
thema: Natuur en Milieu
pdf link: https://docs.vlaamsparlement.be/pfile?id=1748476
thema link: https://www.vlaamsparlement.be/parlementaire-documenten/schriftelijke-vragen/1547698
SCHRIFTELIJKE VRAAG
nr. 1252
van FREYA PERDAENS
datum: 20 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zwerfvuil  -  Gewestelijke opsplitsing recyclagecijfers
Op 9 juni 2021 werd in de commissie  Leefmilieu een hoorzitting gehouden  over zwerfvuil.  
Een van de sprekers  was Marc Adams  van de Interregionale  Verpakkingscommissie 
(IVC). In het verslag van die commissiezitting kunnen we bij zijn antwoorden op de 
vragen van de commissieleden het volgende  lezen: “Marc Adams begrijpt dat de 
commissieleden erg geïnteresseerd zijn in de cijfers  voor Vlaanderen. Gewestelijke  cijfers  
vormen echter een probleem, niet omdat men niet weet wat er gerecycleerd of 
ingezameld wordt in Vlaanderen, maar omdat de op de markt gebrachte  hoeveelheden  
niet gewestelijk opgesplitst worden. Op basis van wat er op de Belgische  markt gebracht 
wordt, kan men enkel  een ruwe inschatting  maken van wat er op de Vlaamse  markt 
gebracht wordt”.
Ik had naar aanleiding van deze quote graag een antwoord gekregen  op de volgende 
vraag.
Zullen er in de toekomst initiatieven  genomen worden om de op de markt gebrachte 
hoeveelheden gewestelijk op te splitsen? Zo ja, welke?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr.1252 van 20 juli 2021   
van FREYA PERDAENS 
Op korte termijn worden er geen initiatieven  genomen om de op de markt gebrachte  
hoeveelheden gewestelijk op te splitsen. Voor de verpakkingen geldt immers een 
Uitgebreide Producentenverantwoordelijkheid  (UPV) in de vorm van een terugnameplicht, 
die opgenomen wordt door Fost Plus als erkend  organisme. De UPV wetgeving vindt zijn 
basis in de Europese richtlijn (94/62/EG) rond verpakkingen en werd geïmplementeerd in 
een interregionaal samenwerkingsakkoord. In deze Europese  richtlijn en dus ook in het 
interregionale samenwerkingsakkoord is bepaald dat alle percentages worden  uitgedrukt 
in gewichtspercentage ten opzichte van het totale gewicht van de in België op de markt 
gebracht eenmalige verpakkingen.   
Diverse arresten van het Grondwettelijk Hof, alsook  juridische adviezen hebben bevestigd 
dat er geen regionale markten bestaan, enkel een Belgische eenheidsmarkt. Juridisch-
institutioneel is het op dit moment daarom niet mogelijk om een divergerend regionaal 
UPV-beleid te voeren  ten aanzien van de producenten die op nationaal niveau opereren. 
We hebben geen rechtsgrond om op te leggen aan producenten om de op de markt 
gebrachte hoeveelheden  gewestelijk op splitsen. 
