title: Digitale meter - Problemen opvolgen energieverbruik via 'Mijn Fluvius'
thema: Energie
pdf link: https://docs.vlaamsparlement.be/pfile?id=1743951
thema link: https://www.vlaamsparlement.be/parlementaire-documenten/schriftelijke-vragen/1543568
SCHRIFTELIJKE VRAAG
nr. 1221
van CHRIS  JANSSENS
datum: 8 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Digitale meter  -  Problemen opvolgen energieverbruik via 'Mijn Fluvius'
Distributienetbeheerder Fluvius biedt de gratis online  toepassing ‘Mijn Fluvius’  aan 
waarbij gebruikers  hun energieverbruik kunnen opvolgen. Elk gezin met een digitale 
meter kan op deze manier alle verbruikswaarden per dag voor zowel  elektriciteit als 
aardgas raadplegen en zo een beter zicht krijgen op hun energieverbruik.
Een aantal gebruikers met digitale meter klaagt echter  over het feit dat de gegevens niet 
up-to-date zijn en dat men vaak dagen moet wachten eer ze beschikbaar zijn. Er worden 
ook vragen gesteld bij de juistheid van de gegevens en het feit dat het verbruik louter 
geschat zou worden.  Het zou echter perfect  technisch mogelijk moeten zijn voor 
personen die over een digitale meter beschikken om hun energieverbruik  correct en tijdig 
te kunnen opvolgen. Dat ligt in het verlengde van het voornemen om van de digitale 
meter een ‘slimme’  meter te maken.
1.Heeft  de minister weet van dergelijke klachten? Zo ja, hoeveel klachten heeft zij of 
haar diensten hieromtrent ontvangen en welk gevolg werd eraan gegeven?
2.Is de minister van plan hieromtrent contact op te nemen  met Fluvius? Zo niet, 
waarom niet?
3.Bevindt het probleem zich volgens de minister louter bij de distributienetbeheerder 
of zijn er problemen/vertragingen bij het doorstromen van de gegevens  van de 
digitale meter naar de distributienetbeheerder?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1221 van 8 juli 2021  
van CHRIS JANSSENS
1.Einde juni 2021 waren in Vlaanderen ongeveer 884.000 digitale  meters geplaatst. Aan 
ongeveer 167.000 netgebruikers  werd een mandaat  tot verbruikshistoriek toegekend. 
In de praktijk zijn er ongeveer 61.000 actieve gebruikers van het webportaal “Mijn 
Fluvius”. Op mijn kabinet en bij VEKA  zijn minder  dan 10 vragen of klachten ontvangen 
over de werking van het webportaal.  Tot op heden  werden  bij Fluvius 233 vragen of 
klachten geregistreerd over de verbruikshistoriek  via het portaal. Dit betekent minder 
dan 0,5% van het aantal actieve portaalgebruikers.
2.De werking van het webportaal verloopt zoals voorzien. Zoals blijkt uit deelvraag  3 zijn 
klachten of problemen meestal te wijten  aan tijdelijke technische oorzaken.  Het 
webportaal geeft niet in real-time de verbruiksgegevens weer. Het is niet mijn intentie 
om specifiek hiervoor contact  op te nemen  met Fluvius.
3.Het meest  voorkomende probleem is het gebrek aan een stabiele verbinding van de 
meter met het netwerk van de telecomprovider. Dit heeft een impact op het 
doorstromen van de gegevens van de digitale meter naar de systemen van de 
netbeheerders. Als het signaal ontbreekt of te zwak is, resulteert dit voor de klant in 
ontbrekende gegevens op het portaal. Zodra de communicatie  hersteld  is, worden de 
beschikbare meterstanden zichtbaar  op het portaal. Indien er toch meterstanden niet 
kunnen gerecupereerd worden, worden ontbrekende waarden ingevuld met lineaire 
schattingen of interpolaties op basis van eerder  en later uitgelezen meterstanden.
Voor aanhoudende communicatieproblemen wordt - in afwachting van een bekabelde 
oplossing - naar een andere structurele  oplossing gezocht  (bv. proefopstelling met 
antenne).
Soms zijn er interne werkzaamheden of storingen in de systemen  van de 
netbeheerders. De Fluvius-systemen verzamelen elke dag op korte tijd enorme 
hoeveelheden gegevens van alle digitale meters  in Vlaanderen. Heel uitzonderlijk  loopt 
dit proces  vertraging op. Dan bewaart de digitale  meter de verbruiksdata en 
piekvermogens en worden deze gegevens op een later tijdstip uitgelezen.  Dergelijke 
werkzaamheden of storingen worden via een banner aangekondigd  of gemeld op het 
portaal.
De gegevens  van het elektriciteits- en gasverbruik staan telkens meestal  de dag erna 
op het portaal.  Voor het piekvermogen is dat bij het begin van de volgende maand. Is 
de uitlezing van de digitale  meter uitzonderlijk niet mogelijk, dan bewaart de digitale  
meter deze verbruiken en piekvermogens en worden deze gegevens later uitgelezen. 
Klanten die in ‘real time’ inzicht willen krijgen in hun verbruik  of piekvermogen, kunnen 
applicaties aansluiten op de gebruikerspoorten van hun digitale  meter. Zie 
www.maakjemeterslim.be voor een overzicht van mogelijke  applicaties.
