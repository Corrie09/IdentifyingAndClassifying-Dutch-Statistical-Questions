title: Personen met een handicap - Verdeling budgetten zorginvesteringsplan - Prioriteitengroep 1 en minderjarigen
thema: Welzijn en Gezin
pdf link: https://docs.vlaamsparlement.be/pfile?id=1750871
thema link: https://www.vlaamsparlement.be/parlementaire-documenten/schriftelijke-vragen/1547249
SCHRIFTELIJKE VRAAG
nr. 808
van TINE VAN DER VLOET
datum: 16 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Personen met een handicap  -  Verdeling  budgetten zorginvesteringsplan  -  
Prioriteitengroep 1 en minderjarigen
Met het zorginvesteringsplan voorziet de Vlaamse Regering in extra budgettaire middelen 
voor personen met een handicap.  Het doel van het plan is om personen met een 
handicap met de meest acute zorgnood  (prioriteitengroep 1) binnen de 18 maanden een 
persoonsvolgend budget (PVB)  ter beschikking te stellen.
Op de website van het Vlaams Agentschap voor Personen met een Handicap  (VAPH) staat 
het volgende te lezen:
-Wie een vraag heeft met als prioriteringsdatum 31.12.2019  of vroeger,  zal het 
persoonsvolgend budget  tussen midden juli en eind september 2021 ter beschikking 
krijgen. 
-Voor vragen met een prioriteringsdatum  van 01.01.2020 tot en met 31.12.2020, 
zullen de budgetten daarna  stapsgewijs ter beschikking  gesteld worden,  afhankelijk  
van het afronden van de aanvraagprocedure  voor een persoonsvolgend budget  en het 
ontvangen van een definitieve beslissing tot toewijzing van een persoonsvolgend 
budget. De eerste terbeschikkingstellingen voor deze groep zullen  tussen eind 
september 2021 en midden 2022 stapsgewijs verstuurd  worden. 
-Voor vragen met een prioriteringsdatum vanaf 01.01.2021  waarvoor de 
aanvraagprocedure is afgerond en waarbij  er een beslissing tot toewijzing is, wordt  de 
wachttijd vanaf dan teruggebracht tot 18 maanden.
Tot slot reserveert het zorginvesteringsplan 32 miljoen euro (15% van het totale budget) 
voor minderjarigen.
1.Hoeveel personen zullen een persoonsvolgend budget  ontvangen  in de periode 
midden juli tot eind september 2021? Graag een opsplitsing per provincie en per 
budgetcategorie. Tot welke datum op de wachtlijst zullen personen met een handicap  
op dat moment geholpen  worden?  
2.Hoeveel personen zullen een persoonsvolgend budget  ontvangen  tussen de periode 
eind september 2021 en midden 2022? Graag een opsplitsing  per provincie en per 
budgetcategorie. Tot welke datum op de wachtlijst zullen  personen  met een 
handicap op dat moment geholpen worden? 
3.Hoeveel minderjarigen zullen  er met de 32 miljoen euro geholpen worden? Hoeveel  
minderjarigen zullen  er geholpen worden  door hulpverlening in een multifunctioneel 
centrum (MFC)?  Welk budget van minderjarigen gaat er naar een 
persoonlijkeassistentiebudget (PAB)? Hoeveel  minderjarigen  op de PAB-wachtlijst 
kunnen hiermee worden geholpen?
4.Op welke datum  op de wachtlijst voor minderjarigen  zal men zitten nadat  de 32 
miljoen is verdeeld?
5.Kunnen minderjarigen vanuit een residentiële opvang  ook overschakelen naar een 
cashbesteding van hun budget? 
Zo ja, vanaf  wanneer is dat mogelijk? Hoe is de minister  van plan om kenbaarheid te 
geven aan deze keuzemogelijkheid?
Zo niet, wanneer gaat deze optie mogelijk gemaakt  worden?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 808 van 16 juli 2021
van TINE VAN DER VLOET
1.In de maanden juli, augustus en september 2021 krijgen alle personen in 
prioriteitengroep 1 met een prioriteringsdatum  voor 31 december 2019 een 
persoonsvolgend budget.  Het gaat om ongeveer 1.400  terbeschikkingstellingen.  Het 
precieze aantal kan op dit moment nog niet bepaald worden omdat voor elke 
terbeschikkingstelling een aantal controles  dienen  uitgevoerd  te worden,  bv. heeft de 
persoon recent een terbeschikkingstelling verkregen in het kader van een 
automatische toekenning. 
2.In de periode tussen  eind september  2021 en midden 2022 zullen  de overige mensen 
in prioriteitengroep 1 met een prioriteringsdatum voor 31 december 2020 en voor wie 
de volledige toeleidingsprocedure is afgerond een persoonsvolgende budget ter 
beschikking gesteld krijgen. Gezien de prioriteringsdatum gelijkgesteld is met de 
datum waarop een ondersteuningsplan bij het VAPH werd ingediend en er daarna nog 
een aantal  belangrijke stappen  in de toeleiding volgen,  zijn nog niet al deze cliënten  
gekend. Hierdoor kunnen op vandaag  geen precieze aantallen meegedeeld  worden. 
3.Er wordt 32 miljoen  euro van het uitbreidingsbeleid geïnvesteerd  in bijkomende 
ondersteuning voor minderjarigen.  Hiervan zal 3 miljoen euro voorbehouden worden 
persoonsvolgende convenants om tegemoet te komen aan complexe zorgvragen. De 
inzet van de overige middelen moet nog concreet  ingevuld worden. Hiervan zal een 
belangrijk deel ingezet worden voor bijkomende PAB’s. 
4.Op deze vraag kunnen we op dit moment geen antwoord geven. 
5.Reeds meerdere jaren bestaat de mogelijkheid voor minderjarigen die residentieel 
opgevangen worden om een vraag naar een PAB te stellen.  De voorbije jaren werd 
deze mogelijkheid slechts door een beperkt aantal cliënten  benut. 
