title: Omleidingsweg Zoersel - Verbindingsweg met Malle
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1744764
thema link: https://www.vlaamsparlement.be/parlementaire-documenten/schriftelijke-vragen/1545629
SCHRIFTELIJKE VRAAG
nr. 1494
van KATRIEN  SCHRYVERS
datum: 14 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Omleidingsweg Zoersel  -  Verbindingsweg met Malle
Het dossier van de omleidingsweg  rond Zoersel is al meer dan vijftig jaar oud. Het tracé is 
opgenomen in het gewestplan. De aanleg van de omleidingsweg is noodzakelijk om de 
dorpskern van Zoersel, die kreunt onder het toegenomen verkeer, opnieuw leefbaar te 
maken.
Ook het voorzien  in een nieuwe verbindingsweg  tussen de omleidingsweg Zoersel en de 
industriezone van Malle is noodzakelijk om de omleidingsweg  optimaal te laten 
functioneren en niet enkel de dorpskern van Zoersel, maar ook het centrum  van Oostmalle 
en Westmalle te ontlasten. In februari/maart 2018 werden daarover infosessies voor de 
burgers georganiseerd.  De daaruit verkregen informatie en feedback  werd door het 
Agentschap Wegen en Verkeer (AWV) en het studiebureau dat de plannen uittekent, 
bestudeerd en afgetoetst aan het ontwerpplan.
In antwoord  op mijn schriftelijke vraag  nr. 1150 van 7 augustus 2020 gaf de minister een 
stand van zaken. Zo werden twee concepten  met fietstunnels uitgewerkt, namelijk een 
ontwerp waarbij in drie fietstunnels onder de N12 in Malle wordt voorzien  en een ander 
ontwerp waarbij in één fietstunnel wordt voorzien onder de industriezone. In het najaar 
van 2020 zou een Projectstuurgroep de ontwerpen bespreken waarna de projectnota 
gefinaliseerd zou worden. Op basis van de definitieve projectnota zou bepaald  kunnen 
worden hoeveel en welke  onteigeningen nodig zouden zijn.
In het kader  van de uitgevoerde studies werd vorig jaar al 83.468,7  euro betaald.
1.Welk concept  met betrekking tot fietstunnels  werd in aanmerking genomen  en 
waarom?
2.Wat is de stand  van zaken  met betrekking  tot de opmaak van de projectnota voor de 
verbindingsweg?
3.Werd  daarover reeds teruggekoppeld met de buurtbewoners?  Zo ja, wat waren de 
conclusies? Zo niet, wanneer staat dat op de planning?
4.Is er al duidelijkheid over de onteigeningen  die nodig zullen zijn voor de aanleg  van 
de verbindingsweg tussen de ringweg fase I van Malle en de ring van Zoersel?  Over 
hoeveel grondinnames gaat het? Welk budget wordt  daarvoor uitgetrokken?  Werden 
er al grondverwervingen  gedaan?  Zo ja, hoeveel en voor welke  bedragen? Wat is de 
timing omtrent de onteigeningen?
5.Welke bedragen  werden er sinds augustus 2020 door Vlaanderen uitgegeven in het 
kader van de opmaak van de plannen voor en aanleg van de aansluiting  van de ringweg 
rond Malle? Wat is het totaalbedrag dat tot op heden werd betaald  in het kader van 
dat project?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1494 van 14 juli 2021
van KATRIEN  SCHRYVERS
1.Ter hoogte van de N12 Antwerpsesteenweg zullen er in de schoolomgeving van Maris 
Stella Instituut 3 tunnels voorzien worden  voor de zachte weggebruikers.  Eén grote 
gecombineerde fiets- en voetgangerstunnel die ervoor  zorgt dat de zachte 
weggebruikers op een veilige manier de N12 kunnen  kruisen om zowel de bushaltes 
als de fietspaden te bereiken.  De 2 kleinere fietstunnels  onder de toekomstige tangent 
zullen voorzien in een goede  en veilige doorstroming voor het fietsverkeer. Door de 
aanleg van deze tunnels worden de verkeersstromen van de zachte weggebruiker 
ontvlecht met deze van het gemotoriseerd verkeer  en wordt zo maximaal  ingezet  op 
het vermijden van conflicten en een betere  doorstroming voor alle weggebruikers.
Ter hoogte  van het industrieterrein zal er een 4e fietstunnel onder de tangent voorzien 
worden die ervoor zal zorgen dat het fietsverkeer op een vlotte en veilige  manier het 
industrieterrein kan bereiken zonder dat dit het doorgaand verkeer op de tangent  
beïnvloedt.
2.Wat de voortgang betreft, meldt het Agentschap  Wegen en Verkeer (AWV) dat ze in 
juli 2021 het akkoord van de gemeente Malle ontvangen heeft betreffende het 
voorliggende concept. Hierdoor  zal er terug een projectstuurgroep  kunnen  
georganiseerd worden na de zomer waarbij  de projectnota finaal kan goedgekeurd 
worden.
3.Er zal pas over de projectnota worden  gecommuniceerd  met de buurtbewoners nadat 
deze officieel is goedgekeurd. In het kader van de opmaak van deze projectnota werd 
er in het verleden al wel een participatietraject opgezet.  Een concrete datum voor de 
inplanning van het volgende informatiemoment moet nog voorzien worden  in overleg  
met alle projectpartners, maar zal vermoedelijk  in het najaar van 2021 plaatsvinden.
4.Na goedkeuring  van de projectnota zal het studiebureau verder  aan de slag gaan met 
het uitwerken van de uitvoerings- en onteigeningsplannen. Nadat deze plannen 
concreet zijn uitgewerkt, zal er duidelijkheid komen over de te onteigenen oppervlaktes 
en de ramingen die hier tegenover staan. Voorlopig raamt  AWV de nodige 
onteigeningen op een bedrag  van € 2.000.000. Eenmaal de plannen finaal  zijn, zal 
deze raming  worden geactualiseerd op basis van concrete  informatie.
5.Tot op heden werd er voor de studie van de eerste fase van de tangent  rond Malle een 
bedrag uitbetaald van € 95.384,25.
