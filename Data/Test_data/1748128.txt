title: Sportclubs - Sponsoring door gokbedrijven
thema: Sport
Welzijn en Gezin
pdf link: https://docs.vlaamsparlement.be/pfile?id=1748128
thema link: https://www.vlaamsparlement.be/parlementaire-documenten/schriftelijke-vragen/1543708
SCHRIFTELIJKE VRAAG
nr. 790
van IMADE ANNOURI
datum: 8 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Sportclubs  -  Sponsoring door gokbedrijven
Het Belgische Napoleon Games verlengt zijn sponsoring  van Deceuninck-Quick-Step, het 
wielerteam van Patrick Lefevere, tot 2024 en legt daarvoor meer centen  op tafel. Het logo 
van Napoleon Games krijgt vanaf volgend  seizoen een prominente plek. Napoleon Games  
was de voorbije jaren prominent als sponsor aanwezig in het Belgische voetbal.  Nu wordt 
het bedrijf  zichtbaarder in het wielrennen. Ook Tom Boonen  duikt op in campagnes  van 
Napoleon Games.
Ik vind dit een onrustwekkende evolutie. Reclame voor gokken mag dan op de VRT al 
afgebouwd worden, de bedrijven zelf worden nog grotere sportsponsors van clubs. 
Experten in de hulpverlening moeten het afleggen  tegen een miljoenenbusiness  die overal  
aanwezig is. Want reclame voor gokken zien, doet gokken.  Online gokken is niet zonder 
risico's en gevaren. Het kan schadelijke  proporties aannemen. Het is een breed 
maatschappelijk probleem en dat vraagt om een breed maatschappelijke aanpak.
1.Wat vindt de minister van deze evolutie?
2.Moeten moeten er geen strengere regels komen voor reclame  voor gokken  gezien de 
potentiële schadelijke  effecten ervan  (cfr. reclame voor roken)?
3.Zijn er cijfers van wat gokverslaving jaarlijks aan de maatschappij kost? Graag een 
overzicht van de kosten  voor de behandeling van gokverslaving en de kostprijs van 
preventiecampagnes van 2017 tot nu.
4.Zijn er gespreken lopende tussen Vlaamse en federale overheid over de ontwikkeling 
van een overkoepelende visie en plan over gokken?
Deze vraag werd gesteld  aan de ministers  Ben Weyts (889),  Wouter Beke (790)
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
GECOÖRDINEERD ANTWOORD
op vraag nr. 790 van 8 juli 2021
van IMADE ANNOURI
1.Ik deel de bezorgdheid rond gokreclame en zal dit onderwerp ook ter sprake  brengen  
bij het opmaken  van het beleidsplan rond gokken door de Algemene Cel Drugs.
Vanuit het sportbeleid verwijst  collega minister Ben Weyts naar zijn reactie en de 
discussie op enkele recente vragen om uitleg over dit onderwerp in de Commissie 
Cultuur, Jeugd,  Sport en Media van het Vlaams Parlement: 
Vraag om uitleg van Maaike De Rudder over de cijfers van de Kansspelcommissie 
over online  gokken – 9 juni 2021 
Vraag om uitleg van Maaike De Rudder over gokken en weddenschappen in de 
sportsector – 12 mei 2021 
2.Gokreclame verdient  absoluut beleidsaandacht. Een zorgwekkend gevolg van de 
overvloed aan gokreclame en sponsoring door de gokindustrie is de normalisatie van 
gokken. We kunnen er absoluut niet mee akkoord gaan dat mensen sportwedstrijden 
als vanzelfsprekend gaan associëren met gokken,  wat net is wat de gokindustrie  wil 
bereiken. Daarnaast  wekt reclame irrationele  verwachtingen  op over de winstkansen 
van gokken. Het is wetenschappelijk aangetoond dat gokreclame rechtstreeks het 
gokgedrag beïnvloedt. Ook is aangetoond dat mensen die reeds  worstelen  met een 
gokverslaving, door gokreclame aangezet worden om te gokken. We weten 
ondertussen ook dat het louter  toevoegen van een waarschuwende boodschap  zoals 
‘gok met mate’ onvoldoende impact heeft.  
Een maatschappelijk  probleem vraagt om een bredere maatschappelijke oplossing, 
zoals de problematiek van roken.  Ook hier is niet één sector gevat. Als we de sociale 
normen rond gokken willen wijzigen, moeten  we sportweddenschappen, en gokken in 
het algemeen, minder normaliseren. Daarvoor  bevinden de hefbomen zich op het 
federale niveau. Zowel ikzelf als collega Vlaams minister Ben Weyts zijn voorstander 
om de regels  aan te scherpen. 
Zoals in het antwoord op vraag 1 reeds vermeld, zal dit onderwerp meegenomen 
worden bij het opmaken van het beleidsplan rond gokken door de Algemene Cel Drugs.
3.Kostprijs van preventiecampagnes
Gokpreventie wordt opgenomen door onze partnerorganisatie Vereniging voor Alcohol 
en andere Drugproblemen (VAD), en dit sinds de beheersovereenkomst  2016-2020 en 
in de huidige beheersovereenkomst 2021 – 2025 als partnerorganisatie voor het 
voorkomen van gezondheidsschade  door alcohol, drugs,  gamen, gokken, en 
psychoactieve medicatie. 
De beheersovereenkomst van VAD, met een jaarlijks  subsidiebedrag  van 3.309.200 
euro, omschrijft volgende resultaatsgebieden: informatie geven,  preventiematerialen 
ontwikkelen, verspreiden en implementeren, deskundigheidsbevordering  van 
professionelen, het operationeel houden van de Druglijn en de Druglijnwebsite en 
campagnes voeren naar de burger.  Binnen al deze onderdelen van de werking is 
gokken aanwezig als thema. Er is geen afzonderlijk budget  voorzien voor ieder thema,  
dus afzonderlijke cijfers voor gokpreventie  zijn niet te geven. Personeelsmiddelen, de 
grootste kostprijs  van het gokpreventiebeleid, zijn niet op te splitsen per thema.  
Bepaalde specifieke werkingskosten gelinkt aan acties rond het thema gokken  zouden  
slechts een zeer fragmentarisch beeld geven van de uitgaven  van de Vlaamse  Overheid 
inzake gokpreventie.
Kosten voor de behandeling van gokverslaving
Hulp voor (gok)verslaving maakt deel uit van het standaardaanbod  van de centra 
geestelijke gezondheidszorg (CGG) die door de Vlaamse  Overheid gefinancierd  
worden. In de financiering  en de hulpverlening  wordt geen onderscheid  gemaakt 
tussen het aanbod voor gokverslaving of voor andere verslavingen.  
Daarnaast financiert de Vlaamse  Overheid  ook een aanbod aan online hulpverlening.  
Hiermee wordt het aanbod  aan laagdrempelige, rechtstreeks toegankelijke online 
hulpverlening bestendigd en verder uitgebouwd  via de websites  depressiehulp.be,  
acoholhulp.be, gokhulp.be, drughulp.be, cannabishulp.be. Hierbij is de financiering 
evenmin opgesplitst  per website.
Het is dus niet mogelijk om weer te geven hoeveel middelen de Vlaamse  overheid  
vrijmaakt voor de behandeling van gokverslaving.
4.De ambitie voor de ontwikkeling  van een overkoepelende visie en plan over gokken, 
staat op de prioriteitenlijst van de Algemene Cel Drugs. De Thematische Vergadering 
Drugs van de Interministeriële Conferentie Volksgezondheid  heeft op 15 juli 2021 
prioriteiten voor de komende jaren goedgekeurd, waaronder het opstellen van een 
interfederaal beleidsplan rond gokken.  Dit biedt het noodzakelijke kader en de 
samenwerking om dit thema  te benaderen. Zowel ikzelf als mijn collega Vlaams 
minister Ben Weyts  zullen  hieraan onze medewerking  verlenen.
