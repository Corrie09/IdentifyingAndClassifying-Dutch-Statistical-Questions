title: Herziening Omgevingsvergunningsdecreet - Wijzigingsaanvraag met verlenging van beslissingstermijn
thema: Ruimtelijke ordening
pdf link: https://docs.vlaamsparlement.be/pfile?id=1743953
thema link: https://www.vlaamsparlement.be/parlementaire-documenten/schriftelijke-vragen/1544608
SCHRIFTELIJKE VRAAG
nr. 1220
van ANNICK DE RIDDER
datum: 8 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Herziening Omgevingsvergunningsdecreet  -  Wijzigingsaanvraag met verlenging  van 
beslissingstermijn 
Het decreet van 25 april 2014 betreffende de omgevingsvergunning voorziet momenteel 
niet in de mogelijkheid  om in eerste administratieve  aanleg, in een vereenvoudigde 
procedure, een administratieve lus of wijzigingsaanvraag op te starten  met een verlenging 
van de beslissingstermijn.
Een administratieve lus in de gewone procedure  verlengt de beslissingstermijn met 60 
dagen (voornoemd decreet, art. 32, §2, 2°). Ook in geval  van een wijzigingsaanvraag in 
de gewone  procedure  wordt de beslissingstermijn met 60 dagen verlengd als er een nieuw  
openbaar onderzoek wordt gehouden (art. 32, §2, 1°). In de vereenvoudigde procedure 
kan de beslissingstermijn in eerste aanleg echter nooit verlengd worden. Dit is vooral  
problematisch voor wijzigingsaanvragen.
De minister  gaf op mijn schriftelijke vraag  nr. 871 van 15 juli 2020 aan dat ze bij de 
momenteel lopende  evaluatie van het Omgevingsvergunningsdecreet zal nagaan in 
hoeverre de wijzigingslus ook in vereenvoudigde procedure een meerwaarde kan 
betekenen. 
Kan de minister  bevestigen dat de procedure  betreffende de wijzigingslus  bekeken wordt 
in de evaluatie van het Omgevingsvergunningsdecreet? Zo ja, wordt  in de mogelijkheid  
voorzien om ook in vereenvoudigde procedures werk te maken van de wijzigingslus?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME 
ANTWOORD
op vraag nr. 1220 van 8 juli 2021
van ANNICK DE RIDDER
Zoals aangegeven in het antwoord op een eerdere schriftelijke vraag (nr. 872) worden 
diverse aspecten van de omgevingsvergunningsprocedure onderzocht in de evaluatie.  Ik 
zal elk voorstel dat bijdraagt aan duidelijkere,  eenvoudigere  en transparantere regelgeving 
grondig overwegen en kijken welke quickwins  mogelijk zijn op vlak van de procedures.
Op basis van de eerste resultaten van de evaluatie van de werking van het decreet kan ik 
afleiden dat vanuit verschillende  hoeken aangestuurd wordt  op een bijstelling van de 
regelgeving op het punt van wijzigingsverzoeken. Er is een algemene consensus  dat het 
instrument van het wijzigingsverzoek bijdraagt aan een vlottere  en oplossingsgerichte 
vergunningsprocedure. De vaststelling  is evenwel dat wijzigingsverzoeken in de 
vereenvoudigde procedure moeilijk  haalbaar zijn gezien de korte beslissingstermijnen. 
Ik zal het voorstel  om de beslissingstermijnen te verlengen  in geval  van 
wijzigingsverzoeken (op vraag  van de aanvrager)  dus zeker  meenemen  en afwegen tegen 
andere voorstellen tot aanpassing van de regelgeving die voortvloeien uit de evaluatie van 
de werking van het decreet.
