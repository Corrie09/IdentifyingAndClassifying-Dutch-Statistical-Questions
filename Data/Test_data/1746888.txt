title: Gemeenteraad - Livestream
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1746888
thema link: https://www.vlaamsparlement.be/parlementaire-documenten/schriftelijke-vragen/1541409
SCHRIFTELIJKE VRAAG
nr. 359
van CHRIS  JANSSENS
datum: 1 juli 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Gemeenteraad  -  Livestream
Door de coronacrisis  verlopen de meeste  vergaderingen van openbare besturen digitaal. 
Teneinde de openbaarheid  van deze vergaderingen  te garanderen, heeft de minister een 
verplichting opgelegd  om te zorgen  voor een livestream. Op die manier kunnen de 
geïnteresseerden deze vergaderingen toch volgen.
De livestream van de gemeenteraden was in de meeste steden  en gemeenten een succes. 
In veel gevallen bereikte men een veelvoud  van het aantal  volgers  dat bij fysieke zittingen  
komt opdagen. Het is dus duidelijk dat er zeker een draagvlak is bij de bevolking voor het 
volgen van de livestream van gemeenteraden.
In de nabije  toekomst zal de gezondheidssituatie het toelaten  om opnieuw fysiek te 
vergaderen en zullen  digitale vergaderingen  veeleer de uitzondering  dan de norm worden. 
Op dat moment  zal ook de livestream  in veel steden en gemeenten opnieuw  verdwijnen.
Het is duidelijk dat fysiek een raadszitting bijwonen voor veel burgers een te hoge drempel 
is, maar dat zij bij een livestream  wel interesse  tonen  in de vergaderingen van de 
gemeenteraad. In het kader van openbaarheid  van bestuur en het verkleinen van de kloof 
tussen burgers en politiek zou het behouden van de livestream dan ook een 
ontegensprekelijk pluspunt zijn.
1.Hoe beoordeelt de minister de livestream van digitale  raadszittingen  tijdens de 
coronacrisis?
2.Acht de minister het nuttig om in de toekomst een livestream  van fysieke 
raadszittingen te verplichten? Indien ja, welke concrete stappen zal de minister 
daartoe ondernemen, bijvoorbeeld op het vlak van financiële en technische 
ondersteuning van de lokale  besturen? Indien niet, waarom niet en welke  concrete 
stappen zal de minister desgevallend ondernemen om de betrokkenheid van burgers 
bij de raadszittingen te verhogen en de kloof tussen burgers en de politiek te 
verkleinen?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 359 van 1 juli 2021
van CHRIS  JANSSENS
1.De lokale besturen hebben tijdens de coronacrisis  hun uiterste best gedaan om de 
openbaarheid van de vergaderingen te verzekeren. Er was geen decretaal kader waarop 
kon worden  teruggevallen. Om die reden heeft het Agentschap Binnenlands Bestuur  
richtlijnen uitgevaardigd  over de vergaderwijze van lokale bestuursorganen tijdens de 
coronacrisis. In de eerste  periode  werd een audiovisuele  livestream  niet verplicht, maar 
wel sterk aangeraden. Vanaf  september 2020 is de audiovisuele livestream via 
voormelde richtlijnen een verplichting geworden.
In het overgrote deel van de gemeenten  is dit een positief verhaal. Uiteraard kunnen er 
altijd technische problemen opduiken met betrekking tot de livestream. Daar moet dan 
snel een oplossing voor gevonden worden.
Met de aanname op 16 juli 2021 van het decreet  tot wijziging van diverse decreten wat 
betreft de versterking van de lokale democratie (gepubliceerd in het Belgisch  Staatsblad 
nummer 213 van 4 augustus 2021) is de mogelijkheid om digitaal te vergaderen 
decretaal ingeschreven in het decreet over het lokaal bestuur.
De Vlaamse Regering kan de nadere voorwaarden vastleggen voor het digitaal 
vergaderen. In het ontwerp van besluit van de Vlaamse Regering  over de voorwaarden  
voor digitaal of hybride vergaderen voor de organen van de lokale besturen zijn de 
voorwaarden opgenomen voor het digitaal en hybride vergaderen.  
Het Agentschap Binnenlands Bestuur  voorziet op haar website  in praktische tips voor de 
organisatie van digitale en hybride  vergaderingen en verwijst op haar website 
vrijblijvend naar een aantal tools voor digitaal  vergaderen en digitaal stemmen.
2.De openbaarheid van de vergadering  is decretaal en grondwettelijk verankerd. Als er 
digitaal wordt  vergaderd, zal er krachtens voormeld ontwerp van besluit van de Vlaamse  
Regering een audiovisuele livestream  moeten  zijn. Als er bij een fysieke of hybride 
vergadering publiek is toegelaten om de zitting te volgen, is een audiovisuele livestream  
niet verplicht. Dit betekent niet dat het lokaal bestuur dat niet zou kunnen organiseren. 
Op dat vlak speelt de gemeentelijke  autonomie.  
De gemeente bezit ook de autonomie om een eigen participatiebeleid  te voeren  en de 
betrokkenheid van de burgers te vergroten. Ook op dat punt kan ik niet tussenkomen. 
Momenteel loopt ook het Labo Burgerparticipatie. In het Labo komen  diverse 
participatie-instrumenten aan bod, waaronder de rol van de gemeenteraad  in een 
participatieve democratie en digitale burgerparticipatie. Daaruit kunnen  lokale  besturen  
inspiratie putten.
