title: Ongevallen met elektrische steps - Vlaams-Brabant
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1750985
thema link: https://www.vlaamsparlement.be/parlementaire-documenten/schriftelijke-vragen/1549277
SCHRIFTELIJKE VRAAG
nr. 1606
van PETER VAN ROMPUY
datum: 8 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Ongevallen met elektrische steps  -  Vlaams-Brabant
De populariteit van de elektrische steps neemt de laatste jaren fors toe. In de 
binnensteden of op het platteland, overal  zien we gebruikers  van elektrische steps 
opduiken. Het Vlaamse regeerakkoord  ambieert een ‘modal shift’ waarbij het gebruik van 
duurzame modi (waar uiteraard ook deze steps bijhoren.) in het kader van woon-werk- 
en woon-schoolverkeer  toeneemt tot 40%. In Antwerpen, Gent en de Vlaamse  Rand 
streeft men zelfs naar een 50%-50%-verhouding.  
Het feit dat de steps  meer gebruikt worden  is dus een positieve zaak, maar wanneer ik 
de ongevallencijfers bekijk,  maak ik me toch zorgen. In de provincie Antwerpen zijn de 
ongevallencijfers met stepgebruikers in 2020 met 150% gestegen  ten opzichte van 2019.  
Volgens het onderzoekscentrum voor verkeersveiligheid,  Vias, dragen gebruikers  vaak 
geen helm en leiden valpartijen  regelmatig  tot letsels  aan de onderbuik (botsing met het 
stuur), het hoofd en de ledematen.
Graag verkreeg ik meer informatie over de ongevallencijfers in Vlaams-Brabant aan de 
hand van volgende vragen.
1.Hoeveel verkeersongevallen  met stepgebruikers werden  er in de provincie Vlaams-
Brabant vastgesteld in 2017, 2018, 2019 en 2020? Graag een onderscheid per 
arrondissement en een onderscheid  tussen de lichtgewonden,  zwaargewonden en 
eventuele dodelijke  slachtoffers.
2.Hoe verhouden  deze cijfers zich ten opzichte van andere  provincies?
3.Hoe analyseert de minister  deze cijfers? Welke conclusies  worden eruit getrokken?
4.Welke specifieke  maatregelen onderneemt  de minister om de veiligheid van de 
stepgebruikers te verhogen?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1606 van 8 september 2021
van PETER VAN ROMPUY  
1.De elektrische  step wordt pas sinds oktober 2019 als specifieke voertuigcategorie 
geregistreerd in de ongevallenstatistieken.  Het gevraagde  overzicht  kan dus enkel 
voor de jaren 2019 (enkel  het laatste kwartaal) en 2020 gegeven worden (Bron: FOD 
Economie, AD Statistiek).
In 2019 werden  2 ongevallen met elektrische stepgebruikers geregistreerd  in 
de provincie Vlaams-Brabant (beide  in arrondissement Halle-Vilvoorde). In 
deze ongevallen vielen 1 dode en 1 lichtgewonde elektrische stepgebruiker.
In 2020 werden 26 ongevallen met elektrische  stepgebruikers geregistreerd in 
de provincie  Vlaamse-Brabant. 16 van deze ongevallen deden zich voor in het 
arrondissement Halle-Vilvoorde (daar  vielen  15 lichtgewonde elektrische 
stepgebruikers), 10 van deze ongevallen deden  zich voor in het 
arrondissement Leuven (daarin vielen 10 lichtgewonde elektrische 
stepgebruikers).
2.Onderstaande tabel geeft een overzicht van het aantal ongevallen met elektrische 
stepgebruikers in 2019 en 2020, opgesplitst  per provincie (Bron: FOD Economie, AD 
Statistiek).
Vlaams-Brabant Antwerpen Oost-Vlaanderen West-Vlaanderen Limburg
2019 2 12 4 0 2
2020 26 121 31 22 6
Zoals u kan zien gebeuren  de meeste ongevallen in de provincie Antwerpen.  In alle 
provincies neemt het aantal ongevallen met elektrische steps gevoelig toe in 2020 
t.o.v. 2019,  maar in 2019 werd deze specifieke  voertuigcategorie slechts  de laatste 
drie maanden geregistreerd.  Een evolutieve  vergelijking is dus moeilijk. 
3.Doordat  er nog niet lang cijfers beschikbaar  zijn over ongevallen met elektrische 
steps, is het moeilijk  hier harde conclusies aan te koppelen. Het is wel duidelijk  dat 
we de evolutie van dit type ongevallen nauwgezet moeten  opvolgen.
4.De nieuwe vervoerswijzen (waaronder  de elektrische step) en het meer heterogene 
verkeersbeeld zijn opgenomen als één van de nauw op te volgen ontwikkelingen in 
het nieuwe Verkeersveiligheidsplan Vlaanderen 2021-2025.  
Specifieke maatregelen, die moeten  bijdragen tot een veiliger  verkeerssysteem en 
gericht zijn op een verhoging van de verkeersveiligheid bij de elektrische steps, zijn 
onder andere:
-De kennis van de verkeersregels bij alle weggebruikers  verhogen via de 
verticale leerlijn  (met specifieke  aandacht hierbij voor weggebruikers die 
overstappen naar nieuwe vervoerswijzen).
-Verkopers aanmoedigen en sensibiliseren om aan nieuwe  gebruikers de juiste  
informatie en richtlijnen mee te geven bij de aankoop  van een voertuig, en om 
te verwijzen naar opleidingen. Dit kan bv ook gaan over richtlijnen en/of 
vereisten gekoppeld aan bepaalde vervoersmiddelen, zoals bijvoorbeeld inzake 
het gebruik van elektrische steps.
Hieraan direct gerelateerd is ook de maatregel betreffende de verhoging van de kennis 
en vaardigheden  en risicoperceptie bij specifieke doelgroepen. 
Zo startte de VSV reeds vorig jaar met de opleiding “One Step Away”  voor 
werknemers die met de e-step naar het werk komen. Deze praktijkopleiding leert 
medewerkers veilig te rijden met deze innovatieve last-mile  vervoermiddelen. 
Daarnaast bevat het verkeersveiligheidsplan veel maatregelen gericht op de veiligheid  
van de actieve  weggebruiker (voetgangers en fietsers) die ook zullen  bijdragen aan 
de veiligheid  van de elektrische  stepgebruikers. 
