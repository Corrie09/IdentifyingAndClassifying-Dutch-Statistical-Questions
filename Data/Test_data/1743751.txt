title: Landbouwsector - Aanwezigheid Nederlandse veehouders in de Belgische grensstreek
thema: Landbouw
Visserij
pdf link: https://docs.vlaamsparlement.be/pfile?id=1743751
thema link: https://www.vlaamsparlement.be/parlementaire-documenten/schriftelijke-vragen/1541927
SCHRIFTELIJKE VRAAG
nr. 942
van EMMILY  TALPE
datum: 5 juli 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Landbouwsector  -  Aanwezigheid Nederlandse veehouders in de Belgische grensstreek
Als het gaat over aanzienlijke schaalvergroting van stallen en de zogenaamde 
‘industrialisering van de landbouw’ wordt vaak en graag verwezen  naar de nefaste 
invloed van Nederlandse  veehouders, die op de vlucht voor de strenge  milieueisen in 
eigen land migreren naar Vlaanderen om daar grote projecten op te zetten.
De nieuwssites Apache en Spit wierpen recent hun licht op de zaak.  Uit hun 
onderzoeksjournalistiek moest  blijken dat het aantal vestigingen van Nederlandse 
veehouders in de Belgische Kempen de afgelopen vijf jaar is verdubbeld.  Ook de 
Nederlandse provincie Noord-Brabant wilde wel eens weten wat de precieze  drijfveren 
voor Nederlandse veehouders zijn om de grens over te steken. Zij gaf daartoe een 
studieopdracht aan Connecting Agri & Food. Die studie is inmiddels  gefinaliseerd maar 
daarin komen de onderzoekers  tot de opmerkelijke vaststelling  dat ze geen aanleiding 
zien om te veronderstellen  dat er een toename is van Brabantse en Nederlandse 
veehouders die zich in België nieuw vestigen. De strenger wordende milieuwetgeving 
wordt blijkbaar ook niet aangehaald als reden om de laatste jaren naar Vlaanderen uit te 
wijken. Ook voor de nabije toekomst  ziet het er niet meteen naar uit dat het hierom  zal 
gebeuren.
Op basis van vergunningsaanvragen en publieke bedrijfsdocumenten uit de grensstreek 
stelden de onderzoeksjournalisten van Apache en Spit vast dat er in de grensstreek in de 
Kempen 61 bedrijven  zijn met een Nederlandse eigenaar:  24 pluimveebedrijven, 26 
varkenshouderijen, 9 rundveebedrijven en 2 gemengde bedrijven. Een aantal zijn al 
langer in België gevestigd, maar Apache concludeerde wel dat het aantal nieuwe 
vestigingen de afgelopen  vijf jaar verdubbelde  in vergelijking met de vijf jaar daarvoor.  
Het zou ook gaan om bedrijven die groter  zijn dan gemiddeld.
De Nederlandse studie  deelt die inzichten niet. Zij kwam  tot de conclusie dat er 34 
Nederlandse ondernemers bekend zijn die in Vlaanderen  in totaal 79 veehouderijlocaties 
hebben. In de meeste gevallen gaat het om varkenshouderijen (27), in vier gevallen gaat 
het om pluimveehouderijen,  twee kalverhouderijen en één nertsenkwekerij. Daarnaast 
zijn er de afgelopen  vijf jaar twee Belgische varkenshouders  varkens gaan houden in 
Noord-Brabant. De 27 Nederlandse varkenshouderijen in Vlaanderen werden verder 
onder de loep genomen. Zij houden  samen varkens op 64 locaties.  Gemiddeld zijn deze 
varkenshouders al 20 jaar actief  in België. Eén varkenshouder heeft zelfs 30 locaties, 
waarvan één maar in eigendom, en is minder dan vijf jaar actief.  Zeven  varkenshouders 
zijn al 5 tot 10 jaar actief in ons land, vijf varkenshouders al 10 tot 20 jaar en 16 
varkenshouders al langer dan 20 jaar.
Beide studies komen echter wel tot één gezamenlijke vaststelling: dat er in Vlaanderen  
geen centraal register is waar ze de nodige informatie kunnen verkrijgen. Dus moesten  
ze zich baseren  op een veelheid van bronnen, zoals een analyse van het Vlaamse 
milieubeleid voor de veehouderij, gesprekken met deskundigen en informatie die bij 
lokale overheden  werd opgevraagd.
1.Hoe evalueert de minister  de tegengestelde conclusies  met betrekking tot de komst 
van Nederlandse veehouders  naar de Belgische  grensstreek  van Apache en Spit 
enerzijds en Connecting  Agri & Food anderzijds?
2.Zal de minister zelf laten onderzoeken in welke mate er sprake is van een 
toenemende komst van Nederlandse veehouders  naar de Belgische grensstreek,  naar 
de schaalgrootte  van hun investeringen  en de drijfveren om naar België uit te 
wijken?
3.Acht de minister het noodzakelijk om naar de toekomst  te zoeken naar een 
transparanter systeem om dergelijke bewegingen in kaart te brengen?
4.Hoe staat de minister  tegenover het aanleggen  van een centraal  register met de 
nodige informatie over de vestiging van Nederlandse veehouders in Vlaanderen?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 942 van 5 juli 2021
van EMMILY  TALPE
1.Voor zover uit de gepubliceerde resultaten kan worden opgemaakt, maken beide 
studies gebruik  van verschillende  brondata,  gebruiken  ze andere parameters en wordt 
een verschillende periode  in de tijd bekeken. Elke studie heeft natuurlijk haar 
verdienste en kan ons nuttige informatie verschaffen, maar om te kunnen  beoordelen 
of de conclusie tegengesteld  is moeten de achterliggende  data en parameters met 
elkaar vergeleken worden.  Pas dan kan beoordeeld  worden of er een verschil in de 
conclusie zit en zo ja, waaraan dat te wijten  is.
Op het eerste zicht lijken beide studies te concluderen dat er inderdaad Nederlandse  
veehouders in Vlaanderen actief zijn, zoals dat in het verleden  ook al het geval was. 
Ongetwijfeld leidt dit lokaal  tot verschillen en versterkt dit de perceptie dat er meer 
Nederlandse veehouders actief zijn in Vlaanderen. Het is echter voorbarig om over een 
algemene tendens  te spreken. Als er al een algemene tendens  zou zijn, werd die 
wellicht beëindigd door de verstrenging van de voorwaarden waaronder nog een 
omgevingsvergunning aan veeteeltbedrijven kan worden verstrekt door de gekende 
stikstofproblematiek.
2-4.Een verder onderzoek naar de mate waarin er effectief een toenemende  vestiging van 
Nederlandse veehouders in de grensstreek wordt gedetecteerd, het opzetten van een 
transparant systeem  om de bewegingen in kaart te brengen  of het aanleggen van een 
centraal register  met informatie over de vestiging  van Nederlandse  veehouders in 
Vlaanderen is volgens mij maar nuttig  als men weet wat men met die informatie  wil 
bereiken en of men dit doel haalt.  Ik betwijfel of we er daadwerkelijk  iets mee kunnen  
bereiken. Het is zelfs maar de vraag  of een registratie  gericht op Nederlanders  door 
de beugel kan, laat staan een beleid dat Nederlanders zou ontraden in België te 
investeren.    
