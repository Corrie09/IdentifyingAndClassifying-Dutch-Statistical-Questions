title: Autokeuring - Uitrol deeltjestellertest
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1751344
thema link: https://www.vlaamsparlement.be/parlementaire-documenten/schriftelijke-vragen/1549281
SCHRIFTELIJKE VRAAG
nr. 1607
van PAUL  VAN MIERT
datum: 8 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Autokeuring  -  Uitrol deeltjestellertest
Vanaf 1 juli 2022 wordt de 'deeltjestellertest' ingezet op de autokeuring  voor 
dieselwagens ter bestrijding van emissiefraude. De test spoort defecte of weggehaalde 
roetfilters op. Allereerst worden  alle voertuigen en bestelwagens  met een dieselmotor  
vanaf euronorm 5a en recenter gecontroleerd. De minister kondigt aan om op termijn  te 
willen bestuderen of de maatregel toegepast  kan worden op vrachtwagens,  bussen  en 
benzinewagens. Hiertoe  worden twee afzonderlijke studies opgestart.  Dit zal gebeuren  in 
samenspraak met de andere gewesten.
Bij meer dan 1 miljoen fijnstofdeeltjes  per kubieke centimeter uitstoot,  wordt er een rode 
kaart gegeven aangezien dan de roetfilter defect of verwijderd  is. De roetfilter  moet dan 
vervangen worden om dan de auto opnieuw te laten keuren  binnen de 14 dagen.  Voor 
auto's die tussen 250.000 en 1 miljoen  fijnstofdeeltjes bevinden  is er in een 
overgangsperiode van twee jaar voorzien. Voertuigen met minder dan 250.000 
fijnstofdeeltjes per kubieke centimeter uitstoot krijgen een groene kaart.
1.Wanneer zal de minister  de invoering  van de deeltjestellertest bij de autokeuringen 
evalueren? 
2.Wat is de timing van de twee studies naar de uitbreiding van dit onderdeel van de 
autokeuring voor vrachtwagens, bussen  en benzinewagens?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1607 van 8 september 2021
van PAUL  VAN MIERT
1.De evaluatie van de deeltjesteller  bij de autokeuringen zal gebeuren tijdens de 
overgangsperiode die start bij de invoering  vanaf 1 juli 2022 en die over een periode 
van 2 jaar loopt. 
2.Een eerste studie  m.b.t. tot de zware vrachtwagens en bussen zal dit jaar nog starten  
en de streefdatum voor het verslag is medio 2022. De doorlooptijd  van deze studie 
bedraagt 7 maanden.
De tweede  studie focust op de benzinevoertuigen en deze zal starten in januari  2022 
met als streefdatum  voor het verslag  de eerste helft van 2023.  De doorlooptijd van 
deze studie  bedraagt 14 maanden.
