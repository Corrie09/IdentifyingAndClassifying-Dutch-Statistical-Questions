title: Wereldkampioenschap wielrennen 2021 - Voorbereiding en ondersteuning
thema: Sport
pdf link: https://docs.vlaamsparlement.be/pfile?id=1752084
thema link: https://www.vlaamsparlement.be/parlementaire-documenten/schriftelijke-vragen/1548809
SCHRIFTELIJKE VRAAG
nr. 964
van JOHAN DECKMYN
datum: 1 september 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Wereldkampioenschap wielrennen  2021  -  Voorbereiding en ondersteuning
Tussen 19 en 26 september 2021 wordt in ons land de honderdste editie van het UCI 
wereldkampioenschap wielrennen georganiseerd (UCI: Union Cycliste Internationale). De 
regio werd gekozen  naar aanleiding  van het honderdjarig bestaan van het 
wereldkampioenschap wielrennen. De UCI verkoos een terugkeer naar een van de 
stichtende leden en ongetwijfeld wordt dit - ondanks de coronapandemie - een hoogfeest 
van de sport.
1.Kan de minister meedelen  op welke manier  zijn departement  betrokken werd bij de 
voorbereiding van dit evenement?
2.Waaruit bestaat de ondersteuning van dit evenement door de Vlaamse overheid  
precies en wat is de verhouding  van deze Vlaamse ondersteuning tot het totale  budget 
voor dit wereldkampioenschap?
3.Op welke manier is de zichtbaarheid  van Vlaanderen op dit evenement gewaarborgd?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 964 van 1 september 2021
van JOHAN DECKMYN
1.Mijn administratie,  Sport Vlaanderen,  is van bij het begin van dit dossier betrokken. 
Het oorspronkelijke dossier van de kandidaatstelling  werd nog vorige  legislatuur 
voorbereid toen ik minister  van Toerisme  was, samen  met mijn collega-minister 
Muyters, toenmalige minister van Sport.
Zowel Sport Vlaanderen  als Toerisme Vlaanderen, en de departementen CJM en 
Internationaal Vlaanderen, zijn betrokken bij EventFlanders, die topevents aantrekken  
naar Vlaanderen.
Het WK Wielrennen was een eerste vlaggenschipevent  dat werd aangetrokken door 
EventFlanders. In de praktijk werd het dossier steeds opgevolgd in tandem tussen 
Sport Vlaanderen  en EventFlanders. 
Vanuit deze duorol  volgden beide administraties het volledige dossier, de uitbouw van 
het flankerend beleid en de naleving van de afspraken in de beheersovereenkomst  op. 
Vanuit het flankerend beleid werd ingezet op innovatie (bv. organisatie  van de 
Innovation Hub in Leuven), duurzaamheid  (bv. elektrische  wagens en herbruikbare  
bekers), sportpromotie  (bv. campagne ‘De Koers Komt  Thuis’, diverse cyclotochten, 
gezinsfietstocht in Antwerpen,  …), mobiliteit (bv. campagne ‘De grote versnelling’ van 
Departement MOW), toegankelijkheid  (in samenwerking  met vzw Inter), …
Het WK is dus veel meer dan een evenement en mijn administratie ziet er mee op toe 
dat het flankerend beleid  en de positieve langetermijneffecten optimaal  worden  
uitgebouwd.
2.Het totale budget van het WK bedraagt ongeveer  19 miljoen euro. De subsidie vanuit  
Vlaanderen bedraagt 13 miljoen euro.
3.Tegenover die subsidie  heeft Vlaanderen heel wat voorwaarden  opgenomen  in de 
beheersovereenkomst inzake  innovatie, toegankelijkheid,  duurzaamheid, … (zoals  
eerder gemeld).  Ook inzake  visibiliteit is duidelijk opgenomen dat Vlaanderen als de 
voornaamste partner  moet behandeld  worden.  Zo heeft Vlaanderen in verhouding met 
de andere sponsors/partners het grootste  aandeel in de boardings  langs  het parcours, 
de back drops tijdens interviews,  ….
Ook inzake beslissingen van wat in beeld  komt tijdens de tv-uitzendingen heeft 
Vlaanderen inspraak  gekregen in het bepalen van de points of interest, zodat alle 
troeven van Vlaanderen als kunst- en fietsregio optimaal in beeld  worden gebracht.  
Dit is een enorme meerwaarde met het oog op regiomarketing.
Daarnaast heeft het WK ervoor gezorgd dat diverse beleidsacties en 
promotiecampagnes extra media-aandacht hebben kunnen genieten en konden 
profiteren van het enthousiasme dat het evenement met zich meebracht.
