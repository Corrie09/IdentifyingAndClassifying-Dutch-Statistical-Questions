title: IJkingsproeven - Evolutie en impact
thema: Onderwijs en Vorming
pdf link: https://docs.vlaamsparlement.be/pfile?id=1751952
thema link: https://www.vlaamsparlement.be/parlementaire-documenten/schriftelijke-vragen/1548068
SCHRIFTELIJKE VRAAG
nr. 931
van GWENDOLYN RUTTEN
datum: 10 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
IJkingsproeven  -  Evolutie  en impact
Sinds academiejaar 2013-2014 wordt er in Vlaanderen gewerkt met ijkingsproeven voor 
technische opleidingen. De ijkingstoets is een belangrijk instrument dat jongeren een 
beeld moet geven over waar ze staan  met hun wiskundige  en wetenschappelijke 
vaardigheden en dit in verhouding tot het verwachte instapniveau van de 
bacheloropleidingen.
In totaal zijn er 22 ijkingsproeven waarvan er 7 verplicht zijn om te kunnen inschrijven 
voor de desbetreffende bacheloropleidingen.  De ijkingsproeven worden op 2 momenten  
in het jaar afgenomen. De eerste aan het begin  van de zomervakantie. De tweede  aan 
het einde van de zomervakantie.
De ijkingscommissie  van de Vlaamse Interuniversitaire  Raad (VLIR) monitort al jaren de 
ijkingsproeven en heeft in het verleden al interessante analyses gemaakt, zoals die voor 
de verplichte ijkingsproef  burgerlijk  ingenieur. Het zou echter interessant  zijn om ook de 
effecten voor de andere opleidingen te kennen.
1.Kan de minister een evolutie geven van het aantal  deelnemers  per ijkingsproef  en dit 
vanaf de start van de ijkingsproeven?  Kan hierbij een opdeling worden gemaakt 
man/vrouw per ijkingsproef?
2.Kan de minister een evolutie geven  van de resultaten van de ijkingsproeven (punten 
op 20) doorheen de jaren en dit per ijkingsproef?
3.Wat is de impact van de invoering  van de ijkingsproeven op het aantal inschrijvingen 
voor de desbetreffende opleidingen alsook  op de studievoortgang? Ook hier graag 
een opdeling man/vrouw.
4.In welke mate hebben de resultaten van de ijkingsproef een voorspellende waarde  
(correlatie) op de studievoortgang van de individuele deelnemers? En dit voor elke 
opleiding waarvoor een ijkingsproef werd ingericht? Ook graag  opdeling man/vrouw  
alsook ook een opdeling  tussen verplichte en niet-verplichte ijkingsproeven.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 931 van 10 augustus 2021
van GWENDOLYN RUTTEN
De centrale ijkingstoetscommissie  in de schoot van de VLIR analyseert jaarlijks de 
resultaten op de ijkingstoetsen  en maakt hierover ook jaarlijks een validatierapport op.
1. Bijlage 1 geeft het aantal deelnemers weer voor de verschillende ijkingstoetsen sinds 
ze werden aangeboden, opgesplitst volgens geslacht. Sinds het academiejaar 2018-
2019 is deelname  aan een ijkingstoets  verplicht  voor inschrijving in bepaalde 
bacheloropleidingen. 
2. In bijlage 2 wordt per ijkingstoets de gemiddelde  score  op 20 weergegeven doorheen 
de jaren. 
3. Uit inschrijfgegevens van studenten uit de opleiding  burgerlijk ingenieur  en burgerlijk  
ingenieur-architect blijkt dat er geen daling  is van het aantal studenten en dat er geen 
significante verschillen in samenstelling  op basis van geslacht zijn vóór (2017) en ná 
(2018) de invoering van de verplichte deelname.
Van de 3994 unieke  deelnemers voor de ijkingstoetsen uit 2020 schrijft 84,5%  zich 
uiteindelijk in aan één van de deelnemende universiteiten.  (UAntwerpen, KU Leuven,  
UGent, en VUB). 
Er is geen significant  verschil tussen vrouwelijke (84,1%) en mannelijke (84,8%)  
ijkingstoetsdeelnemers wat betreft  het inschrijven in een deelnemende universiteit.  
4. Officiële studieresultaten (op basis van gegevens uit de Databank Hoger Onderwijs) 
zijn voorlopig enkel  beschikbaar  voor afnamecohort  2018. De ijkingstoetsscores 
hangen duidelijk samen  met behaald studierendement,  en dit zowel  voor mannen  als 
voor vrouwen en voor verplichte en niet-verplichte toetsen.
Bijlage 3 geeft het gemiddeld behaald studierendement per ijkingsresultaat voor alle 
toetsen samen,  opgesplitst volgens geslacht  en opgesplitst voor de verplichte toetsen  
en de niet verplichte toetsen.
BIJLAGEN
1.Aantal deelnemers per ijkingstoets opgesplitst naar geslacht
2.Gemiddelde  score  op 20 per ijkingstoets
3.Gemiddeld behaald studierendement per ijkingstoets en volgens geslacht voor de 
verplichte toetsen en de niet verplichte toetsen 
