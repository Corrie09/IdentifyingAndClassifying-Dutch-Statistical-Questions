title: Cultuurbeleving bij jongeren - Onderzoek publiq
thema: Cultuur
pdf link: https://docs.vlaamsparlement.be/pfile?id=1748152
thema link: https://www.vlaamsparlement.be/parlementaire-documenten/schriftelijke-vragen/1547296
SCHRIFTELIJKE VRAAG
nr. 415
van FREYA PERDAENS
datum: 19 juli 2021
aan JAN JAMBON
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
Cultuurbeleving bij jongeren  -  Onderzoek publiq
Publiq is specialist in communicatie over het gevarieerde, publieke vrijetijdsaanbod. Het 
is de ontwikkelaar en de beheerder van UiTinVlaanderen, het platform om het 
vrijetijdsaanbod bij de geïnteresseerde burger te krijgen. In dat kader heeft publiq 
intussen ook UitX ontwikkeld, een platform dat mikt op jongeren van 16 tot 26 jaar en 
hun een vrijetijdsaanbod  op maat wil aanbieden.  
Uit het antwoord van de minister op vraag om uitleg 4053 tijdens de 
commissievergadering van 8 juli 2021 blijkt dat publiq intussen  aan een onderzoek bezig 
is om het platform UitX nog verder  uit te bouwen.
1.Wanneer wordt het onderzoek van publiq  afgerond?  Wat is de opzet van dat 
onderzoek en hoe wordt het georganiseerd?
2.Hoeveel keer werd het UitX-platform  tot op vandaag geconsulteerd? Welke  
conclusies kunnen daaruit getrokken worden?
3.Verzamelde  publiq  nog andere data rond cultuurbeleving bij jongeren? Zo ja, welke?
4.Ook de lokale vrijetijdsmonitor  brengt de cijfers rond de beleving van vrije tijd in 
kaart. 
Kunnen uit deze monitor ook de data voor 16- tot 26-jarigen gefilterd worden? Zo ja, 
welke conclusies kunnen we daaruit trekken?
JAN JAMBON 
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
ANTWOORD
op vraag nr. 415 van 19 juli 2021
van FREYA PERDAENS
1.publiq wil jongeren  toeleiden  naar het cultuuraanbod: cultuuravontuur voor iedereen 
van 16 tot 26 jaar. In aanvulling van wat er vandaag  al gebeurt (zie verder) heeft publiq  
intussen een onderzoek afgerond  om meer inzicht te krijgen in de doelgroep  jongeren. 
Eveneens zijn er gesprekken gaande rond de noden en behoeften  van de cultuursector 
en de lokale  overheden. Hiervoor werden verschillende methodieken gecombineerd: 
deskresearch (synthese van bestaand  cijfermateriaal),  kwalitatief onderzoek, design 
thinking, prototype  testing bij jongeren, enz. Vanuit de inzichten  van dit onderzoek 
wordt nu een nieuwe propositie uitgewerkt.
2.Sinds 22 april 2021 staat UiTX live. Dit was echter een ‘stille’ lancering, aangezien  de 
coronaregels nog zeer streng waren  op dat moment en het cultuuraanbod voor jongeren  
zeer beperkt was. In eerste  instantie werden de gebruikers van het jongerenmerk BILL 
toegeleid naar het nieuwe UiTX.  
De bezoekcijfers  van UiTX tonen 62.762 sessies op UiTX-artikels en –activiteiten sinds 
de lancering. 10.343 abonnees ontvangen tweewekelijks een UiTinVlaanderen-
nieuwsbrief met UiTX-inspiratie én UiTX Spotlight, een nieuwsbrief met cultuurtips voor 
en door jongeren.
In september gaat het relatief ‘normale’ jongerenleven opnieuw  van start.  Die 
gelegenheid grijpt publiq aan om UiTX een extra boost te geven.  Hiervoor  zal een 
campagne lopen  van eind september tot half oktober via sociale media en de 
aanwezigheid op een aantal jongerenevenementen  zoals de Student Take-Off.
3.Er is vrij uitvoerig onderzoek verricht, maar dit is niet altijd van academisch niveau.  
publiq bracht  de meest recente inzichten samen, waarvan u de highlights  vindt in de 
presentatie ‘Jongeren in cijfers - 2021’ (zie bijlage 1). De resultaten  van het onderzoek 
werden eveneens verwerkt in het artikel ‘Wanted:  de jeugd  van tegenwoordig’  op de 
website (https://www.publiq.be/nl/inzichten-en-praktijk/wanted-de-jeugd-van-
tegenwoordig) en op die manier  gedeeld met het netwerk  van partners in de brede 
vrijetijdssector en met de lokale  overheden. 
In samenwerking  met het strategische  ontwerpbureau Ink rondde publiq begin juli 2021 
een onderzoek af naar de leefwereld van jongeren vandaag. Daaruit  werden  een aantal 
kwalitatieve inzichten gedestilleerd rond de (in hoofdzaak)  sociale motivatie  van 
jongeren om aan cultuur deel te nemen, en de sociale risico's  die daarmee  gepaard 
gaan.
4.Waar publiq  zich vooral focust  op culturele vrijetijdsactiviteiten, richt de lokale 
vrijetijdsmonitor een bredere  blik op de beleving  van vrije tijd in de Vlaamse steden  en 
gemeenten. Dat zijn naast  activiteiten  met een culturele  toets, ook activiteiten uit het 
lokale sportaanbod en -participatie,  alsook het aanbod en bereik van gemeentelijke 
initiatieven voor kinderen en jongeren. 
In de lokale vrijetijdsmonitor worden  doelgroepen gespecifieerd volgens hun eigenschap  
in plaats van volgens leeftijd. Kinderen en jongeren worden  gedefinieerd als de 
leeftijdscategorie van 3 tot 30 jaar. Data over participatie worden  verzameld specifiek  
inzake: activiteiten van cultuurhuizen, speelpleinwerkingen, jeugdbewegingen, 
amateurkunsten en verenigingen van sociaal-cultureel volwassenenwerk. Het is niet 
mogelijk om binnen de categorie 3 tot 30 jaar analyses te maken op meer granulaire 
leeftijdscategorieën, zoals bijvoorbeeld 16- tot 26-jarigen. De brongegevens van de 
lokale vrijetijdsmonitor zijn beschikbaar  als open data op het rapporteringsplatform.
BIJLAGE
Presentatie ‘Jongeren in cijfers  - 2021’
