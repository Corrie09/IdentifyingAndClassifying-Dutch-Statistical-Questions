title: Coronavirus - Zelftests in het onderwijs
thema: Onderwijs en Vorming
pdf link: https://docs.vlaamsparlement.be/pfile?id=1747332
thema link: https://www.vlaamsparlement.be/parlementaire-documenten/schriftelijke-vragen/1544359
SCHRIFTELIJKE VRAAG
nr. 892
van HANNELORE GOEMAN
datum: 8 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Coronavirus  -  Zelftests  in het onderwijs
De minister bestelde zelftests zodat het onderwijspersoneel zich twee keer per week zou 
kunnen testen op het coronavirus. Pas tegen eind mei en begin juni ontvingen de scholen 
deze gratis voorraad zelftests. Maar een aanzienlijk aandeel van het onderwijspersoneel 
was op dat moment  al één of twee keer gevaccineerd.  Het nut en de meerwaarde  van 
deze zelftests werd door de late levering dus tenietgedaan.Verschillende scholen  geven 
aan dat de zelftests  niet zijn gebruikt.
1.Hoeveel zelftests werden er in totaal besteld om in te zetten  in het onderwijs? Welke  
merken werden  besteld?
2.Wanneer werd deze bestelling  geplaatst?
3.Wanneer werden  de zelftests  exact  geleverd? Wanneer was de levering 
oorspronkelijk gepland? Waren er bij de levering  onvoorziene  omstandigheden?
4.Hebben de scholen instructies  gekregen  omtrent de inzet van de zelftests, nu de 
zomervakantie begonnen  is? Zo ja, graag had ik zicht gekregen op de exacte 
communicatie hieromtrent naar de scholen.
5.Heeft  de minister zicht op hoeveel zelftests zijn ingezet  op de scholen? Zijn deze 
tests, indien niet gebruikt door het onderwijspersoneel, ook op andere manieren 
ingezet? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 892 van 8 juli 2021
van HANNELORE GOEMAN
Het beleidsdomein onderwijs heeft steeds  een voortrekkersrol  gespeeld tijdens de 
coronapandemie. Naast een geheel eigen systeem van contactopsporing,  kwalitatief 
vervuld door de CLB’s,  hebben  we voor onderwijs ook steeds geijverd voor een kwalitatieve 
testing. Van zodra er wetenschappelijk gevalideerde zelftesten  waren, heeft onderwijs  
initiatief genomen. 
Reeds in april heb ik daarom  het initiatief genomen om een proefproject op te zetten  in 38 
scholen met betrekking tot de zelftests. Op die manier konden  we zeker zijn dat van zodra 
de testen beschikbaar waren, alle kinderziektes overwonnen konden worden.  Het 
succesvolle proefproject  vond plaats vanaf  3 mei tot en met 30 mei en uiteindelijk werden  
daar zo’n 28.000 zelftesten ingezet.  
Zoals vorig jaar veelvuldig toegelicht, waren er verschillende juridische belemmeringen om 
de zelftesten breed uit te rollen. Daarnaast  konden de zelftesten  enkel gebruikt en dus 
geleverd worden na goedgeuring  door het Federaal Agentschap voor Geneesmiddelen en 
Gezondheidsproducten (FAGG). Ik heb op dat moment onverwijld contact genomen met 
de bevoegde federale minister  om dat juridisch kader aan te passen en alle praktische 
belemmeringen zo snel als mogelijk weg te werken. Het correcte juridische kader kwam  er 
pas op 11 mei met een federaal Koninklijk Besluit  tot uitvoering van artikel 3,2 van de wet 
van 22 december 2020 houdende diverse maatregelen met betrekking tot snelle 
antigeentesten. 
Toch zijn het beleidsdomein onderwijs en bij uitbreiding de Vlaamse  Regering altijd 
proactief gebleven. Op 2 april 2021 werd reeds de bestelling m.b.t.de  zelftesten 
doorgegeven aan het facilitair bedrijf. Er werden voor het onderwijs  initieel 600.000  
zelftesten/week besteld (400.000 leerplichtonderwijs – 200.000 hoger onderwijs),  maar 
dat cijfer werd nadien bijgesteld op basis van het vaccinatieschema en het resterende  
aantal schoolweken.  Zo werd reeds  van bij de bestelling  rekening gehouden  met het feit 
dat zelftesten niet valide zijn bij mensen die gevaccineerd zijn. 
In totaal werden 1.196.374 zelftesten verdeeld naar het basisonderwijs, secundair 
onderwijs, volwassenonderwijs, hoger  onderwijs, CLB’s, internaten, centra  voor 
basiseducatie, de instellingen deeltijds kunstonderwijs en de onderwijsinspectie. Het 
merendeel van de geleverde zelftesten was van het merk Biosynex. Een klein aantal 
(29.375) was van het merk NewGene.
Onderwijs heeft met BPost contact genomen om de geleverde testen onmiddellijk te 
herverpakken (per school) en te leveren. De leveranciers van de zelftesten konden niet 
alle zelftesten in 1 keer leveren. Levering gebeurde dan ook op verschillende  momenten. 
De eerste leveringen vonden plaats vanaf 14 mei 2021.
Ik breng graag in herinnering dat de scholen in afwachting van de zelftesten gebruik 
konden maken van een aanbod sneltesten. Ofwel konden onderwijspersoneelsleden  een 
afspraak maken voor een testafname via een sneltest in één van de testcentra van het 
Rode Kruis. Ofwel kon de onderwijsinstelling een pakket  aan sneltesten bestellen via het 
Rode Kruis, voor testafname op de school zelf door medisch personeel.
 
De onderwijsinstellingen kregen voorafgaand aan de levering een brief via Mijn Onderwijs  
voor schooldirecties  en schooladministraties. Alle informatie  over de levering en het 
gebruik van de zelftesten werd opgenomen op de site Onderwijs Vlaanderen. Ook via 
Schooldirect gebeurde de nodige communicatie.  
Over de inzet van overblijvende sneltesten heb ik met de onderwijspartners  van gedachten  
gewisseld en de nodige afspraken gemaakt: scholen  kunnen de resterende  testen naar 
eigen inzicht en noden  inzetten. Ik hoor dat heel wat scholen daar op een positieve manier 
mee aan de slag zijn gegaan en dat zelftesten zijn ingezet  voor de organisatie van 
zomerscholen, zomerkampen, etc. 
