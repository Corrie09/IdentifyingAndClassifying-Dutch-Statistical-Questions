title: Registratiechips bij huisdieren - Controle door gemeentediensten
thema: Dierenwelzijn
pdf link: https://docs.vlaamsparlement.be/pfile?id=1735650
thema link: https://www.vlaamsparlement.be/parlementaire-documenten/schriftelijke-vragen/1535411
SCHRIFTELIJKE VRAAG
nr. 839
van SOFIE  JOOSEN
datum: 18 juni 2021
aan BEN WEYTS
VICEMINISTER-PRESIDENT VAN DE VLAAMSE  REGERING, VLAAMS MINISTER VAN ONDERWIJS , SPORT, 
DIERENWELZIJN EN VLAAMSE RAND
Registratiechips bij huisdieren  -  Controle door gemeentediensten
Tijdens de commissievergadering van 31 maart en 2 juni 2021 werd de problematiek  van 
de chiplezers voor huisdieren  besproken. Honden en (sinds  november 2017) katten 
dienen verplicht gechipt te zijn in Vlaanderen.  De inwerkingtreding  van de door GDPR 
(algemene verordening gegevensbescherming)  gedreven regels inzake de chipdatabank 
sinds 1 mei 2021 betekent niet alleen  dat eigenaars van honden of katten expliciet 
toestemming moeten  geven om hier geregistreerd te worden, maar dat het consulteren 
van de databanken  van DogID en CatID op basis van de uitgelezen chip wordt beperkt: 
alleen dierenartsen, dierenasielen, het Federaal Agentschap voor de Veiligheid  van de 
Voedselketen (FAVV), de politie en de dienst  Dierenwelzijn  hebben nog directe toegang.
Tijdens de besprekingen in de commissie  werd door collega’s aangegeven dat de 
overheid nog kon consulteren, maar dat klopt alvast niet helemaal. Gemeentebesturen 
kunnen niet meer rechtstreeks gechipte  dieren controleren en met hun eigenaar 
herenigen. Uiteraard kunnen ze zich hiervoor wenden tot de politie, een eventueel aan de 
gemeente verbonden  dierenasiel of een dierenarts consulteren. Maar als bijvoorbeeld 
gemeentediensten een kat ruimen die helaas in het verkeer is omgekomen, heeft het 
betrekken van een asiel of dierenarts  sowieso weinig zin. Een ommetje met een dood 
dier langs de dichtstbijzijnde politiepost, voor zover de politiedienst daar tijd voor heeft, 
is ook niet de meest zinvolle dagbesteding voor gemeentepersoneel.
In 2019 werden  nog gratis chiplezers aangeboden aan alle gemeentebesturen, een 
aanbod waar de overgrote meerderheid graag  op inging. Ik begrijp dan ook de logica niet 
waarom gemeentediensten,  als volwaardige publieke partners in het 
dierenwelzijnsbeleid, vandaag zijn uitgesloten  van rechtstreekse databankconsultatie.
Hoe kan een gemeentebestuur  de op een chip geregistreerde eigenaarsinformatie  op een 
door hun diensten aangetroffen dier consulteren?  Zijn de lokale overheden volledig 
uitgesloten van rechtstreekse consultatie van DogId en CatId via de chiplezer, of zijn er 
toch mogelijkheden hiervan gebruik  te blijven maken? Zo niet, waarom gebeurde deze 
uitsluiting?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 839 van 18 juni 2021
van SOFIE  JOOSEN
U haalt hier een zeer nadelig  gevolg aan van de AVG-regelgeving en de impact die deze 
heeft of de databanken DogID en CatID.  
Het klopt inderdaad dat gemeentebesturen geen toegang hebben  tot alle gegevens in de 
databank. Deze toegang  is niet mogelijk met het oog op de bescherming van de 
persoonsgegevens van honden- en katteneigenaars. Enkel de gegevens van de dieren 
waarvan de eigenaar de gegevens op ‘openbaar’ heeft gezet,  kunnen worden  
geconsulteerd door gemeentebesturen. 
Daarom heb ik meteen  de campagne “check je chip” laten lanceren. Hierin worden honden  
en katteneigenaars  aangespoord om hun gegevens op de chip te checken én deze 
openbaar te zetten  zodat hun dier sneller kan worden teruggebracht als het verloren  zou 
lopen. 
De campagne zal later dit jaar opnieuw onder de aandacht gebracht  worden. Ik verwacht 
dat steeds meer mensen  dit in orde zullen brengen. 
