title: Registratie van afwezigheden door scholen - Terugvordering schooltoeslagen
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=1747325
thema link: https://www.vlaamsparlement.be/parlementaire-documenten/schriftelijke-vragen/1543546
SCHRIFTELIJKE VRAAG
nr. 887
van KATRIEN  SCHRYVERS
datum: 8 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Registratie van afwezigheden door scholen  -  Terugvordering schooltoeslagen
Van leerlingen die twee opeenvolgende  jaren dertig of meer halve schooldagen per 
schooljaar ongewettigd afwezig zijn, wordt de schooltoeslag van het laatste jaar 
teruggevorderd. Opdat de terugvorderingen die gebeuren correct zouden zijn, is een goede 
afstemming tussen de beleidsdomeinen Onderwijs en Welzijn noodzakelijk.  De 
schooltoeslag maakt sedert 2019 immers deel uit van het groeipakket.
De scholen zijn zelf verantwoordelijk voor de registratie en de opvolging van de 
afwezigheden. De regelgeving bepaalt dat in het secundair onderwijs of in het stelsel van 
leren en werken  de afwezigheden van leerlingen  die vanuit  de jeugdhulp zijn opgelegd als 
gewettigd moeten worden beschouwd,  zo zei minister van Welzijn Wouter  Beke tijdens de 
commissievergadering van 6 juli 2021. Gemeenschapsinstellingen bezorgen  de ouders of 
de school van de betrokken jongere een attest  om de afwezigheden op school te wettigen. 
De uitbetalers van het groeipakket kunnen  aan het agentschap  Opgroeien vragen dat het 
Vlaams Ministerie van Onderwijs en Vorming de signalen van ouders onderzoekt. Indien 
nodig, kan een school  de eerdere  registratie op basis van nieuwe  bewijzen aanpassen.
Uit recente persberichten blijkt dat er soms toch wat misloopt bij de registratie  van 
afwezigheden op school waardoor er ten onrechte terugvorderingen kunnen  gebeuren. Zo 
zijn er bijvoorbeeld drie dossiers bekend waarin aan slachtoffers van tienerpooiers wordt 
gevraagd om de schooltoeslag terug te betalen, en dit op basis van de gegevens die werden 
ontvangen van het departement Onderwijs.
Er zijn, naast ziekte,  vanzelfsprekend heel wat andere redenen waarom leerlingen  afwezig 
kunnen zijn op school,  zonder dat het gaat over spijbelgedrag. Hiervoor  werd al verwezen 
naar slachtoffers  van strafbare feiten, maar het kan bijvoorbeeld ook gaan om jonge 
mantelzorgers. Zij leven in een gezin  met een familielid dat ernstig  ziek is en moeten 
daardoor veel zorg- en hulptaken op zich nemen. Sommige kinderen ‘spijbelen’ soms niet 
omdat ze dat willen, maar omdat ze niet anders kunnen.
1.Voor hoeveel  kinderen en jongeren werd er voor het schooljaar  2019-2020  een 
terugvordering gedaan van de schooltoeslag omdat ze ongewettigd afwezig waren? 
Voor hoeveel daarvan bleek  de terugvordering  nadien ongegrond en werd er een 
rechtzetting gedaan?
2.Zijn er, naast kinderen en jongeren die slachtoffer zijn van strafbare  feiten,  nog 
categorieën van leerlingen waar afwezigheden mogelijk als onwettig  worden 
geregistreerd, terwijl het allerminst om problematische spijbelaars gaat?
3.Hoe kan ervoor worden gezorgd  dat de registratie van deze afwezigheden en het 
aangeven van de reden door de scholen op een correcte manier gebeurt? Welke 
richtlijnen krijgen scholen daartoe?
4.Is het, in het licht van de genoemde  drie dossiers, nodig om de scholen beter  te 
informeren over de registratie van afwezigheden en de redenen daartoe, en om 
hierover betere afstemming  te vinden tussen de scholen en het agentschap  Opgroeien?  
Op welke manier wil de minister dat mee bewerkstelligen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 887 van 8 juli 2021 
van KATRIEN  SCHRYVERS
1.Het Groeipakket houdt geen aparte registratie bij van het aantal terugvorderingen die 
omwille van een ongegrond aantal ongewettigde afwezigheden terug  ongedaan 
moeten gemaakt worden.
Ik verwijs naar de tweede  bijlage,  tweede tabblad, zoals ik reeds meedeelde bij SV nr. 
786 (15/06/2021). Bron van deze data is het Groeipakket. 
1.1Terugvorderen van de schooltoelage omwille van twee jaar op rij een 
problematische afwezigheid, voor het schooljaar 2019-2020, voor het 
basisonderwijs, opgesplitst per provincie
Provincie Aantal terugvorderingen ongewettigde afwezigheid
Antwerpen 149
Limburg 75
Oost-Vlaanderen 213
Vlaams-Brabant 56
West-Vlaanderen 46
Buiten Vlaanderen 78
Totaal 617
1.2Terugvorderen van de schooltoelage omwille van twee jaar op rij een 
problematische afwezigheid, voor het schooljaar 2019-2020,  voor het secundair 
onderwijs, opgesplitst per provincie
Provincie Aantal terugvorderingen ongewettigde afwezigheid
Antwerpen 1.142
Limburg 468
Oost-Vlaanderen 1.313
Vlaams-Brabant 447
West-Vlaanderen 560
Buiten Vlaanderen 279
Totaal 4.209
2.Zodra een leerling afwezig is, is het de verantwoordelijkheid van de ouder (of de 
meerderjarige leerling)  om de afwezigheid  te wettigen. Wanneer dit niet (of niet 
correct) gebeurt, is er sprake van een ongewettigde  afwezigheid.  
Eén van de mogelijke  wettigingen is de afwezigheid omwille van persoonlijke  redenen.  
Het is steeds de school die beslist of zij deze wettiging al dan niet toestaat. Wanneer 
leerlingen omwille van bepaalde omstandigheden niet op school kunnen zijn en er niet 
in slagen dit te wettigen, kan de school dit dus toch wettigen. Deze 
beoordelingsbevoegdheid ligt bij de scholen. 
3-4.Scholen  vinden de richtlijnen rond de wettiging van afwezigheden en de registratie 
terug in de omzendbrieven BAO/2002/11, SO/2005/04  en SO 70. Die omzendbrieven 
vermelden dat afwezigheden  als gevolg van het onderworpen zijn aan maatregelen  
opgelegd in het kader  van de bijzondere jeugdzorg of de jeugdbescherming van 
rechtswege gewettigd  zijn. 
