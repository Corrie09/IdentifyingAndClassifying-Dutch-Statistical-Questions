title: Cultuurkredieten - Aanvragen (2)
thema: Cultuur
pdf link: https://docs.vlaamsparlement.be/pfile?id=1737788
thema link: https://www.vlaamsparlement.be/parlementaire-documenten/schriftelijke-vragen/1535571
SCHRIFTELIJKE VRAAG
nr. 394
van STEPHANIE D'HOSE
datum: 21 juni 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS MINISTER VAN BUITENLANDSE  ZAKEN, 
CULTUUR, DIGITALISERING EN FACILITAIR  MANAGEMENT
Cultuurkredieten  -  Aanvragen (2)
In het kader van de coronacrisis werd een nieuwe kredietlijn opgezet, nl. Herstel 
Cultuurkrediet. Het gaat om een renteloze lening vanaf 5000 euro tot maximaal 100.000 
euro voor kunstenaars en organisaties  actief  in de cultuursector.  Het krediet  wordt  
aangewend om de gevolgen van de coronacrisis te overbruggen.
In de Commissie voor Cultuur, Jeugd, Sport en Media van 26 november 2020 deelde ik 
mijn bezorgdheid mee over het feit dat de deadline om een Herstel Cultuurkrediet  aan te 
vragen van 1 december 2020 te kort dag was. In mijn schriftelijke vraag nr. 131 van 11 
januari 2021 vroeg ik vervolgens  of de minister een verlenging  van deze steunmaatregel 
mogelijk achtte. Hij stelde  bereid te zijn om na te gaan op welke  manier hij in 2021 een 
nieuw pakket Herstel Cultuurkredieten kon toekennen. Ik was dan ook verheugd op de 
website van het Agentschap Innoveren en Ondernemen (VLAIO) te zien dat 
ondernemingen en organisaties actief in de cultuursector tot 15 november  2021 voor het 
overbruggen van de coronacrisis een renteloze  lening kunnen aanvragen van 5000 tot 
250.000 euro, met een looptijd van maximum 6 jaar.
1.In zijn antwoord op mijn schriftelijke vraag nr. 131 van 11 januari  2021 stelde de 
minister dat Hefboom cvba 42 aanvragen voor een Herstel Cultuurkrediet ontving.  27 
aanvragen werden goedgekeurd en ook gecontracteerd. 
Hoeveel keer werden  de Herstel Cultuurkredieten inmiddels aangevraagd? Kan de 
minister opnieuw een overzicht bezorgen, per subsector? Worden alle subsectoren 
even goed bereikt?
2.Eveneens  uit het antwoord op mijn schriftelijke vraag nr. 131 bleek  dat voor een 
aanzienlijk deel van 15 kredietaanvragen de kredietaanvraag werd stopgezet.  
Hoeveel keer werd de aanvraag inmiddels  geweigerd en was dat op basis van 
dezelfde gronden? Ziet de minister mogelijkheden om dat aandeel naar beneden te 
krijgen?
3.Via welke kanalen  wordt het instrument gecommuniceerd naar de sector?
4.De website  van VLAIO stelt dat deze maatregel kan worden aangevraagd door 
kunstenaars en andere professionele actoren actief in de cultuursector, die niet in 
aanmerking komen voor de bestaande federale en Vlaamse steunmaatregelen voor 
kredietverlening in het kader  van de coronacrisis. 
Wat is de voornaamste reden  dat actoren in de cultuursector niet in aanmerking 
komen voor de bestaande federale en Vlaamse  steunmaatregelen omtrent 
kredietverlening in het kader van de coronacrisis?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 394 van 21 juni 2021
van STEPHANIE D'HOSE
1.Hefboom ontving in 2021 tot nog toe, 30 nieuwe aanvragen voor een Herstel 
Cultuurkrediet. 16 Aanvragen daarvan  werden goedgekeurd en 10 werden reeds 
gecontracteerd. Tot nog toe werd nog geen aanvraag ingediend uit de sector  
sociaal-cultureel volwassenenwerk  en uit het boekenvak.
  
2.Inmiddels  werden  5 kredietaanvragen effectief geweigerd. De meest  voorkomende 
redenen tot nog toe zijn:
De aangeleverde informatie voor een kredietanalyse was onvoldoende of 
ontoereikend;
Op basis van de huidige financiële gezondheid en/of het aangeleverde 
ondernemingsplan acht Hefboom het risico te groot om een (bijkomend) krediet 
toe te kennen.
In 2020 kreeg 64% van de aanvragers  een Herstel Cultuurkrediet toegekend. 15 
kredietaanvragen of 36% van de aanvragen werden geweigerd. Tot nog toe 
bedraagt het weigeringspercentage voor 2021 nog maar 17%.  Het is te vroeg  om 
hier conclusies uit te trekken omdat  er nog heel wat dossier  in de aanvraag- en 
analysefase zitten.
Er worden  reeds inspanningen geleverd  om de drempel tot een Herstel 
Cultuurkrediet zo laag mogelijk te leggen:
De criteria en voorwaarden om toegang te krijgen  tot een Herstel Cultuurkrediet 
zijn in vergelijking  met bankfinanciering  maar ook de Coronalening, meer op maat 
van de cultuursector.
Hefboom werkt zeer nauw samen met Cultuurloket waar aanvragers  gratis 
begeleiding krijgen  bij het indienen  van hun kredietaanvraag  voor een Herstel 
Cultuurkrediet. Ondertussen weten we dat 1/3e van de kredietaanvragen, die 
goedgekeurd werden  door Hefboom, begeleid werden door Cultuurloket. We 
kunnen stellen dat begeleiding de drempel  tot een Herstel Cultuurkrediet verlaagt.
Daarnaast moet er ook gewaakt  worden  over het risico van de kredietportefeuille. 
Dat bekent dat er een evenwicht moet zijn tussen voldoende toegang  tot de 
kredietverlening en de reële kans op terugbetaling ervan (het risico).
3.Via de website www.cultuurkrediet.be en via de website van Hefboom  
(www.hefboom.be/financiering/herstel-cultuurkrediet ). Daarnaast wordt 
gecommuniceerd via webinars  en nieuwsbrieven van Cultuurloket. De Herstel 
Cultuurkredieten zijn ook opgenomen  op de informatiepagina op de website van 
Cultuurloket over mogelijke steunmaatregelen  voor de culturele sector tijdens de 
coronacrisis. Ook in de Corona  FAQ op de website van het Departement Cultuur, 
Jeugd en Media  die Cultuurloket wordt  regelmatig een update  over de Herstel 
Cultuurkredieten gecommuniceerd. Zowel  Hefboom als Cultuurloket kondigen het 
Herstel Cultuurkrediet ook aan via hun sociale media.
Bij het verlengen  van de Herstel Cultuurkredieten heeft Hefboom rechtstreeks 
koepelorganisaties geïnformeerd over de verlenging van het aanbod. Enkele 
organisaties hebben op hun beurt via eigen kanalen hun achterban  geïnformeerd.
4.In het bijzonder voor de Coronalening:
Op basis van het financieel plan is het niet mogelijk om terug te betalen 
volgens de maximale  looptijd van de Coronalening (terugbetaling op 12 
maanden). Een Herstel Cultuurkrediet  kan terugbetaald worden over een 
langere periode  (60 maanden);
Organisaties en kunstenaars die vóór de aanvang van de Coronacrisis niet 
beschouwd worden  als intrinsiek  financieel gezond;
Organisaties en kunstenaars die niet kunnen  voldoen aan de 
tewerkstellingsvoorwaarden;
De intrestvoet van de Coronalening  (3 tot 5 %) kan niet gedragen worden  
door de werking;
Activiteiten  in bijberoep komen niet in aanmerking  voor een Coronalening;
Organisatie en kunstenaars met een financieringsbehoefte kleiner  dan 25.000 
euro.
