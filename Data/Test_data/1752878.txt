title: Herinrichting Steenweg N285 Asse - Herne - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1752878
thema link: https://www.vlaamsparlement.be/parlementaire-documenten/schriftelijke-vragen/1549630
SCHRIFTELIJKE VRAAG
nr. 1613
van PETER VAN ROMPUY
datum: 10 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Herinrichting Steenweg N285 Asse - Herne  -  Stand van zaken
Reeds in 2011 heeft de Vlaamse Regering op initiatief van toenmalig minister van 
mobiliteit, Hilde Crevits, zich voorgenomen  om de steenweg (N285) in Asse heraan te 
leggen. Tot op heden  is een structurele  aanpak van deze steenweg jammer  genoeg steeds 
uitgebleven. Nochtans geven  ongevallencijfers  duidelijk problemen  inzake 
verkeersveiligheid aan. Dit zowel  voor de gemotoriseerde voertuigen  als voor de zwakke 
weggebruikers. In afwachting van een herinrichting troffen het lokaal bestuur,  de lokale  
politie en Wegen en Verkeer het voorbije  decennium diverse  maatregelen om de veiligheid 
te verhogen, maar de effecten  daarvan bleken beperkt. Samenvattend  zijn grote 
infrastructuurwerken nodig waarbij we denken  aan: de aanleg van conforme  fietspaden, 
nieuwe verlichting, het scheiden van het rioleringsstelsel, de volledige heraanleg  van de 
rijweg, inclusief  funderingen en overzichtelijke kruispunten  (in het bijzonder de 
Terlindenstraat te Herne). Al verschillende  keren  stond de heraanleg van deze steenweg  
in het investeringsprogramma. Inmiddels verkeert  het ontwerp van de wegenis  in een ver 
gevorderd stadium (grensonderzoek,  ontwerp  quasi af, eensgezindheid tussen betrokken 
wegbeheerders en nutsmaatschappijen) maar tot op heden werd dit elke keer uitgesteld. 
Het uitstel belemmert  bovendien de uitvoering van andere projecten (Aquafin-project 
22943V, investeringsprogramma 2020-2024, goedgekeurd door Vlaamse Regering op 5 
april 2019).
Graag had ik bijkomende informatie over dit dossier ontvangen aan de hand van de 
volgende vragen.
1.Kan de minister een overzicht  bezorgen  van de tot op heden uitgevoerde 
(voorbereidende en effectieve) werken aan en rondom  deze steenweg de afgelopen 
jaren? Dit gekoppeld aan de nodige budgetten, financieringsbronnen en een tijdlijn?
2.Heeft  de minister plannen voor een verdere aanpak  van deze steenweg deze 
legislatuur? 
a)Zo ja, graag een overzicht van de huidige plannen gekoppeld aan de nodige 
budgetten, financieringsbronnen en een tijdlijn.
b)Zo niet, waarom  niet?
3.Welk budget  is er gereserveerd  deze legislatuur voor de uitvoering van deze werken?
4.Hoeveel budget is er effectief  nodig  voor de uitvoering van deze werken? Wie zal 
zorgen voor deze middelen?
5.Wat is de reden waarom structurele  werken  in dit dossier  al verschillende keren werden 
opgenomen in het investeringsprogramma,  maar alsnog  uitgesteld werden?
6.Op welke manier worden de lokale overheid en de inwoners van de gemeente  
betrokken bij dit dossier?
Daarnaast verstoort  het toenemend vrachtverkeer de leefbaarheid en verkeersveiligheid 
van diverse buurten in Herne (Kokejane, Herfelingen, e.d.). In de eerste plaats denken  we 
aan de vele trillingen ten gevolge  van het vrachtverkeer die woningen doet daveren, ook 
‘s nachts. Verder komt het toenemend vrachtverkeer de verkeersveiligheid niet ten goede. 
Zeker voor jonge  weggebruikers die dagelijks met de fiets of te voet naar school gaan 
vormt de hoeveelheid en de snelheid  van het vrachtverkeer in combinatie met de huidige  
staat van de wegenis  en de inrichting van de kruispunten een gevaar.
Los van de economische ontwikkelingen  en tendensen, zijn er een aantal factoren  die 
bijgedragen hebben aan de toename van het vrachtverkeer.  We denken hier aan het 
openen van de ringweg in buurgemeente Edingen als verbindingsweg van en naar A8, 
N285 en verder naar E40 (2013), de invoering van de kilometerheffing op het hogere 
wegennet (Viapass, 2016),  de congestie op N203a - Halle, R0 - Brussel,… Het samenspel  
van deze factoren  maakt van de N285  een as waarlangs  doorgaand vrachtverkeer  zich 
sneller en goedkoper begeeft dan via het hogere wegennet.
7.Welke mogelijkheden ziet de minister om het vrachtverkeer op deze steenweg te 
beperken/te weren?
8.Zijn er reeds concrete plannen hieromtrent?  Zo ja, daarover graag meer informatie 
gekoppeld aan een tijdlijn.  Zo niet, waarom niet?
9.In welke aanpak  voorziet de minister voor het vrachtverkeer  dat de 
kilometerheffing/congestie op het hogere wegennet  tracht  te omzeilen?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1613 van 10 september  2021
van PETER VAN ROMPUY
1.Het ontwerp van deze herinrichting wordt in eigen beheer  door het Agentschap Wegen 
en Verkeer (AWV)  voorbereid en opgemaakt. Om de exacte grens van het openbaar 
domein te bepalen en nog enkele  bijkomende terreinopmetingen  te verrichten werd dit 
jaar een externe dienstverlener  ingeschakeld  (kostprijs:  34.000  euro). Andere 
voorbereidende werkzaamheden werden (nog)  niet uitgevoerd.
2.Voor het budget voor de uitvoering  van dit project zal nagekeken  worden  of dit kan 
ingepast worden in de doorkijk 2024.  Voor een aantal noodzakelijke onderzoeken in 
functie van de vergunningsaanvraag (bodemsanering en sloopopvolging, 
archeologienota) en de veiligheidscoördinatie  zal AWV gebruik maken van 
raamcontracten (voorlopige raming:  14.000 euro).
3.Het voorziene  budget bedraagt  4,2 miljoen euro voor het aandeel AWV.
4.Het aandeel van AWV in dit project moet opgenomen  worden  op het GIP.
5.Binnen de beschikbare budgetten  moet er telkens  een afweging gemaakt worden 
tussen de verschillende projecten, die voldoende  ver moeten uitgewerkt  zijn om voor 
opname op het GIP in aanmerking te komen.  
6.Het hele ontwerpproces is steeds in overleg met de gemeente Herne  en alle betrokken 
partners gevoerd. Hierbij zijn de vragen en belangen van de gemeente  zeker grondig 
besproken en werd de gevonden  consensus ook in het ontwerp  vertaald.
7.Het departement MOW volgt de logistieke bewegingen van het vrachtverkeer  nauw op. 
Dit doet MOW door de data van de on board  units van alle vrachtwagens te analyseren 
op bepaalde punten. Uit de data die we momenteel ter beschikking hebben van deze 
OBU’s kunnen we afleiden dat er in 2017 veel vrachtverkeer passeerde op de steenweg 
in kwestie. Dit punt is echter enkel berekend  voor 2017.  Intussen  hebben we, gezien 
de onderstaande discussies en problematiek, dit punt geselecteerd  om de resultaten  
te bekomen ook voor 2018-2019-2020  en 2021 zodat een vergelijking  van de 
intensiteiten kan worden gemaakt. Aangezien  de analyses in dit systeem maar eens 
per 6 maanden behandeld worden, kunnen  de resultaten hiervan pas binnen  3 
maanden bezorgd worden. Hopelijk kunnen  deze data dan meer duidelijkheid geven  
over de evolutie van het gebruik  van de steenweg doorheen de jaren.
Indien het de keuze is om op bepaalde  trajecten vrachtverkeer te weren zijn er 
uiteraard heel wat verschillende middelen beschikbaar. Van vrachtwagensluizen over 
camera’s, asverschuivingen, verbodsbepalingen en dergelijke. De toepassing van deze 
maatregelen hangt uiteraard af van een totaalplaatje waarbij een evenwicht  tussen 
economische belangen, mobiliteit, bereikbaarheid,  verkeersveiligheid en leefbaarheid 
dient nagestreefd  te worden.
8.De vervoerregio werkt  momenteel  volop  aan de opmaak van een ruimtelijk 
mobiliteitsplan, waarvan ook vracht en logistiek een onderdeel uitmaakt. Naast het 
bepalen van de grote economische  corridors, is de verdere  verfijning op interregionaal  
en gemeentelijk niveau  een uitwerking  die in samenwerking met de betrokken 
gemeenten wordt uitgetekend. Dit proces is nog lopende. Momenteel zijn er nog geen 
maatregelen bepaald.
9.De studie die onmiddellijk na de invoering van de kilometerheffing Vlaanderen-breed 
werd uitgevoerd, op meer dan 300 punten, toonde geen toename van het sluipverkeer  
omwille van de kilometerheffing. Het is een algemene tendens dat het vrachtverkeer 
in haar geheel  toeneemt en dat eventuele verhogingen van het aandeel vrachtverkeer  
grotendeels hieraan gelegen is. Er worden  geen bijkomende wijzigingen aan het 
belastbaar wegennet van de kilometerheffing gepland  op korte termijn.
