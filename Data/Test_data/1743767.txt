title: Legale economische migratie - Financiële steun - PALIM-project
thema: Economie
Werk
pdf link: https://docs.vlaamsparlement.be/pfile?id=1743767
thema link: https://www.vlaamsparlement.be/parlementaire-documenten/schriftelijke-vragen/1545054
SCHRIFTELIJKE VRAAG
nr. 952
van LUDWIG  VANDENHOVE
datum: 9 juli 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Legale economische migratie  -  Financiële steun  -  PALIM-project
Onlangs is er een evaluatie gehouden van PALIM (Pilot Project Addressing  Labour 
Shortages Through Innovative Labour Migration Models),  een project van het Belgische 
ontwikkelingsagentschap Enabel. Het doel van het proefproject was om door een 
samenwerking tussen Marokkaanse  en Vlaamse arbeidsbemiddelingsorganisaties (VDAB  
en ANAPEC) en werkgeversvertegenwoordigers, Fedasil en het Vlaams Agentschap 
Integratie en Inburgering, knelpuntvacatures in de IT-sector in te vullen.   
In totaal zouden zestig IT-specialisten opgeleid worden waarvan er dertig  in Marokko en 
dertig in Vlaanderen naar een job begeleid worden. Het project beschikt over een budget 
van 1,5 miljoen  euro en wordt uitgevoerd door Enabel met de financiële steun van de 
Europese Unie. 
Uiteindelijk is geen enkele Marokkaanse deelnemer  in België geraakt, geen van de 
betrokken Vlaamse  werkgevers bleek  bereid om de IT’ers aan te werven. De verklaring  die 
wordt gegeven  voor deze - voor mij mislukking - is corona.  Het project werd toch, ook 
vanuit Vlaanderen,  gezien als een mooi voorbeeld van hoe toekomstige legale en/of 
economische migratie kan verlopen.
1.Is het mogelijk een overzicht te krijgen van de projecten  die de Vlaamse  Regering 
rechtstreeks of onrechtstreeks  financieel gesteund heeft tijdens  de vorige legislatuur 
en de huidige  legislatuur in het kader van die economische migratie, met opgave van 
de bestede bedragen?  
2.Over hoeveel personen  gaat het per jaar vanaf 2014 met opgave  van het gewenste 
opleidingsniveau? Is het mogelijk  de landen  van herkomst mee te delen met opgave 
van het aantal personen per opleidingsniveau? 
3.Elke 2 jaar wordt  er een lijst samengesteld  met dynamische knelpuntberoepen op basis 
van cijfers  van. 
Is het mogelijk een overzicht te krijgen van deze lijst vanaf 2014 en de evolutie per 2 
jaar? 
4.Hoe schat de minister zelf de reden van de mislukking van het bovenvermelde  PALIM-
project in? Zijn er volgens haar andere redenen dan COVID-19? 
5.Elke illegale migratie  die vermeden kan worden,  is positief.  
Maar zijn die projecten geen druppel  op een hete plaat ten opzichte van de massale 
pogingen tot illegale migratie en asielaanvragen? Wat is de visie van de minister ter 
zake? 
6.In welke mate verhoudt deze problematiek zich ten opzichte van het nieuwe  recentelijk  
goedgekeurde Inburgeringsdecreet?  
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD 
op vraag nr. 952 van 8 juli 2021
van LUDWIG  VANDENHOVE
1-2.- PALIM.  Pilootproject tussen België (Vlaanderen) en Marokko,  getrokken door Enabel  
(maart 2019-  april 2021, de periode van 18 maanden  werd met 8 maanden verlengd 
door de pandemie). Het doel van dit project  was het opleiden van 120 hoger 
opgeleide profielen (masters  in exacte  wetenschappen)  in IT. Resultaat: 116 
geslaagden. Dit project is intussen  afgelopen. Niet geplaatste  kandidaten worden in 
het THAMM project opgenomen. Rol van VDAB: lid van de stuurgroep, bijwonen  
opvolgvergaderingen en ondersteuning  van ANAPEC, de Marokkaanse  PES, 
gedurende het hele project: ondersteunen bij bepalen opleidingsprogramma,  
schrijven openbare  aanbesteding om opleidingsorganisatie  te kiezen,  finale  keuze 
van opleidingsorganisatie, ondersteunen bij keuze van de kandidaten (online test 
om de aantallen van 1000 naar 200 kandidaten te brengen, missie ter plaatse  voor 
de uiteindelijke selectie), e-coaching  van de ANAPEC consulenten ivm vereisten en 
aanpassing CV’s en motivatiebrieven aan Vlaamse werkgevers, webinars over het 
NT2-aanbod bij VDAB en taalverwerving online, informatie en publiciteit  voor het 
project bij onze werkgevers.
Budget van 1,5 Mo€: 95% fondsen via ICMPD-EU  (via Mobility Partnerships Facility) 
en 5% via Enabel.  VDAB kreeg bij wijze van terugbetaling voor de “missiekosten” 
voor dit project € 39 042,05. Missiekosten staat tussen “”, want sommige missies 
vonden online plaats (vergaderingen van de stuurgroep, webinars, enz.)
-MATCH. Pilootproject IOM-Nigeria en Senegal-België, Nederland,  Luxemburg, Italië 
(start 13/1/2020, duurtijd  36 maanden). Het doel is hier om 210 hoogopgeleide  
(IT) talenten uit Senegal en Nigeria  te machten en tewerk te stellen, waarvan 120 
in België en de anderen in Nederland,  Luxemburg en Italië. Rol van VDAB: lid van 
de stuurgroep, bijwonen  strategische en opvolgvergaderingen, informatie en 
publiciteit voor het project bij onze werkgevers, ondersteuning van IOM (vb. flow, 
info over soft skills, etc.) en de PES’en van Nigeria en Senegal: coaching 
consulenten bij gesprek met werkgever,  matching en voorbereiden kandidaten voor 
interview. Verder staat nog extra capacity building op het programma in de vorm 
van webinars:  files and data processing,  training on the legal standards and social 
rights.
VDAB kreeg  in de vorm van voorschotten tot hiertoe: € 28 769,79. Hieronder vallen 
alle uurkosten die aan het project  besteed  worden. De verdeelsleutel is 90% 
terugbetaling door IOM, 10% eigen  inbreng VDAB.
-Memorandum of Understanding met Taiwan. Binnen dit initiatief worden  
automatisch vacatures voor ingenieurs gedeeld.  Zo kunnen Taiwanese  ingenieurs 
ervaring opdoen in Vlaanderen. 
3. De lijst met knelpuntberoepen die openstaan voor migratie (MB) bevat een aantal 
middengeschoolde functies waarvoor een structureel tekort bestaat aan 
arbeidskrachten op de Vlaamse arbeidsmarkt. De eerste lijst met knelpunten die 
openstaan voor economische  migratie  trad in werking  op 1 januari  2019 (B.S. 29-01-
2019). De aangepaste lijst trad in werking op 1 april 2021 (B.S. 15-04-2021).
4. Voor het antwoord op deze vraag  verwijs  ik naar mijn antwoord op schriftelijke  vraag 
904 van Axel Ronse  van 18 juni 2021.
5. De insteek van economische  migratie is het invullen van knelpunten op onze 
arbeidsmarkt en het aantrekken van innovatief ondernemerschap. Daarnaast zijn er 
ook vormen  van humanitaire migratie (bv. asielzoekers). Beide migratievormen  
hebben hun belang. 
Achter illegale migratie  kan ik mij nooit scharen. Het is omwille van die reden dat ik in 
de regelgeving economische  migratie  telkens  strenge sancties heb opgenomen ten 
aanzien van werkgevers  die personen  die illegaal op het grondgebied verblijven, 
tewerkstellen. Hetzelfde  geldt voor werkgevers die mensen  ‘in het zwart’  
tewerkstellen. 
Voor de aanpak  van illegale migratie, verwijs ik naar de staatssecretaris bevoegd voor 
asiel en migratie. 
6. Een inburgeringstraject wordt voorzien voor mensen  die permanent in Vlaanderen 
mogen verblijven. Een economische  migrant komt veelal  tijdelijk naar Vlaanderen en 
wordt niet verplicht  een inburgeringstraject  te volgen.  Ook zal een economisch migrant 
die zijn job verliest,  terug moeten keren naar het land van herkomst en maakt geen 
aanspraak op bv. een werkloosheidsuitkering in ons land.
Het nieuwe inburgeringsbeleid voorziet een verplichte inschrijving van elke inburgeraar 
bij VDAB. Dit zal ervoor zorgen dat het aantal inburgeraars dat een opleiding volgt of 
werkt zal stijgen. Dit vergroot hun kansen op de arbeidsmarkt.  
Aangezien economische migranten  de facto een job moeten hebben (zoniet verliezen  
ze hun verblijfsrecht  in ons land), is er geen verband met het nieuwe 
inburgeringstraject. 
