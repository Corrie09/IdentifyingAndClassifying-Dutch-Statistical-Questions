title: Afdeling Handhaving Departement Omgeving - Resultaten asbestacties
thema: Natuur en Milieu
pdf link: https://docs.vlaamsparlement.be/pfile?id=1751428
thema link: https://www.vlaamsparlement.be/parlementaire-documenten/schriftelijke-vragen/1549435
SCHRIFTELIJKE VRAAG
nr. 1345
van JOHAN DANEN
datum: 9 september 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Afdeling Handhaving Departement Omgeving  -  Resultaten asbestacties
De Vlaamse Hoge Handhavingsraad voor Ruimte en Milieu (VHRM) publiceerde tot voor 
kort jaarlijks zijn Milieuhandhavingsrapport. Door de geplande afschaffing van de VHRM 
in de zomer van 2020 was het lang onduidelijk  of het Milieuhandhavingsrapport 2019 nog 
kon worden opgemaakt. Eenmaal het duidelijk werd dat dit rapport nog kon worden 
opgemaakt, was er echter onvoldoende tijd om de nodige bevragingen  nog uit te voeren.  
Hierdoor werd de opmaak van dit laatste jaarrapport anders  ingevuld en lag de focus 
meer op het in stand houden  van de verzameling van de cijfergegevens in de stille hoop 
dat deze ook nog in de toekomst kunnen  bijdragen aan een relevante  evaluatie  van het 
uitgevoerde handhavingsbeleid.
Door deze aangepaste invulling bevat het Milieuhandhavingsrapport 2019 quasi  geen 
verwijzingen naar de controles van de afdeling  Handhaving op de verschillende schakels 
van de asbestverwijderingsketen.  De afdeling Handhaving had via het 
‘Omgevingsinspectieplan 2020’ wel aangegeven dat de controles  op de omgang  met 
asbest- en bouw- en sloopafval op containerparken en bij sorteerbedrijven  zouden  
worden voortgezet. Controles op de aanwezigheid van asbest  in bedrijfsgebouwen, op de 
selectieve inzameling  op sloopwerven  en bij asbestverwijderaars zouden  enkel nog op 
een ad-hocbasis gebeuren.
1.Door de afschaffing van de Vlaamse Hoge Handhavingsraad voor Ruimte  en Milieu 
zal er geen Milieuhandhavingsrapport worden opgesteld. 
Hoe zal het uitgevoerde handhavingsbeleid  in de toekomst worden geëvalueerd en 
op welke wijze zal hierover worden  gecommuniceerd?
2.Kan de minister een overzicht bezorgen van het aantal structurele en ad-
hoccontroles dat in 2020 werd uitgevoerd, het aantal overtredingen  dat werd 
vastgesteld en de gevolgen die daaraan  werden gegeven, opgesplitst volgens 
volgende asbestacties: 
a)controles met aandacht voor de aanwezigheid van asbest  in bedrijfsgebouwen, 
met opsplitsing tussen bedrijven en landbouwbedrijven;
b)controles op de selectieve inzameling op sloopwerven;
c)controles op de omgang met asbest en bouw- en sloopafval op containerparken, 
met een uitsplitsing naar klasse 1- en klasse  2-containerparken;
d)controles op de omgang met asbest bij sorteerbedrijven (hoeveel klasse 2-
bedrijven werden gezamenlijk  met de lokale  overheid gecontroleerd?);
e)controles bij asbestverwijderaars met een focus op de niet-erkende 
asbestverwijderaars (hoe vaak werd bij de controle van niet-erkende 
asbestverwijderaars de inzameling van vrij asbest vastgesteld)?
3.Hoeveel mensen en middelen werden (2020)  en worden (2021) er ingezet om alle 
asbestacties te handhaven?
4.De voormalige bevoegde minister gaf aan dat er in 2019 naar meer samenwerking 
werd gezocht met de steden en gemeenten voor een aantal asbestacties. In het 
antwoord op mijn schriftelijke vraag nr. 550 van 14 april 2020 bevestigde de huidige  
minister dat er binnen de afdeling Handhaving van het Departement Omgeving een 
project liep rond 'Ondersteuning handhaving  lokale overheden' 
Wat is de stand van zaken  van dit project?
5.Hoeveel asbestdelicten werden er in 2020 door burgers en bedrijven gemeld bij de 
afdeling Handhaving?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1345 van 9 september 2021
van JOHAN DANEN
1.In april 2021 werd met de aanpassing van het Milieuhandhavingsdecreet de 
rapporteringstaak van de VHRM overgedragen aan het Vlaams Planbureau  Omgeving 
van het departement Omgeving (VPO). Conform  dit decreet zal de 
omgevingshandhavingsrapportage in de toekomst  tweeledig zijn, met name:
-De Handhavingsuitvoering: jaarlijks (vanaf 2022) zullen  per handhavingsactor 
cijfergegevens inzake de handhavingsuitvoering worden gepubliceerd in een online 
applicatie. Hiervoor wordt een deel van de indicatoren gehanteerd zoals in het 
verleden door de VHRM in de milieuhandhavingsrapporten  en de 
handhavingsrapporten ruimtelijke ordening. Om de jaarlijkse rapporteringslast  bij 
de handhavingsactoren te doen dalen, zal de bevraging en de rapportering zich 
echter beperken tot een basisset  aan generieke handhavingsprocesindicatoren. 
Om deze bevraging in de toekomst  te vervangen door een uniforme, continue en 
automatische monitoring van objectieve en kwalitatieve handhavingsdata  dient de 
uitbouw van een handhavingstool waarbij het handhavingstraject  kan worden 
opgevolgd, onderzocht te worden. 
-Het Handhavingsbeleid: in het tweede en het vijfde jaar van de regeerperiode zal 
een omgevingshandhavingsrapport worden opgemaakt waarin de uitvoering van 
het omgevingshandhavingsbeleid - zoals uitgewerkt in de beleidsdoelstellingen van 
het toekomstige  Omgevingshandhavingsprogramma - zal worden geëvalueerd. 
Voor deze evaluatie  zal een multimethode-onderzoek worden gehanteerd.  Naast 
kwantitatieve gegevens inzake o.a. de handhavingsuitvoering zullen ook 
kwalitatieve gegevens  worden onderzocht.  
VPO werkt momenteel aan het eerste Omgevingshandhavingsrapport 2020. Het 
rapport zal dit najaar  worden gepubliceerd.
2.a)Voor de toezichthouders van de afdeling handhaving is de aanwezigheid van asbest  
op het bedrijf een continu  aandachtspunt, dat meegenomen wordt tijdens 
routinecontroles of andere geplande  controles. Bij 57 controles  in 2020 werd hier 
ook dieper op ingegaan. Het ging voornamelijk om landbouwbedrijven waarbij een 
raadgeving of aanmaning gegeven werd met betrekking tot het correct afbreken en 
verwijderen van asbest.
b)Er werd in 2020 24 keer een ad hoc-controle uitgevoerd op de selectieve inzameling 
op sloopwerven. Hierbij werd er 2 maal een aanmaning gegeven en 7 maal een 
aanmaning + proces-verbaal.
c)Er werden  in 2020 26 controles uitgevoerd op de omgang met asbest  op 
containerparken. 6 hiervan  waren ingedeeld in klasse 1, de overige 20 in klasse  2. 
Dit heeft geleid  tot 3 aanmaningen en 4 aanmaningen + processen-verbaal. 
d)Er werden in 2020 28 controles uitgevoerd bij sorteerbedrijven waarbij o.a. 
gecontroleerd werd op de omgang met asbest. Bij 6 controles  werden specifiek 
opmerkingen gemaakt  omtrent asbest.  
e)Er werden in 2020 3 controles  uitgevoerd  bij asbestverwijderaars, waarbij er 2 
processen-verbaal + aanmaning werden opgesteld. Er werd geen vrije asbest  
vastgesteld tijdens de controles.
3.De asbestcontroles  die de toezichthouders van de Afdeling Handhaving uitvoeren 
hebben voornamelijk betrekking op klasse 1-inrichtingen en worden verdeeld over de 
verschillende toezichthouders  van de Afdeling Handhaving. Om de geplande 
asbestcontroles uit te voeren  in 2020 was ongeveer 1 voltijds equivalent voorzien.  Dit 
betreft enkel de initiële controles. Daarnaast  zijn er navolgende  controles uitgevoerd 
geweest in opvolging  van aanmaningen  en PV’s en is er aandacht  voor asbest  tijdens 
routine controles.
Ook worden  regelmatig asbeststalen genomen en geanalyseerd  bij het erkende  labo 
waar de Afdeling Handhaving een contract mee heeft. 
In 2021 wordt er ongeveer evenveel VTE ingezet als in 2020.  
4.Binnen dit project  worden  algemene  draaiboeken voor ondersteuning lokale 
omgevingshandhaving opgemaakt. In de loop van 2021 werd ook een halftijdse 
toezichthouder aangeworven voor dit project.  Deze toezichthouder zal o.a. enkele 
standaard documenten uitwerken voor handhaving op asbestdelicten (raadgeving, 
aanmaning, proces-verbaal, checklist,…)  en deze zullen ter beschikking gesteld worden  
van de lokale toezichthouders.  
5.Bij de afdeling Handhaving werden in 2020 32 klachten en meldingen geregistreerd  die 
betrekking hadden  op asbest.
