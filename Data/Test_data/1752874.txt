title: Voertuigen De Lijn - Reclame voor plan 'Vlaamse veerkracht'
thema: Mobiliteit en Verkeer
pdf link: https://docs.vlaamsparlement.be/pfile?id=1752874
thema link: https://www.vlaamsparlement.be/parlementaire-documenten/schriftelijke-vragen/1549652
SCHRIFTELIJKE VRAAG
nr. 448
van ANKE  VAN DERMEERSCH
datum: 10 september 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Voertuigen De Lijn  -  Reclame voor plan 'Vlaamse veerkracht'
Ik vernam via de media  dat de Vlaamse Regering  een communicatiecampagne heeft 
uitgerold van 800.000  euro. Ook zie ik in het stadsbeeld van bijvoorbeeld Antwerpen  en 
Gent bussen  en trams met reclame voor het plan ‘Vlaamse Veerkracht’.
1.Is er een samenhang tussen de campagne  bij De Lijn en de globale campagne van de 
Vlaamse Regering  of maakt de campagne van De Lijn deel uit van de globale 
campagne?
2.Graag vernam ik of het bedrag van 800.000 euro het exacte  bedrag is voor deze 
campagne. Zo niet, graag de juiste gegevens.
3.Werd  voor deze campagne een overheidsopdracht  uitgeschreven  en zo ja, volgens 
welke procedure?
4.Indien het ging om een tweetrapsprocedure: hoeveel inschrijvers  waren er en hoeveel 
inschrijvers werden geselecteerd om een offerte in te dienen? Wat waren de 
selectiecriteria?
5.Wat waren  de gunningscriteria en wat was het gewicht  van de respectieve criteria?
6.Aan welke onderneming werd de opdracht gegund of werden er deelopdrachten 
geplaatst bij meerdere ondernemingen?
7.Op welke kredieten  wordt  deze opdracht (of opdrachten)  aangerekend? Zijn dat 
kredieten die binnen het relanceplan vallen of zijn dat klassieke begrotingsmiddelen?
8.Plant de Vlaamse Regering  nog communicatiecampagnes over het relanceplan? Of 
plannen de respectieve vakministers ook apart nog campagnes?
9.Een voorzitter van een politieke partij verklaarde reeds  in mei 2020 (De Standaard, 4 
mei 2020) dat ‘Vlaamse Veerkracht’ de slagzin voor de komende jaren zou worden.  
Kan de huidige campagne begrepen  worden  als een voorafname op een politieke 
slogan voor één bepaalde partij? En acht de minister het opportuun dat via deze 
reclamecampagne, en met overheidsmiddelen, indirect  aan partijpolitieke propaganda  
wordt gedaan?
Gelijkaardige vragen  worden gesteld aan minister-president Jambon (448)  en minister 
Peeters (1616)
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 448 van 10 september 2021
van ANKE  VAN DERMEERSCH
1.Het gaat hier niet om een campagne van De Lijn. In het kader van de 
lanceringscampagne ‘De Vlaamse Veerkracht’ werd mediaruimte  gekocht  via LijnCom.
2.De kostprijs voor de opmaak  van het creatief concept en de uitvoering van de 
lanceringscampagne ‘De Vlaamse Veerkracht’ bedroeg bijna 351.964,82  euro (excl. 
btw). De aankoop  van mediaruimte  bedroeg 723.954,55 euro (excl. btw).
3.De campagne  werd bedacht en gerealiseerd binnen een raamovereenkomst voor de 
aanstelling van een strategische en creatieve partner voor communicatie en 
marketing. De media-aankoop verliep binnen een raamovereenkomst  media-ruimte.
4.Ik verwijs hiervoor  naar het antwoord op deelvraag 3.
5.Ik verwijs hiervoor  naar het antwoord op deelvraag 3.
6.De campagne werd bedacht  en gerealiseerd door LDV United,  de aankoop van 
mediaruimte gebeurde door Mindshare. 
7.Dit zijn klassieke begrotingsmiddelen  (allocatie ‘Imago Vlaanderen’).
8.Dit wordt momenteel bekeken.
9.De Vlaamse Regering  besliste in september 2020 om haar relanceplan  de naam 
‘Vlaamse veerkracht’ te geven.  Met haar ambitieus investeringsplan  en relancebeleid  
wil zij er immers voor zorgen dat Vlaanderen snel kan opveren  na de coronacrisis. De 
naam van de lanceringscampagne verwijst dus naar een initiatief van de voltallige 
regering en heeft dan ook niets te maken met partijpolitieke propaganda.
