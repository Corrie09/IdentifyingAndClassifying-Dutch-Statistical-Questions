title: Dossiers studietoelagen - Optimalisering doorlooptijden
thema: Onderwijs en Vorming
pdf link: https://docs.vlaamsparlement.be/pfile?id=1757641
thema link: https://www.vlaamsparlement.be/parlementaire-documenten/schriftelijke-vragen/1549233
SCHRIFTELIJKE VRAAG
nr. 977
van BRECHT WARNEZ
datum: 8 september 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dossiers studietoelagen  -  Optimalisering doorlooptijden
Omdat de kosten om te studeren aan de universiteit en de hogeschool kunnen oplopen, 
kan aan studenten een studietoelage  toegekend worden door de Vlaamse  Gemeenschap. 
Een studietoelage  is een financiële steun om de studiekosten van het lopende academiejaar 
te helpen  dragen.  De verwerking en uitbetaling van de studietoelagen  gebeurt door de 
afdeling Studietoelagen van het Vlaams Agentschap  voor Hoger Onderwijs,  
Volwassenenonderwijs, Kwalificaties en Studietoelagen (AHOVOKS).  
Uiteraard is het van belang dat deze studietoelagen zo snel mogelijk worden uitbetaald. 
De overheid werkt  al een aantal jaren aan de optimalisering van het proces om een 
studietoelage te krijgen. Zo werd bijvoorbeeld de opstart van een onderzoek naar een 
studietoelage vereenvoudigd en worden  zoveel mogelijk onderzoeken proactief door de 
administratie opgestart.
Ter opvolging van deze optimaliseringsinitiatieven, graag volgende cijfers  voor het 
academiejaar 2020-2021.
1.Het aantal opgestarte onderzoeken naar een studietoelage, opgedeeld per maand en 
per type dossier  (eerste  aanvraag van studietoelage of hernieuwing van 
studietoelage).
2.Wanneer werden de goedgekeurde  studietoelagen uitbetaald? Graag een overzicht van 
het totaalaantal uitbetalingen, opgedeeld per maand en per type dossier (eerste  
aanvraag van studietoelage of hernieuwing van studietoelage).  Graag ook een 
weergave van (1) de maand waarin het dossier werd opgestart en (2) de maand waarin 
de studietoelage  werd uitbetaald.  
3.Wat was de gemiddelde doorlooptermijn van de onderzoeken naar een studietoelage? 
Graag een opdeling per type dossier (eerste aanvraag  van studietoelage of 
hernieuwing van studietoelage).
4.Neemt de minister bijkomende initiatieven om de doorlooptermijn te verkorten  en 
vertragingen te vermijden? Zo ja, welke en binnen welke termijn?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 977 van 8 september 2021
van BRECHT WARNEZ
1.De Vlaams volksvertegenwoordiger kan deze cijfers terugvinden in de bijlage op 
‘Tabblad 1’.
2.De Vlaams volksvertegenwoordiger kan deze cijfers terugvinden in de bijlage op 
‘Tabblad 2’.
3.De gemiddelde doorlooptermijn voor 2020-2021 bedraagt voor alle onderzoeken 45,9 
dagen1. De mediaan  doorlooptermijn  komt op 12 dagen.  Dit is telkens inclusief de 
periode dat de administratie wacht op informatie  die werd opgevraagd bij 
dataleveranciers en bij de studenten (bv. actuele inkomensgegevens, 
alimentatiegelden, kotcontracten,  inschrijvingsgegevens, …)
De gemiddelde doorlooptermijn voor eerste aanvragers  (instromers) bedroeg 
in 2020-2021 44,9 dagen.  De mediaan bedroeg 15 dagen.
De gemiddelde doorlooptermijn voor hernieuwers bedroeg  in 2020-2021 46,4 
dagen. De mediaan bedroeg  10 dagen. 
Mijn administratie start vanaf  2020-2021 de onderzoeken voor hernieuwers zelf 
automatisch opnieuw op. Deze dossiers konden  sneller worden opgestart  dan de 
dossiers van eerste  aanvragers waar gewacht moest worden tot de student een eerste 
initiatief nam. Dit resulteert in een korte mediaan doorlooptijd voor hernieuwers.  
De gemiddelde doorlooptermijn voor de hernieuwers is wel iets langer. Dit heeft vooral 
te maken  met de grootte van deze groep (meer dan 70% van de toekenningen gaan 
naar hernieuwers) en de prioriteiten die worden  gesteld in de dossierbehandeling. Meer 
info daarover  op www.studietoelagen.be . 
4.De administratie  ondernam de voorbije jaren op mijn vraag al heel wat initiatieven om 
de doorlooptermijn  te verkorten. Het aantal toegekende studietoelagen in het hoger 
onderwijs nam op 5 jaar tijd met méér dan 25% toe en toch werd de gemiddelde 
behandeltermijn verminderd met meer dan 60%.  De mediaan  doorlooptermijn 
bedraagt op diezelfde 5 jaar tijd nog maar 1/10de van de 98 dagen in 2015-2016.
De uitdaging blijft voor mijn administratie om, gelet op de piek van het aantal 
aanvragen bij de start van een academiejaar,
de selectiviteit van de studietoelagen  te bewaren;
op tijd toegang te krijgen tot informatie die in officiële databanken  of bij de 
studenten zit;
zo efficiënt mogelijk  om te gaan met de middelen die er zijn om alle aanvragen 
te verwerken.
Sinds de start van deze legislatuur legde mijn administratie daarom de fundamenten 
om dossiers eenvoudig  opnieuw op te starten  en vooraf te behandelen. Zo ronden we 
nog voor de start van het academiejaar steeds  meer onderzoeken af waarin enkel nog 
1 Stand van zaken  op 27 september 2021
een effectieve inschrijving ontbreekt. Deze inschrijving moet volledig zijn. Dat 
betekent: de student  moet zich ook al hebben  ingeschreven  voor de individuele  
opleidingsonderdelen. Dat laatste blijft nu eenmaal een essentieel 
toekenningscriterium en bepaalt ook de hoogte van de studietoelage. Op deze wijze 
kan de doorlooptermijn gevoelig  worden  verkort én wordt  de selectiviteit  van dit 
instrument gewaarborgd. Deze aanpak loont. Voor 2020-2021 werden  de 
studietoelagen al in een recordtempo toegekend, maar dit zal de komende jaren nog 
versnellen. Zo werden  bij de start van het academiejaar 2021-2022 al dubbel  zoveel 
studietoelagen toegekend als het jaar daarvoor.
 
BIJLAGE
Overzicht
