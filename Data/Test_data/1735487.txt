title: Scholen - Aanpak menstruatiearmoede
thema: Onderwijs en Vorming
pdf link: https://docs.vlaamsparlement.be/pfile?id=1735487
thema link: https://www.vlaamsparlement.be/parlementaire-documenten/schriftelijke-vragen/1531467
SCHRIFTELIJKE VRAAG
nr. 785
van MAXIM VEYS
datum: 15 juni 2021
aan BEN WEYTS
VICEMINISTER-PRESIDENT VAN DE VLAAMSE  REGERING, VLAAMS MINISTER VAN ONDERWIJS , SPORT, 
DIERENWELZIJN EN VLAAMSE RAND
Scholen  -  Aanpak  menstruatiearmoede
Caritas Vlaanderen  publiceerde in september 2020 haar rapport ‘Dubbel taboe: 
Menstruatie-armoede in Vlaanderen.’ Daaruit  blijkt dat menstruatiearmoede geen 
randfenomeen is in Vlaanderen. 12% van de Vlaamse jonge meisjes  en vrouwen tussen 
12 en 25 jaar heeft wel eens niet genoeg  geld gehad om menstruatieproducten  te 
kunnen kopen. Bij meisjes en jonge  vrouwen  die leven  in materiële deprivatie loopt dit 
zelfs op tot 45%.  Ongeveer 11% van de Vlaamse meisjes en jonge  vrouwen leende 
bovendien al eens menstruatieproducten omdat ze er zelf geen geld voor hadden.  De 
impact op jonge meisjes en vrouwen is niet te onderschatten: het niet aankopen  van 
menstruatieproducten zorgt voor stress en voor angst voor lekken.  
Collega Hannelore Goeman stelde op 28 januari  2021 hieromtrent een vraag  om uitleg in 
de commissie  Onderwijs. Daar antwoordde de minister  dat hij een overleg zou plannen  
met de minister van Welzijn en de Vlaamse Scholierenkoepel (VSK) over hoe ze deze 
problematiek kunnen  aanpakken.
1.Is er inmiddels sinds januari  overleg geweest tussen de minister van Onderwijs, de 
minister van Welzijn  en de VSK over de aanpak van menstruatiearmoede in scholen?  
Zo ja, wat waren  de conclusies?
2.Welke initiatieven zal de minister nemen om specifiek  in de scholen de strijd tegen 
menstruatiearmoede aan te gaan?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 785 van 15 juni 2021
van MAXIM VEYS
Er vond een overleg  met het kabinet van collega-minister Beke en de Vlaamse  Vereniging 
voor Steden  en Gemeenten plaats over de problematiek van menstruatiearmoede.  Als 
gevolg hiervan vond er een 2e overleg plaats  met de Vrouwenraad,  met name met de 
coördinator van de zogenaamde 15 M²-projecten in Vlaanderen (“Maak een einde aan 
Menstruatiearmoede!”). 
De Vrouwenraad  onderhoudt  ook de nodige contacten met een veelheid aan partners,  
waaronder ook de Vlaams Scholierenkoepel en VVSG. 
Bij een aantal van de projecten fungeren  scholen als betrokken partners. Ik kijk uit naar 
de bevindingen uit deze lokale initiatieven.
