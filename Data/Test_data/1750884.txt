title: Kinderen in verblijf die terug naar huis keerden in het kader van de coronamaatregelen - Evaluatie
thema: Gezondheid
Welzijn en Gezin
pdf link: https://docs.vlaamsparlement.be/pfile?id=1750884
thema link: https://www.vlaamsparlement.be/parlementaire-documenten/schriftelijke-vragen/1548064
SCHRIFTELIJKE VRAAG
nr. 823
van SUZY WOUTERS
datum: 10 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Kinderen in verblijf  die terug  naar huis keerden  in het kader van de coronamaatregelen  -  
Evaluatie
Tijdens de coronacrisis en de daarmee gepaard gaande maatregelen zijn veel kinderen en 
jongeren die ergens  residentieel verbleven terug naar huis gegaan. Dit terwijl  in vele 
gevallen de jeugdrechter hen zelf daar had geplaatst en het verblijf een noodzakelijke 
maatregel achtte. Uiteraard werden  er door vele organisaties  en medewerkers 
inspanningen geleverd om gezien de situatie  toch in zo’n optimaal mogelijke begeleiding 
te kunnen  voorzien voor de jongeren en hun gezin.
Niettemin is het belangrijk om te evalueren  hoe deze terugkeer naar huis is verlopen.  In 
het kader hiervan werden in het najaar 2020 focusgroepen  georganiseerd in elke regio. 
Opgroeien heeft hieruit een aantal conclusies getrokken. Zo zou er voor elke jongere in 
een contextbegeleider voorzien worden,  het stappenplan  zou gericht moeten zijn op de 
terugkeer naar huis en een gebruiksvriendelijke app zou handig zijn om het 
hulpverleningstraject voor de gezinnen overzichtelijk te houden. Daarnaast  zou de 
caseload van de consulenten naar beneden gehaald moeten  worden, moeten de 
termijnen voor de crisisopvang geschrapt worden  zodat  zij kunnen verblijven  op één plek 
tot er een structurele oplossing gevonden  is en zou er meer aandacht moeten zijn voor 
de digitalisering  van jeugdhulp.
Er worden een heel aantal aanbevelingen naar voren gebracht, de vraag is echter hoe 
deze geïmplementeerd  zullen worden  in toekomstig beleid, aangezien er volgens deze 
aanbevelingen toch erg vergaande  veranderingen nodig zijn. De aanbevelingen  moeten 
daarnaast ook mogelijk zijn in de praktijk, zo kan bijvoorbeeld  netwerkgericht werken 
enkel mogelijk zijn als het netwerk van de jongere hier ook effectief voor open staat.
1.Hoe zullen de organisaties gestimuleerd worden om met deze aanbevelingen aan de 
slag te gaan?
2.Binnen welke termijn zal het duidelijk zijn hoe deze aanbevelingen concreet 
zullen/kunnen worden omgezet?
3.Hoeveel jongeren zijn na de coronacrisis  niet moeten terugkeren naar de 
voorziening?
4.Hebben er incidenten plaatsgevonden in de periode dat sommige jongeren naar huis 
zijn teruggekeerd?  Zo ja, welke?
5.Ook binnen het Vlaams Agentschap  voor Personen met een Handicap  (VAPH)  zou de 
input meegenomen worden  in een ruimere evaluatie van ondersteuning aan 
personen met een handicap tijdens  de voorbije coronaperiode.  
Wat is de stand van zaken  van deze evaluatie?
6.Welke andere initiatieven neemt de minister nog hieromtrent?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 823 van 10 augustus 2021
van SUZY WOUTERS
1.De aanbevelingen  haken perfect in op lopende beleidslijnen, zoals het beleid  rond 
veiligheidsplanning en Signs of Safety, 1 Gezin-1 Plan en gedeelde  
verantwoordelijkheid en de ideale wereld,  en op de strategische denkoefening  over 
een versterkt geïntegreerd jeugd- en gezinsbeleid. Ze zullen  dan ook maximaal  in deze 
trajecten ingeschoven worden, eerder  dan een aparte beleidslijn op te zetten.  Op die 
manier kunnen we een eenduidig en transparant beleid voeren  ten aanzien  van alle 
stakeholders, die zich ook mee moeten engageren voor de uitvoer. 
2.Omwille van de linken met verschillende  trajecten kunnen  we niet 1 timing  naar voren 
schuiven. We gaan ervan uit dat de aanbevelingen maximaal in deze legislatuur 
uitgevoerd zullen  worden. 
3.Hierover kunnen we geen eenduidige cijfers uit de registratiesystemen genereren. 
4.Trajecten  waarbij minderjarigen vanuit een voorziening terug naar huis keren,  
verlopen vaak gefaseerd en niet altijd lineair. Heropnames omwille van bv. spanningen 
in het gezinssysteem of tijdelijke overschrijding van de draagkracht zijn niet 
uitzonderlijk. Op basis van de gegevens waarover  we beschikken,  kunnen we niet 
zeggen dat er tijdens de lockdown  meer heropnames waren.  Daarnaast moeten alle 
voorzieningen een beleid hebben  rond het omgaan met incidenten, inclusief een 
meldingsplicht bij ernstige gebeurtenissen waarbij de integriteit  van een betrokkene 
in het gedrang is. Het aantal  dergelijke meldingen lag evenmin hoger dan in andere 
periodes. 
5.Bij VAPH gebeurde nog geen algemene evaluatie  van de diverse 
ondersteuningsvormen aan personen met een handicap en de ervaringen van de 
verschillende stakeholders tijdens  de afgelopen periode.  Mei 2020 startte het VAPH 
wel al een bevraging bij meerderjarige personen met een handicap en mantelzorgers  
over hun ervaringen tijdens de coronaperiode. De resultaten van die bevraging zijn 
gebundeld en gepubliceerd in een rapport  (https://www.vaph.be/documenten/de-
ervaringen-van-personen-met-een-handicap-en-hun-mantelzorgers-tijdens-de-coronaperiode).
6.Zoals  hiervoor  gesteld linken  de aanbevelingen aan lopende trajecten. In lijn met het 
advies van het maatschappelijk  relancecomité, maakten we ook de keuze om met de 
relancemiddelen een hefboom te creëren om in te zetten op een duurzame  verandering 
in de jeugdhulp. Het plan ‘Vlaamse  Veerkracht’ bevat verschillende initiatieven die die 
duurzame verandering beogen. 
