title: Leerkrachten - In- en uitstroom
thema: Onderwijs en Vorming
pdf link: https://docs.vlaamsparlement.be/pfile?id=1752133
thema link: https://www.vlaamsparlement.be/parlementaire-documenten/schriftelijke-vragen/1549220
SCHRIFTELIJKE VRAAG
nr. 976
van JOHAN DANEN
datum: 8 september 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Leerkrachten  -  In- en uitstroom
De problematiek van de startende leerkrachten  (< 30 jaar) die binnen  de 5 jaar uit het 
onderwijs stappen,  is genoegzaam bekend. In de periode 2015-2020 bedroeg de totale 
uitstroom iets meer dan 14%. De uitstroom  in het kleuter- en lager onderwijs  
schommelde rond de 11,5%,  terwijl  het secundair  een uitstroom  van 18,6% kende.  Deze 
hoge uitstroom in het secundair onderwijs  vertaalt zich dan ook in de spanningsratio, die 
in september 2020 op 2,11 stond. Een spanningsratio die kleiner  is dan 2 wijst op een 
zeer grote krapte.
Over de uitstroom van ervaren gekwalificeerde  leerkrachten in het midden van hun 
loopbaan zijn minder cijfers  te vinden.  Onderzoek  in de VS heeft aangetoond  dat 8 à 
14% van de leerkrachten (> 30 jaar) stoppen voor hun pensioenleeftijd. Door de 
specifieke uitstapregeling die er voor het onderwijs geldt, stromen  veel leerkrachten uit 
op een leeftijd  van 56 à 58 jaar.
Naast de uitstroom van jonge en ervaren leerkrachten, is er nog een fenomeen  dat zorgt 
voor lagere instroom aan startende  leerkrachten. In een reactie op het lerarentekort gaf 
het departementshoofd  van PXL Education  aan dat twee op de drie afgestudeerde  
leerkrachten niet op zoek zijn naar een loopbaan in het onderwijs.  Slechts een derde van 
de afgestudeerde leerkrachten zou de stap naar het onderwijs zetten.  Een derde  van de 
afgestudeerde leerkrachten kiest voor een job buiten het onderwijs  en nog eens een 
derde studeert  verder in een andere richting.
1.Hoeveel leerkrachten verlaten  vroegtijdig het onderwijs  in het midden van hun 
loopbaan (vanaf het zesde jaar na de eerste  indiensttreding tot de periode voor hun 
pensioen)? Graag zowel de absolute aantallen  als de percentages  opgedeeld per 
onderwijsniveau, statuut (tijdelijk  of vast) en provincie voor de periode 2015-2020.
2.Hoeveel ervaren leerkrachten die uitstroomden maakten gebruik van de regeling  
‘terbeschikkingstelling voorafgaand aan het rustpensioen’  (= uitstapregeling)? Graag  
zowel de absolute  aantallen als de percentages opgedeeld  per onderwijsniveau,  
statuut (tijdelijk  of vast) en provincie voor de periode 2015-2020.
3.Twee derde van de afgestudeerde leerkrachten zou geen job in het onderwijs  
ambiëren. 
a)Hoeveel leerkrachten studeerden er in Vlaanderen af in de educatieve 
bacheloropleiding voor kleuteronderwijs,  lager of secundair onderwijs  in de 
periode 2015-2020? Hoeveel van deze afgestudeerde  leerkrachten  begonnen een 
loopbaan in het onderwijs? Graag een opsplitsing per onderwijsniveau.
b)Hoeveel leerkrachten studeerden er in Vlaanderen af in de educatieve 
masteropleiding (gewone  opleiding of voor kunstvakken) in de periode 2015-
2020? Hoeveel van deze afgestudeerde leerkrachten begonnen  een loopbaan in 
het onderwijs?
c)Hoeveel leerkrachten studeerden er in Vlaanderen af in de educatieve 
graduaatsopleiding voor secundair onderwijs? Hoeveel van deze afgestudeerde  
leerkrachten begonnen  een loopbaan  in het onderwijs?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 976 van 8 september 2021 
van JOHAN DANEN
1-2. De concrete operationalisering van deze vraag is zodanig omvangrijk dat dergelijke 
complexe berekeningen  niet kunnen  op de onderwijsdatabanken. 
Mijn onderwijsadministratie maakte een prognose wat betreft de 
aanwervingsbehoeften van leerkrachten. Meer bepaald  analyseerde de 
onderwijsadministratie de instroom, uitstroom  en opdrachtwijziging van de Vlaamse  
leerkrachten per leeftijdsgroep en onderwijsniveau. 
 
Ik verwijs ook naar de jaarverslagen van het Agentschap voor Onderwijsdiensten 
(AGODI). Een rubriek geeft het overzicht van het aantal onderwijspersoneelsleden 
die genieten van het stelsel ter beschikking stellen voorafgaand aan het 
rustpensioen(TBSVP). De publicatie maakt de evolutie van die TBS-regelgeving  
zichtbaar. 
3.Onderstaande tabel 1 toont de evoluties in het aantal diploma’s dat in de laatste jaren 
werd behaald in de professionele  bacheloropleidingen onderwijs (intussen  educatieve 
bacheloropleidingen). De trends  verlopen eerder negatief,  in lijn met de dalende 
studentenaantallen. In 2019 was er wel een stijging van het aantal diploma’s  in de 
educatieve bachelor secundair onderwijs maar daar staat tegenover dat de specifieke 
lerarenopleiding werd afgebouwd.
 
Tabel 1: Aantal diploma's in de PBA/EDUBA opleidingen
Academiejaar
PBA/EDUBA kleuter
PBA/EDUBA lager
PBA/EDUBA secundair
2015-2016          1.048          1.543          1.968 
2016-2017             991           1.465          1.926 
2017-2018             908           1.359          1.784 
2018-2019             861           1.358          1.754 
2019-2020             822           1.390          2.010 
De educatieve master-  en graduaatsopleidingen gingen pas in 2019-2020 van start.  
Aangezien de graduaatsopleiding in principe twee jaar duurt (90 studiepunten) waren 
er nauwelijks afgestudeerden in 2019-2020. Slechts twee studenten behaalden  het 
diploma van educatief graduaat in dat academiejaar omdat ze al over heel wat 
vrijstellingen beschikten. In tabel 2 is terug te vinden hoeveel studenten het diploma 
van educatieve master  behaalden in 2019-2020. In totaal ging het om 571 
gediplomeerden.
Tabel 2: Aantal diploma's in de educatieve masteropleidingen
Educatieve master Aantal
audiovisuele en beeldende kunsten  
(edu)61
cultuurwetenschappen (edu) 39
economie (edu) 62
gedragswetenschappen (edu) 47
gezondheidswetenschappen (edu) 35
godsdienst (edu) 2
lichamelijke opvoeding  (edu) 7
maatschappijwetenschappen (edu) 45
muziek en podiumkunsten (edu) 39
ontwerpwetenschappen (edu) 15
talen (edu) 145
wetenschappen en technologie (edu) 74
Totaal 571
We monitoren  momenteel niet in welke mate de afgestudeerden van een 
lerarenopleiding ook in onderwijs aan de slag gaan.  Omwille van privacy overwegingen 
is dit ook niet evident.
In een krappe Vlaamse arbeidsmarkt is het sowieso niet gemakkelijk om sterke 
profielen te vinden en te behouden. Dat geldt voor heel wat sectoren.
