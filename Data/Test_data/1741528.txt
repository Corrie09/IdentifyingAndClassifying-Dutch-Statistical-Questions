title: Masterplan Fiets in de Westhoek - Bovenlokale functionele fietsverbindingen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1741528
thema link: https://www.vlaamsparlement.be/parlementaire-documenten/schriftelijke-vragen/1544600
SCHRIFTELIJKE VRAAG
nr. 1477
van BERT  MAERTENS
datum: 8 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Masterplan Fiets in de Westhoek   -  Bovenlokale functionele fietsverbindingen
Op dinsdag  6 juli 2021 werd het ‘Masterplan  Fiets in de Westhoek’ voorgesteld. Het 
studiegebied van dit plan omvat  de vijftien gemeenten van de vervoerregio  Westhoek 
alsook Koksijde en Nieuwpoort uit de vervoerregio  Oostende.  Doel van het masterplan is 
om het functioneel fietsnetwerk in de regio te optimaliseren en te actualiseren.
Het masterplan voorziet  daarvoor in nieuwe functionele fietsverbindingen tussen de 
kleinere dorpen en kernen, als aanvulling op wat reeds bestaat in de omgeving van de 
steden. Ook is er aandacht voor verbindingen  tot over de grens naar Duinkerke,  
Hondschoote, Steenvoorde, Belle en Komen-Waasten. De totale  lengte  van het 
geactualiseerde bovenlokaal functioneel  fietsroutenetwerk (BFF) in de zeventien betrokken 
gemeenten bedraagt zo’n 660 kilometer. Ongeveer 200 kilometer daarvan vereisen 
(vernieuwde) fietsinfrastructuur,  goed voor een globale investering van ruim 100 miljoen 
euro.
1.Op welke manier werden de diensten van de minister betrokken bij de opmaak van dit 
masterplan? Wanneer vonden de verschillende overlegmomenten plaats? Welke 
partners waren daarbij  aanwezig?
2.Wanneer vindt het volgende overleg plaats  met de betrokken stakeholders?
3.Welke rol ziet de Vlaamse overheid voor zichzelf weggelegd in de verdere  realisatie 
van dit masterplan?  Welke ondersteuning  (financieel, personeelsmatig ...) zal de 
Vlaamse overheid daartoe aanbieden?  
4.Wat betreft het geactualiseerde BFF zoals dit in de studie  naar voren komt: kan de 
minister aangeven voor welke  segmenten  van gewestwegen er reeds concrete dossiers 
in voorbereiding  zijn? Kan de minister telkens  de stand van zaken  aangeven? 
5.Kan de minister  de concrete plannen met betrekking tot de fietssnelwegen in de regio 
nader toelichten? 
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1477 van 8 juli 2021
van BERT  MAERTENS
1.De studie “Masterplan fiets in de Westhoek”, voorgesteld  op 6 juli 2021,  is een initiatief 
van de provincie West-Vlaanderen, die het nieuwe fietsnetwerk uitgetekend heeft in 
nauw overleg  met de lokale  besturen  en de gewestelijke diensten die betrokken zijn 
bij de voorbereiding en de uitvoering van het fietsnetwerk.
Aan Vlaamse  zijde werden daarbij volgende diensten betrokken:
-       Departement MOW – beleid (dMOW)
-        Agentschap Wegen en Verkeer (AWV)
-        De Vlaamse Waterweg (DVW)
Een overzicht van de verschillende overlegmomenten vindt u hier:
De Vlaamse administraties werden uitgenodigd op de bilaterale overlegmomenten. De 
finale opmerkingen  van de gemeenten na het overleg van 1 maart werden samen met 
AWV en dMOW verwerkt  en leidden  tot het einddocument. 
2.De studie “Masterplan fiets in de Westhoek”  is afgerond. Er is geen volgend overleg  
gepland.
3.De studie “Masterplan  fiets in de Westhoek” is in de eerste plaats een inhoudelijke  
voorzet van de provincie naar het op te stellen  regionaal mobiliteitsplan, waarvoor het 
proces op dit ogenblik loopt binnen de vervoerregio Westhoek. De studie “Masterplan 
fiets in de Westhoek” overschouwt de volledige vervoerregio, met inbegrip van de 
gemeenten Koksijde  en Nieuwpoort die deel uitmaken van de vervoerregio Oostende.
De eerstvolgende stap is dan ook het integreren  van het nieuwe netwerk dat in deze 
provinciale studie voorgesteld  wordt in het regionaal mobiliteitsplan. De 
vervoerregioraad stelt daarbij de bovenlokale  routes vast en zal voor de fietssnelwegen 
een advies aan mij uitbrengen. Het vaststellen van de fietssnelwegen is immers 
decretaal een Vlaamse bevoegdheid.
Daarna is het uiteraard  de bedoeling het netwerk  op het terrein  te implementeren. De 
Vlaamse inbreng  varieert  daarbij in functie van de wegbeheerder.  Trajecten gelegen 
op gemeentewegen worden gefinancierd via het Fietsfonds. Het subsidiebedrag  wordt  
in die gevallen 50/50 door de provincie West-Vlaanderen en het Gewest  betaald.  In 
overleg met de lokale  besturen  treedt de provincie in veel gevallen  op als 
initiatiefnemer van het project en zorgt voor de voorstudie, voorontwerp, aanbesteding 
en uitvoering van de werken.
Voor trajecten gelegen op gewestdomein is het Agentschap  Wegen en Verkeer of De 
Vlaamse Waterweg aan zet. In de meeste gevallen treden zij op als initiatiefnemer van 
het project  en zorgen  voor de voorstudie,  voorontwerp,  aanbesteding en uitvoering 
van de werken.
In de voorbereidende fase levert ook het departement MOW via de regionale teams 
van de afdeling Beleid inhoudelijke ondersteuning  bij de voorstudie en opmaak van het 
voorontwerp. De regionale teams  bewaken daarbij de afstemming  met het Vlaamse  en 
regionale mobiliteitsbeleid en de kwalitatieve  aanpak van fietsinfrastructuur over heel 
Vlaanderen. Dat gebeurt  in de schoot van de projectstuurgroep die voor elk project 
specifiek samengesteld wordt.
4-5.De informatie over de concrete  dossiers  op de gewestwegen  en de fietssnelwegen 
wordt u in een aanvullend antwoord bezorgd tegen 1 oktober 2021.
