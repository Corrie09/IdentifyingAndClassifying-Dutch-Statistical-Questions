title: Administratief en technisch personeel (ATP) universiteiten - Overeenstemming diplomavereisten en loonschalen
thema: Onderwijs en Vorming
pdf link: https://docs.vlaamsparlement.be/pfile?id=1738787
thema link: https://www.vlaamsparlement.be/parlementaire-documenten/schriftelijke-vragen/1538815
SCHRIFTELIJKE VRAAG
nr. 853
van KIM DE WITTE
datum: 25 juni 2021
aan BEN WEYTS
VICEMINISTER-PRESIDENT VAN DE VLAAMSE  REGERING, VLAAMS MINISTER VAN ONDERWIJS , SPORT, 
DIERENWELZIJN EN VLAAMSE RAND
Administratief en technisch personeel  (ATP)  universiteiten   -  Overeenstemming 
diplomavereisten en loonschalen
Op 20 oktober 2000 werd het Besluit van de Vlaamse regering tot vaststelling van de 
niveaus, de graden en de daaraan verbonden  salarisschalen van het administratief en 
technisch personeel van de universiteiten in de Vlaamse Gemeenschap vastgelegd. Dat 
besluit regelt de overeenstemming tussen de gevraagde  diplomavereisten en de 
ingeschaalde niveaus.  
De vraag rijst of de daarin opgenomen loonschalen beschouwd kunnen  worden  als de 
geldende sectorale minima voor de vereiste opleidingsniveaus.  De KU Leuven  zelf 
interpreteert die regelgeving heel ruim door bijvoorbeeld de ingroeigraden niet mee te 
rekenen. Het organisatie- en functiedesign (OFD) van de KU Leuven,  dat gehanteerd wordt  
als loopbaanmodel  en waarin de HAY-methode  wordt toegepast om functiefamilies  in te 
delen in een bepaalde klasse waar ook graden aan gekoppeld  worden, zondigt bijvoorbeeld 
structureel tegen het BVR door de functiefamilie van facultaire  stafmedewerkers onderwijs 
en stafmedewerkers onderzoek in een klasse 6 te situeren, gekoppeld aan de ATP-graden 
6,7 en 8. Nochtans zijn alle vacatures en aanstellingen voor deze functie  expliciet gericht 
op masters.  Daarnaast worden heel wat ad-hocvacatures, die niet per se gelinkt zijn aan 
een vaste functiefamilie, zowel  voor vacatures met een bachelor- als met een 
mastervereiste, in te lage, niet-BVR-conforme  graden gevacateerd.  Uit een eerste 
steekproef van het ABVV  blijkt de facto dat heel wat masters - en zelfs doctores - aan de 
KU Leuven worden aangeworven in een startgraad 6 of zelfs 5.
Het ABVV argumenteert  dat de KU Leuven  de waarde  van de eigen diploma’s  devalueert 
door zich niet te houden aan de wettelijke  minima ter zake. Ingroeigraden  niet 
meerekenen, heeft uiteraard een zeer ongunstig effect  op de verdere  groeikansen van het 
personeel en vaak zijn ook de modale graden  in die functies niet regelconform.  Het BVR 
als een vrij te interpreteren rechtsbron hanteren, leidt tot willekeur in de verloningspolitiek 
van de hogeronderwijsinstellingen.
1.Kunnen de in het BVR opgenomen loonschalen worden  beschouwd  als de geldende 
sectorale minima voor de vereiste  opleidingsniveaus?
2.Wat zal de minister  doen om ervoor te zorgen dat het BVR aan alle Vlaamse  
hogeronderwijsinstellingen wordt toegepast?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 853 van 25 juni 2021
van KIM DE WITTE
1.Er wordt in het BVR van 20 oktober 2000 een link gelegd  tussen het niveau van een 
graad en de daaraan  verbonden competenties  of opleidingsniveau.  Dat wil echter niet 
zeggen dat een personeelslid niet kan tewerkgesteld  worden in een graad die niet 
overeenkomt met het opleidingsniveau. Het BVR vermeldt expliciet dat men kan 
ingeschaald worden in een hoger niveau  dan op basis van het diploma toegelaten is. 
De regelgeving verhindert niet dat een personeelslid in een lager niveau ingeschaald 
wordt dan op basis van het diploma  toegelaten  is. 
In het protocol  bij de cao 1997-1998, die in 2001 en dus na de goedkeuring  van het 
BVR van 20 oktober  2000 afgesloten is, staat dat de Vlaamse  Regering de 
universiteiten aanbeveelt geen personeel aan te werven met een kwalificatie méér dan 
een niveau  hoger dan nodig voor de te begeven functie. Zo wordt vermeden  dat hoger 
geschoolden lager geschoolden  wegdrukken bij functies waarvoor deze laatsten ook in 
aanmerking komen. Dat is vanzelfsprekend  een terechte bekommernis.
2.De Vlaamse  hoger onderwijsinstellingen hebben de autonomie om binnen het 
wetgevend kader  een eigen  verloningsbeleid uit te werken. Het systeem van 
ingroeigraden bestaat al sinds 2003 aan de KU Leuven.  De principes  werden na 
onderhandelingen met de vakorganisaties  vastgelegd in een cao van de universiteit en 
goedgekeurd op de Raad van Bestuur. Wanneer personeelsleden in dienst treden, dan 
kennen zij dit beleid.   Ik heb hier tot nu toe geen opmerkingen  over gekregen van de 
regeringscommissarissen bij de KU Leuven. Wel heb ik vernomen dat de KU Leuven 
dit op vraag van de ABVV aan het herbekijken  is. De onderhandelingen met ABVV  zijn 
momenteel lopende.  In die zin verwondert het mij dat hierover een vraag wordt  
gesteld. Het lijkt mij aangewezen om de lokale onderhandelingen  alle kansen te geven.  
