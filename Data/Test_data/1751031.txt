title: Centra voor volwassenenonderwijs (CVO) - Voorbereidende cursussen theoretisch rijexamen voor immigranten en anderstaligen
thema: Onderwijs en Vorming
pdf link: https://docs.vlaamsparlement.be/pfile?id=1751031
thema link: https://www.vlaamsparlement.be/parlementaire-documenten/schriftelijke-vragen/1548601
SCHRIFTELIJKE VRAAG
nr. 953
van CARMEN RYHEUL
datum: 30 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Centra voor volwassenenonderwijs  (CVO)  -  Voorbereidende cursussen theoretisch 
rijexamen voor immigranten en anderstaligen
Een dame die het financieel niet breed heeft, was op zoek naar een aanbieder van een 
voorbereidende cursus voor het theoretisch  examen voor het behalen van een rijbewijs  
B. Ze kwam uit bij het CVO Scala, die luidens  een melding op de website  goedkope 
cursussen organiseert. Na contactname bleek de opleiding echter niet toegankelijk te zijn 
voor Nederlandstaligen  omdat “het een cursus betrof uit het studiegebied Nederlands 
voor anderstaligen”, hoewel dat niet bleek uit de advertentie op de webstek van het CVO. 
Op het inschrijvingsformulier was te lezen dat de opleiding gratis was voor asielzoekers.  
Het CVO verwees de dame  uiteindelijk door naar een erkende rijschool, waar die cursus  
echter 150 euro kost. Haar conclusie is duidelijk: “Allochtonen die nog geen inspanningen 
leverden om Nederlands  te leren, kunnen deze cursus gratis  volgen of betalen  maximum 
38 euro. Ik als Vlaming die het niet breed  heeft moet een veelvoud van de kostprijs 
ophoesten.”
1.Is de minister ervan op de hoogte dat dergelijke  voorbereidende cursussen voor het 
theoretisch rijexamen goedkoop of zelfs gratis aan anderstaligen/asielzoekers 
worden aangeboden door (bepaalde)  centra voor volwassenenonderwijs?  
2.Op welke manier worden deze goedkope of gratis cursussen  gefinancierd  of 
gesubsidieerd door de Vlaamse overheid? Welke budgetten zijn daarvoor  
uitgetrokken en aan welke aanbieders werden/worden die toegekend?
3.Kadert deze financiering in de ondersteuning  van de opleidingen Nederlands  als 
tweede taal (NT2)?  Indien dit zo is, mag en kan de financiering  voor NT2 dan wel 
gebruikt worden om voorbereidende  cursussen voor het theoretisch rijexamen gratis 
of goedkoop aan te bieden  aan anderstaligen, aangezien een rijbewijsvoorbereiding  
het principe  van de loutere taalverwerving toch overstijgt?
4.Vormt het feit dat dergelijke voorbereidingen voor het theoretische rijexamen  gratis 
of goedkoop worden aangeboden  aan anderstaligen geen discriminatie tegenover 
Nederlandstaligen, die voor dergelijke cursussen  een veelvoud moeten betalen bij de 
rijscholen?
5.Hoe verantwoordt de minister dat met Vlaamse  middelen immigranten en 
anderstaligen qua kostprijs  voor dergelijke cursussen blijkbaar een 
voorkeursbehandeling genieten tegenover autochtone Vlamingen en 
Nederlandstaligen?
6.Welke initiatieven zal de minister desgevallend  nemen om te garanderen dat 
autochtone Vlamingen in de toekomst  bij de voorbereiding  van hun theoretisch 
rijexamen niet meer gediscrimineerd worden tegenover immigranten en 
anderstaligen?
7.Welke initiatieven neemt de minister desgevallend  met betrekking tot de financiering  
van deze cursussen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr.  953 van 30 augustus  2021
van CARMEN RYHEUL
1-3.De Centra voor Volwassenenonderwijs (CVO) kunnen met overheidsmiddelen  enkel  
een aanbod organiseren dat voldoet  aan de bepalingen  van het decreet betreffende  
het volwassenenonderwijs. Dit betekent onder meer dat de CVO een opleidingsprofiel 
moeten hanteren dat door de Vlaamse Regering is goedgekeurd.  Voor de Centra voor 
Basiseducatie (CBE) bestaat  er een module  Rijbewijs  in het opleidingsprofiel 
Maatschappijoriëntatie Mobiliteit.  Voor de CVO komt er echter  geen enkele  module 
onder de benaming Rijbewijs als dusdanig  voor in de goedgekeurde  
opleidingsprofielen. De CVO kunnen ook een NT2-aanbod  onder de vorm van open 
modules organiseren.  Daarbij kan een centrum een relevante en consistente 
clustering van NT2-competenties  selecteren, die gericht  is op functionele 
communicatie in een opleidings- of werkcontext. 
4-5.Nederlandstaligen  die zich willen voorbereiden op het theoretisch rijexamen  hebben 
geen nood meer aan het leren van Nederlandse  woorden  uit de context van het 
rijexamen. Zij kunnen soms wel behoefte hebben aan ondersteuning bij het inoefenen 
van de verkeersregels  en de vereiste theoretische  kennis.  Daarvoor kunnen 
laaggeschoolden terecht bij de CBE waar ze zich kunnen inschrijven in de module 
Rijbewijs in het opleidingsprofiel  Maatschappijoriëntatie  Mobiliteit. Een cursist die zich 
inschrijft bij een CBE en geen diploma van het secundair onderwijs  heeft, hoeft geen 
inschrijvingsgeld te betalen.  Ook de cursist,  zowel  bij CBE als bij CVO, die voldoet  aan 
een aantal  andere voorwaarden, zoals een leefloon  ontvangen,  werkzoekende  in een 
traject naar werk,  NT2-cursisten in een inburgeringstraject, asielzoekers, 
gedetineerden,… is volledig vrijgesteld van inschrijvingsgeld. Er is dus geen sprake 
van discriminatie of voorkeursbehandeling.  
6-7.Het centrum in kwestie is wel in overtreding met de in onderwijsdecreet XXXI 
ingevoerde maatregel  dat bij de informatieverstrekking  over het onderwijsaanbod  
minstens de officiële benamingen  van de modules moeten  gehanteerd worden.  Omdat 
op de website van het centrum  niet duidelijk vermeld staat dat het om een module 
van een NT2-opleiding gaat, is dit inderdaad misleidend voor Nederlandstaligen  die 
een voorbereidende  cursus op het theoretisch rijexamen  wensen te volgen. Het is 
bovendien onbegrijpelijk waarom  het centrum  de kandidaat-cursist  niet - naast de 
mogelijkheid van de erkende rijschool  - ook gewezen  heeft op de mogelijkheid  om de 
cursus bij een CBE te volgen. Ik heb mijn administratie dan ook gevraagd op te treden 
tegen dit centrum zodat de informatieverstrekking in de toekomst volledig en correct 
verloopt.   
