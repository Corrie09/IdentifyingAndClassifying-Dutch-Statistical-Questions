title: Vlaamse Randfonds - Besteding middelen
thema: Brussel en de Vlaamse Rand
pdf link: https://docs.vlaamsparlement.be/pfile?id=1735672
thema link: https://www.vlaamsparlement.be/parlementaire-documenten/schriftelijke-vragen/1535359
SCHRIFTELIJKE VRAAG
nr. 837
van KATIA SEGERS
datum: 18 juni 2021
aan BEN WEYTS
VICEMINISTER-PRESIDENT VAN DE VLAAMSE  REGERING, VLAAMS MINISTER VAN ONDERWIJS , SPORT, 
DIERENWELZIJN EN VLAAMSE RAND
Vlaamse Randfonds  -  Besteding middelen
De Vlaamse Regering  heeft bij aanvang  van de legislatuur het Vlaamse  Randfonds 
opgericht en daar 20 miljoen euro voor gereserveerd. In het kader van het relancebeleid  
werd er 1,5 miljoen euro per jaar vrijgemaakt.  In de beleidsnota wordt er gesteld  dat het 
toepassingsgebied van het Vlaamse Randfonds  niet-exhaustief gebruikt kan worden  voor 
onder andere  mobiliteitsproblemen,  druk op de onderwijscapaciteit, taalachterstand, het 
verdwijnen van de groene en open ruimte en het dorpse karakter, het behoud  van taal en 
culturele identiteit en een gebrek aan welzijns- en gezondheidsvoorzieningen, hoge druk 
op de grond- en woningprijzen, enzovoort.
1.Kan de minister verduidelijken  op welke  beleidsdomeinen het Vlaamse  Randfonds per 
jaar van 2019 tot nu prioritair werd ingezet? Op basis van welke motivaties  wordt  de 
keuze voor deze beleidsdomeinen  gemaakt?
2.Op basis van welke criteria  wordt  beslist  om ondersteuning vanuit  het Vlaamse 
Randfonds toe te kennen aan welke  gemeenten?
3.Graag een overzicht van de reeds  toegewezen financiële en toekomstige middelen en 
ondersteuning vanuit het Vlaamse Randfonds  per jaar van 2019 tot nu. Daarbij graag 
het bedrag per ondersteund initiatief.  
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 837 van 18 juni 2021
van KATIA SEGERS
1.Omdat het Vlaamse Randfonds  is opgezet om tegemoet  te komen  aan de grootstedelijke 
effecten in de 19 gemeenten van de Vlaamse Rand, wil ik voornamelijk projecten 
ondersteunen die een directe impact hebben  en een antwoord bieden aan de grootste 
uitdagingen op het terrein  van streekontwikkeling, vergroening, onderwijs en de 
versterking van het Vlaams karakter. Sinds de creatie van het Vlaamse  Randfonds in 
2020 tot nu toe, heb ik voornamelijk ingezet op ‘vergroening van de Vlaamse Rand’ en 
een aantal onderwijsinitiatieven. De keuze hiervoor  is onderbouwd. Op basis van de 
conclusies van het recente BRIO onderzoek, de data van de Gemeente- Stadsmonitor  
2021 voor de Vlaamse Rand en recent  regulier overleg op ambtelijk niveau met de 19 
lokale besturen in de Vlaamse Rand en andere  relevante partners komt duidelijk  naar 
voren dat het Nederlands onder  druk staat, dat er grote behoefte is om de 
onderwijscapaciteit te vergroten en de streek verder te vergroenen. Vandaar dat ik sinds 
de opzet  van het Vlaamse Randfonds  prioritair op deze twee beleidsdomeinen heb 
ingezet.  
2.Voor de ‘Vergroening van de Vlaamse Rand’,  ‘Taalstimulerende activiteiten tijdens 
schoolvakanties en buitenschoolse kinderopvang’ en ‘Lezen op school’  zijn er in 2020 
subsidieoproepen gelanceerd.  In deze subsidieoproepen stonden de criteria vermeld om 
een voorstel in te dienen. Niet alleen de 19 randgemeenten  maar ook de gemeenten  in 
de bredere rand konden intekenen  op deze subsidieoproepen.  Voor de subsidieoproep 
voor ‘vergroening  van de Vlaamse Rand’ werk ik nauw samen met mijn collega Zuhal 
Demir, Vlaams  minister van Justitie  en Handhaving, Omgeving,  Energie  en Toerisme 
omdat de helft van deze subsidiemiddelen  via het Vlaamse  Randfonds komen en de 
andere helft via het Agentschap Natuur en Bos (ANB). In 2021 is er recentelijk een 
nieuwe subsidieoproep gelanceerd met een beschikbaar budget van 2 miljoen euro 
(waarvan 1 miljoen  euro vanuit het Vlaamse Randfonds  en 1 miljoen euro vanuit ANB) 
en de goedgekeurde projecten zullen dit najaar financiering ontvangen. 
Omtrent de gefinancierde projecten voor onderwijs in 2020 zijn sommige projecten  nog 
niet afgerond in 2021, omdat er door de coronacrisis enige vertraging in de uitvoering 
is ontstaan. 
Voor de financiering van projecten vanuit het Vlaamse  Randfonds voor de overige  
beleidsdomeinen is geen toetsingskader of subsidiereglement  met criteria opgesteld. Dit 
is bewust  gedaan om zo over voldoende  flexibiliteit te beschikken om bestaande en 
nieuwe projecten snel te kunnen financieren als die een directe  impact op de Vlaamse  
Rand hebben of een hefboom kunnen vormen.  Vlaamse  entiteiten (inclusief vzw ‘de 
Rand’),lokale besturen,  verenigingen en organisaties en andere relevante partners in de 
Vlaamse Rand kunnen projecten zelf voorstellen.. Verder geef ik er de voorkeur aan dat 
projecten niet volledig via het Vlaamse Randfonds gefinancierd  worden. Cofinanciering 
is gewenst  om het engagement van de betrokken partners te garanderen en een zo 
groot mogelijke hefboom  te creëren.
3.Voor het overzicht van de gefinancierde projecten vanuit het Vlaamse  Randfonds per 
bedrag en per initiatief in 2020 en 2021 (tot nu toe) verwijs ik naar de bijlage.  
BIJLAGE
Overzicht gefinancierde  projecten Vlaamse Randfonds 2020 en 2021
