title: Psychische problemen - Platform voor online therapie
thema: Gezondheid
Welzijn en Gezin
pdf link: https://docs.vlaamsparlement.be/pfile?id=1750876
thema link: https://www.vlaamsparlement.be/parlementaire-documenten/schriftelijke-vragen/1547842
SCHRIFTELIJKE VRAAG
nr. 816
van FREYA SAEYS
datum: 26 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Psychische problemen  -  Platform  voor online therapie
Veel mensen krijgen ooit in hun leven te maken  met psychische problemen.  De drempel 
om ook effectief  over te gaan tot hulp is vaak te hoog.  De Christelijke  Mutualiteit (CM) 
investeert daarom in een Belgische  start-up. Die biedt online therapie aan door mensen 
in contact  te brengen met psychologen. Al 80 erkende psychologen  en therapeuten 
hebben zich tot nu toe geregistreerd. 
Ik vind het zorgwekkend  dat een ziekenfonds online  therapie gaat verstrekken.
1.Wat is het standpunt van de minister wat betreft  het aanbieden van online 
psychische hulp?
2.Hoe verhoudt  dit aanbod van een start-up van een ziekenfonds zich tot het Vlaamse  
aanbod geestelijke gezondheidszorg? 
3.Zal Vlaanderen op enige wijze deze start-up subsidiëren?
4.Zal dat aanbod enkel gelden voor de leden  van de zorgkas  van de CM of geldt het 
ook voor de leden van andere zorgkassen?
5.Vindt de minister  het gezond dat een ziekenfonds dat uitvoerder is van de verplichte 
ziekteverzekering ook een aanbod van gezondheidszorg verstrekt?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 816 van 26 juli 2021
van FREYA SAEYS
1.Ik vind het uitermate positief dat men in het hulpverleningslandschap op zoek blijft 
gaan naar de toepassing van diverse hulpverleningsmodaliteiten.  Het is een 
uitstekende manier om de toegankelijkheid en de bereikbaarheid  van de 
hulpverlening te vergroten. Er werden al veel stappen gezet de voorbije legislaturen 
om online hulpverlening mogelijk te maken  in diverse sectoren binnen  het 
beleidsdomein Welzijn, Volksgezondheid  en Gezin. 
Concreet wat betreft de geestelijke gezondheidszorg  investeren we al geruime tijd in 
projecten rond online  hulpverlening. Ik denk aan alcoholhulp.be, depressiehulp.be, 
enz. Hierbij gaat het om ‘stand  alone’  online hulpverlening waarbij cliënten  gebruik 
maken van een hulpverleningsaanbod dat enkel  online beschikbaar wordt gesteld.
Daarnaast verwachten we van alle CGG dat ze ‘blended hulpverlening’ als modaliteit 
aanbieden aan hun cliënten. Dit impliceert  dat een cliënt face to face contacten met 
de hulpverlener kan afwisselen met online  opvolging, dit kan een gesprek zijn, maar 
hier zijn ook een heel aantal andere toepassingsmogelijkheden.  
We willen  vanuit de Vlaamse overheid zowel online  hulp als blended hulp in de 
geestelijke gezondheidszorg verder ondersteunen  want we zien hier een grote 
meerwaarde in. De toegankelijkheid van de zorg vergroot, de zorg kan beter op 
maat van de noden  en wensen van elk cliënt aangeboden worden  en in tijden van 
wachtlijsten en schaarste op de arbeidsmarkt kan het een organisatie ook toelaten  
om het beschikbare therapeutische personeel op een efficiënte en innovatieve wijze 
in te zetten.
2.Vanuit de Vlaamse overheid zijn we niet betrokken  bij de uitbouw van dit specifieke 
privé initiatief voor het aanbieden van online psychische hulpverlening. Het gaat hier 
om een initiatief waarbij een privé therapeut zelf de keuze kan maken om zich hierbij  
aan te sluiten. In het Vlaamse zorglandschap  zijn de laatste  jaren meerdere 
gelijkaardige initiatieven opgestart. 
3.Bij deze investering vanuit de Christelijke Mutualiteit aan deze start-up wordt  geen 
subsidie vanuit de Vlaamse overheid voorzien.  
4.Uit de  informatie die we hierover ter beschikking hebben zou het aanbod 
beschikbaar zijn voor iedereen, los van lidmaatschap van de Christelijke  Mutualiteit. 
5.Ik vind het positief dat er vanuit een ziekenfonds aandacht  is voor de 
toegankelijkheid van psychologische hulpverlening.  Ik kan vanuit  mijn bevoegdheid 
geen uitspraak doen of het financieren van deze start-up een passende opdracht  is 
van een ziekenfonds.
