title: Sigmaplan Rotselaar - Aansluiting meanders op de Demer
thema: Natuur en Milieu
Openbare werken
Ruimtelijke ordening
pdf link: https://docs.vlaamsparlement.be/pfile?id=1735602
thema link: https://www.vlaamsparlement.be/parlementaire-documenten/schriftelijke-vragen/1534434
SCHRIFTELIJKE VRAAG
nr. 1146
van SUZY WOUTERS
datum: 17 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Sigmaplan Rotselaar  -  Aansluiting  meanders op de Demer
Enige jaren geleden werd in Rotselaar een zogenaamde winterdijk tegen  overstromingen 
aangelegd langs de Demer. Met het nieuwe Sigmaplan zal een deel van dat werk 
ongedaan worden  gemaakt en zullen  oude meanders weer worden aangesloten  op de 
Demer.
1.Hoeveel onteigeningen van gronden gebeurden er voor de aanleg van de winterdijk  
op het grondgebied van Rotselaar, en voor welk bedrag?
2.Wat was het totale  kostenplaatje van de aanleg (werken, studies, onteigeningen, 
bodemonderzoeken, …)?
3.Vanwaar  kwam het slib dat gebruikt werd voor de aanleg  van de winterdijk?  Werd 
het getest op verontreiniging en zo ja, met welke resultaten? Uit recente 
persberichten blijkt immers  dat de Demer  een van de meest met PFOS  
(perfluoroctaansulfonaat) vervuilde rivieren is in Vlaanderen.
4.Wat is het geraamde  kostenplaatje  voor het nieuwe  Sigmaplan in Rotselaar?
5.Hoeveel onteigeningen zullen er gebeuren  voor dit Sigmaplan in Rotselaar 
(bijvoorbeeld in woonwijk Olifant in Werchter) en welk bedrag werd hiervoor al 
uitgetrokken?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1146 van 17 juni 2021
van SUZY WOUTERS
Op basis van de gegevens die ik mocht ontvangen van het kabinet van Vlaams  Minister 
Peeters, voogdijminister voor de realisatie van het Sigmaplan,  kan ik u het volgende 
meedelen:
1.Voor de bouw van de winterdijk in Hellicht,  Rotselaar  werd 4,33 ha onteigend voor 
een bedrag van 140.507 euro. 
2.De studiekost  bedroeg 15.759,19  euro excl. BTW, het deel werken van De Vlaamse  
Waterweg nv bedroeg 746.362,95 euro excl. BTW. 
3.De grondwerken aan deze winterdijk zijn niet uitgevoerd met baggerslib, maar met 
vette grond geleverd door de aannemer. Deze grond voldeed  aan de geldende normen 
van het bodemdecreet. 
4.De raming zoals opgenomen in BVR 23 december 2016 voor het volledige plangebied  
van de Demervallei wordt geraamd op 51 miljoen euro ten behoeve van enerzijds  
veiligheid (37 miljoen euro) en anderzijds natuurontwikkeling (14 miljoen euro).
5.De werken  op rechteroever Rotselaar (deelgebied 8 – Rechteroever  Werchter)  zijn na 
2027 gepland, waarbij de totale kost de verwerving van de weekendverblijvencluster 
Olifant geraamd  wordt op 5.100.000  euro excl. Wederbeleggingsvergoeding. De 
kostprijs van de werken  voor waterbouwkunde  en natuurinrichting  kunnen  pas 
bepaald worden  o.b.v. het toekomstig  uitvoeringsontwerp.
