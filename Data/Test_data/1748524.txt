title: Bedreigde boomsoorten - Maatregelen
thema: Natuur en Milieu
pdf link: https://docs.vlaamsparlement.be/pfile?id=1748524
thema link: https://www.vlaamsparlement.be/parlementaire-documenten/schriftelijke-vragen/1548970
SCHRIFTELIJKE VRAAG
nr. 1334
van GWENNY  DE VROE
datum: 3 september 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bedreigde boomsoorten  -   Maatregelen
Een recente studie  van Botanic Gardens Conservation International  (BGCI), die vijf jaar 
aan wereldwijd onderzoek bundelt, onder  meer met medewerking van de nationale  
plantentuin in Meise, toont aan dat wereldwijd een derde van de 60.000 gekende 
boomsoorten met uitsterven bedreigd wordt. In Europa is 58 procent van de wilde 
boomsoorten met uitsterven bedreigd. De secretaris-generaal van de BGCI bestempelt het 
onderzoeksrapport als “een wake up call voor iedereen” en maant beleidsmakers  en 
deskundigen in natuurbescherming aan nu de middelen  en expertise in te zetten die nodig 
zijn om toekomstig uitsterven te voorkomen. Het rapport heeft betrekking op de mondiale 
situatie, die uiteraard ons allen aangaat. Maar voor ons is de situatie in Vlaanderen van 
specifiek belang vermits we hier een beleid  kunnen voeren om het verder  verdwijnen van 
boomsoorten te voorkomen.
1.Zijn er indicaties over het aantal boomsoorten  dat in Vlaanderen met uitsterven 
bedreigd wordt? Over welke boomsoorten gaat het concreet?
2.Hoe verhoudt  het cijfer in Vlaanderen zich tegenover  de mondiale bevindingen die in 
het nieuwe onderzoeksrapport naar voren  komen?
3.Wat zijn de belangrijkste oorzaken  waarom  een aantal boomsoorten bedreigd  wordt in 
hun voortbestaan?
4.a)Is er in Vlaanderen sprake van een negatieve impact die specifiek  aan 
landbouwactiviteiten te wijten is op het voorbestaan  van bepaalde boomsoorten?
b)Zo ja, waaraan is die negatieve impact  te wijten en voor welke  boomsoorten heeft 
deze de meeste gevolgen?
5.a)Welke inspanningen worden in Vlaanderen gedaan om het uitsterven van 
boomsoorten te voorkomen?
b)Welke specifieke inspanningen worden hiervoor van de landbouw  verwacht?
c)Vanuit het nieuwe gemeenschappelijk  landbouwbeleid verwacht Europa een 
gevoelige stijging van het aandeel biolandbouw  tot 25% op EU-niveau. 
Welke bijdrage kunnen biolandbouw  en agro-ecologie in Vlaanderen leveren om 
het uitsterven van boomsoorten te voorkomen?
6.We hebben in Vlaanderen inmiddels  al veel geïnvesteerd in landschaps- en 
natuurbeheer en ambiëren een aanzienlijke herbebossing.
a)Hebben deze investeringen en de inspanningen die met deze middelen worden 
gedaan door het Agentschap voor Natuur en Bos en natuurverenigingen  al tastbare 
resultaten opgeleverd  in het afremmen  van het aantal bedreigde boomsoorten?
b)Welke extra maatregelen zullen worden genomen in het kader van landschaps-  en 
natuurbeheer om het verdwijnen van boomsoorten tegen te gaan?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1334 van 3 september 2021 
van GWENNY  DE VROE  
1.De criteria  die bij deze studie werden  gebruikt, zijn toegespitst op wereldwijde  
bedreiging van soorten. Soorten die op de lijst staan, zijn bedreigd omdat hun 
leefgebied de laatste decennia sterk is ingekrompen  (bijvoorbeeld door ontbossing), 
of zijn sterk afgenomen door overexploitatie. Dan gaat het vooral  over tropische 
houtsoorten zoals palissander.  Er staan ook veel endemische  soorten op de lijst: dat 
zijn soorten met een heel beperkt  verspreidingsgebied,  bijvoorbeeld  voorkomend op 
één bergflank of één eiland. Door klimaatverandering  zijn die endemische soorten vaak 
bedreigd omdat  ze geen uitweg hebben als hun leefgebied  verandert. Ook ziekten en 
plagen kunnen boomsoorten bedreigen in hun voortbestaan.
De criteria die bij deze studie werden  gebruikt zijn voor onze regio dan ook weinig van 
toepassing. De studie  vermeldt voor België 51 boomsoorten, waarvan geen enkele met 
uitsterven is bedreigd.
Dat neemt niet weg dat er bepaalde boom- en struiksoorten zijn die binnen de Vlaamse 
context dreigen  te verdwijnen. Een aantal daarvan staan dan ook op de Vlaamse  Rode 
Lijst van hogere planten.
Het betreft dan soorten die zeldzaam zijn, dat vermoedelijk ook altijd al waren  en 
waarvan populaties  van lokale oorsprong (autochtone  populaties) slechts op een paar 
locaties in Vlaanderen worden gevonden,  zoals zwarte populier, wilde appel, 
koraalmeidoorn, fladderiep,  jeneverbes  of wegedoorn. Voor verscheidene van deze 
soorten kan plantsoen bekomen  worden in de handel, maar is de genetische  diversiteit  
niet van lokale oorsprong. Om dit te bekomen  zijn kweekprogramma’s nodig die de 
relictpopulaties vermeerderen  (zie verder).
Andere soorten nemen sterk af of worden bedreigd door ziekten en plagen. Momenteel 
de meest opvallende  boomsoort daarbij is de gewone  es. Dit is een boomsoort die 
algemeen is in Vlaanderen, maar waarvan de populatie sterk afneemt doordat de 
bomen worden aangetast door essentaksterfte,  een schimmelinfectie die de gehele 
Europese populatie van deze soort bedreigt. De iepenziekte treft dan weer alle 
iepensoorten, met name wanneer  ze uitgroeien tot bomen  (in struikvorm  zijn ze 
minder vatbaar). Vooral de zeldzame fladderiep is daarbij een aandachtsoort. Deze 
werd tot voor kort weinig aangetast door de iepenziekte, maar er zijn aanwijzingen 
dat ook deze soort meer en meer wordt  aangetast de laatste  jaren.
Voor enkele soorten  zijn oorspronkelijke lokale populaties (autochtone  populaties) 
uitgestorven in Vlaanderen, zoals wilde peer en taxus.
Tenslotte  zijn er een aantal boomsoorten  die eigenlijk niet inheems zijn in Vlaanderen,  
maar wel veel voorkomen, en die massaal  afsterven  door aantastingen. Bijvoorbeeld 
de fijnspar en de levensboom (Thuja  plicata), die door bastkevers worden aangetast.
2.Geen enkele  van de mondiaal bedreigde soorten is in Vlaanderen te vinden.
Verhoudingsgewijs zijn er in Vlaanderen volgens deze studie dus geen bedreigde 
boomsoorten. De redenen hiervoor werden reeds aangehaald: bij ons stelt zich de 
problematiek van grootschalige  ontbossing en overexploitatie de laatste decennia niet, 
en er zijn ook geen endemische soorten  aanwezig. 
Wel is het zo dat door de historische  ontginning en versnippering van bossen, heel wat 
houtige soorten in Vlaanderen zeldzaam  geworden  zijn en enkel te vinden  in oude 
bossen en oude houtkanten of bomenrijen. Het kan ook gaan om soorten die als soort 
nog vrij algemeen zijn, maar waarvan  lokaal genetisch materiaal (autochtone bomen  
en struiken) zeldzaam is. Een voorbeeld  hiervan  zijn de relictpopulaties van autochtone 
wintereiken in Limburg.
In Vlaanderen  staan  momenteel  177 bedreigde vaatplantensoorten op de Vlaamse 
Rode Lijst  (69 bedreigd, 108 ernstig bedreigd). Daar is één boomsoort  bij, de zwarte 
populier. Het cijfer wordt  iets hoger  als je er ook dwergstruiken  bij neemt, zoals rood 
peperboompje en verfbrem. In de rode lijst staan ook kwetsbare  soorten, zoals de 
jeneverbes. De lokale cijfers zijn dus lager dan wat in het rapport wordt genoemd.
Dat neemt niet weg dat er op niveau  Vlaanderen een aantal soorten bomen en 
struiken, of genenbronnen, zijn die lokaal dreigen te verdwijnen of zeer zeldzaam zijn 
geworden. Daarvoor  worden  ook specifieke  inspanningen gedaan. Een aantal soorten 
zijn ook duidelijk  minder vitaal dan voorheen. Dit aspect wordt opgevolgd.
3.De mondiale redenen  werden hierboven  reeds aangehaald:  ontbossing, 
overexploitatie, klimaatverandering  en ziektes.
Een aantal soorten  in Vlaanderen dreigen  uit te sterven doordat ze zeer zeldzaam  zijn 
geworden (en dus maar op een paar plaatsen voorkomen),  of door ziekten en plagen.
4.a)In heel wat landen in de tropische en subtropische regio’s vormt ontbossing  voor 
landbouw één van de hoofdoorzaken voor het verdwijnen  van bossen, bomen  en 
boomsoorten. Deze problematiek stelt zich in Vlaanderen actueel  niet, maar 
historische ontginningen  verklaren wel de huidige zeldzaamheid van soorten en 
lokale herkomsten.  Wat wél nog gebeurt,  is dat bepaalde zeldzame boom- en 
struiksoorten die vooral  in houtkanten of bosranden  voorkomen (onder  meer 
rozensoorten zoals Rosa agrestis, Rosa micrantha, Rosa tomentosa, Rosa stylosa  of 
Rosa arvensis), worden bedreigd omdat  deze kleine landschapselementen worden  
verwijderd of schade  ondervinden  van herbiciden en meststoffen die worden 
gebruikt in het aangrenzende  perceel. Dit is eerder  een algemeen probleem  voor 
kleine landschapselementen. Ook ontbossingen van ruimtelijk bedreigde  oude 
bossen kan een bedreiging  zijn voor relictpopulaties  van zeldzame houtige soorten. 
Onrechtstreeks heeft de hoge stikstofdepositie in Vlaanderen vaak een sterke 
negatieve invloed  op de vitaliteit van onze bossen en de boomsoorten  die er 
voorkomen. 
b)Het verdwijnen van houtkanten kadert in de blijvende drang naar intensivering en 
schaalvergroting in de landbouw,  waar hagen, houtkanten en bomenrijen eerder als 
hinderlijk worden  aanzien.
De impact van stikstofdepositie op het goed functioneren van bosecosystemen  en 
de boomsoorten die er voorkomen is zeer groot. Meer stikstof zorgt voor vermesting  
en verzuring  van de bodem. Daardoor wordt deze ongeschikt voor verschillende 
boom- en struiksoorten, omdat een aantal  voor hen toxische  elementen (zoals  
aluminium) vrijkomen als de bodem zuurder wordt. Bovendien zullen bij te veel 
stikstof een aantal  essentiële ectomycorrhizae uit het bos verdwijnen. Dat zijn 
zwammen die op de boomwortels groeien en onder andere de boom beschermen  
tegen infecties.   
5.a)
1.Directe beschermingsacties
Voor een aantal specifieke zeldzame boom- en struiksoorten zijn 
kweekprogramma’s opgezet om ervoor te zorgen dat deze soorten (of de lokale  
genenpool) niet uitsterven. De opgekweekte  planten worden dan aangeplant in het 
kader van natuurherstel. Enkele voorbeelden:
Onderzoek- en kweekprogramma rond jeneverbes: uit onderzoek  bleek dat de 
relictpopulaties van jeneverbes in Vlaanderen (o.a. in As) weinig  fertiele zaden 
produceerden, en dus dreigden uit te sterven. Daarom  werd een programma 
opgezet om de oorzaken te zoeken en een specifiek kweekprogramma  op te 
zetten.
Voor heel wat zeldzame (boom- en) struiksoorten in Vlaanderen heeft het INBO, 
samen met ANB, een kweekprogramma opgezet. Daarbij worden zaden, stekken 
of enten genomen van zeldzame  boom- en struiksoorten, die worden  
opgekweekt en aangeplant in zaadboomgaarden en genenbanken.  Bij de 
zaadboomgaarden is het de bedoeling dat boomkwekers hier zaden kunnen 
oogsten, opkweken  en aanbieden op de markt. Voorbeelden hiervan zijn wilde 
appel, wegedoorn, Rosa arvensis, Rosa agrestis en Rosa tomentosa .
Verder zijn er nog historische zaadbestanden  en collecties van niet-inheemse 
soorten.
2.Indirecte beschermingsacties
Voor een aantal andere boomsoorten  vormen ziekten en plagen momenteel de 
belangrijkste bedreiging in hun voortbestaan.  Zo lopen projecten rond 
essentaksterfte en werd op het INBO reeds 20 jaar geleden  een zaadbestand  
aangelegd van olmen die resistent  zijn tegen  de olmenziekte (o.a. Aziatische 
herkomsten) en worden al sinds de oprichting van de voorlopers  van het INBO  
systematisch steeds  nieuwe resistente  variëteiten van cultuurpopulier  gekweekt.
3.Risicospreiding
Zoals gezegd is in Vlaanderen niet het verdwijnen van boomsoorten de 
hoofdbekommernis. Wel wordt  jaar na jaar duidelijk  dat als gevolg van de 
versnellende klimaatverandering in combinatie met stikstofdepositie,  
verdrogingsgevoeligheid en aantasting  door zwakteparasieten in een aantal 
gebieden een reeks  boomsoorten  steeds meer onder druk komen. Naast fijnspar en 
lork waren  er tijdens de afgelopen droge jaren problemen bij beuk,  esdoorn  en eik 
en is er meer aantasting  bij grove den. 
ANB heeft nieuwe  standaarden voor bosaanleg  uitgewerkt die ervoor moeten zorgen 
dat bij het opduiken van nieuwe ziektes,  plagen, afsterven door droogtestress of 
andere nog niet te voorziene gevolgen van klimaatverandering… niet volledige 
bosoppervlaktes tegelijk afsterven. Deze standaarden zijn gepubliceerd in Silva 
Belgica 4/2021. Voor het omvormen van bestaande homogene bossen naar meer 
klimaatrobuuste gemengde bossen werden  door ANB-technieken  op punt gezet (zie 
https://www.eco2eco.info/bosomvorming-via-boomgericht-bosbeheer-in-beeld-
een-praktijkvoorbeeld/)
b)
De geplande aanleg van 10.000 ha nieuw bos tegen 2030 is een belangrijke  
stap. Vanuit de landbouw  kan hieraan  worden bijgedragen door te zoeken naar 
mogelijkheden om de bosuitbreiding,  in de eerste plaats aansluitend bij 
bestaande bossen, te realiseren en om bestaande bos(jes) te verbinden.
In het kader van de vergroening van het Europees Gemeenschappelijk 
Landbouwbeleid is het wenselijk voldoende aandacht te besteden aan de 
bescherming, het onderhoud én aan het aanplanten van hagen, heggen en 
houtkanten. 
Algemene vermindering van de stikstofemissies als belangrijkste indirecte 
bedreiging voor veel boomsoorten
Sommige vormen  van agroforestry bieden mogelijkheden om de 
boomsoortendiversiteit buiten bosgebied  te verhogen.
c)Bij biolandbouw wordt vaak meer aandacht  besteed  aan bomenrijen, houtkanten,  
heggen en hagen,  omdat  deze een rol spelen bij de gewasbescherming en het 
milderen van klimaatextremen  (twee  voorbeelden van ecosysteemdiensten). 
Bovendien worden daar geen chemische  gewasbeschermingsmiddelen  gebruikt en 
wordt er voorzichtiger  omgegaan met meststoffen. Een verhoging van het areaal 
biolandbouw kan dus indirect en afhankelijk  van de gebruikte soorten gunstig zijn 
voor de bescherming van boom-  en struiksoorten.
6.a)In enkele projecten rond natuurherstel en natuurinrichting werden populaties van 
enkele zeldzame boomsoorten uitgeplant (Zwarte  populier langs  de grensmaas, 
jeneverbes in het reservaat te As, …). Gebruik  van autochtone struiksoorten wordt 
volgens de ANB-standaarden  overal  voorzien in bosranden bij de aanleg van nieuw 
bos. Bij de aanleg van nieuw bos worden volgens die standaarden meer 
boomsoorten per hectare gebruikt  dan vroeger.
b)Op dit moment  zijn er geen bijkomende maatregelen voorzien dan deze van het 
bestaande landschaps- en natuurbeheer. 
