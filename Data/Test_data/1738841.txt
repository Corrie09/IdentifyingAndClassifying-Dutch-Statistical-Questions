title: Hoogbegaafdheid - Voorbeeldscholen en expertisecentrum
thema: Onderwijs en Vorming
pdf link: https://docs.vlaamsparlement.be/pfile?id=1738841
thema link: https://www.vlaamsparlement.be/parlementaire-documenten/schriftelijke-vragen/1540058
SCHRIFTELIJKE VRAAG
nr. 867
van KATHLEEN KREKELS
datum: 30 juni 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hoogbegaafdheid  -  Voorbeeldscholen en expertisecentrum
Het Vlaamse  regeerakkoord zet hoogbegaafdheid op de agenda naar aanleiding  van een 
resolutie die in de vorige legislatuur unaniem werd goedgekeurd. Die aandacht  is nodig 
want de problematiek  van hoogbegaafdheid  blijft nog te veel onder de radar, ook al is twee 
à drie procent van de Vlamingen  hoogbegaafd.
Als eerste actie maakte de minister specifieke  middelen vrij om voorbeeldscholen en een 
expertisecentrum te laten werken rond expertise-opbouw inzake hoogbegaafdheid. Op 30 
oktober 2020 gaf de Vlaamse Regering daarvoor haar goedkeuring aan de toekenning van 
een subsidie  van 497.200 euro. Het eerste projectjaar loopt op 31 oktober 2021 op zijn 
einde. Ook voor het tweede projectjaar werden dezelfde middelen ter beschikking gesteld.
De aanbevelingen uit dit project zullen op termijn leiden tot bijsturingen in de regelgeving 
en maatregelen die ten vroegste ingaan vanaf het schooljaar 2022-2023.
Op zaterdag 19 juni berichtte de Hogeschool  PXL te starten met een postgraduaat 
hoogbegaafdheid om leerkrachten op te leiden om passend onderwijs te bieden voor 
hoogbegaafde jongeren.
1.Hoe evalueert de minister  voorlopig het project van de voorbeeldscholen?
2.Welke opdrachten worden  vooropgesteld voor het expertisecentrum en de 
voorbeeldscholen? Zijn deze dezelfde tijdens het tweede  projectjaar?
3.Hoe worden  de middelen ingezet? Hoeveel gaat er naar extra personeel,  
werkingsmiddelen enzovoort?
4.Zijn er reeds quick wins te filteren  uit het eerste jaar van het project die snel op de 
werkvloer vertaald  kunnen worden?
5.Hoe evalueert de minister de kansen  tot bijscholing inzake hoogbegaafdheid en hoe 
past het nieuwe  postgraduaat daarin? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 867 van 30 juni 2021
van KATHLEEN KREKELS
1. Allereerst wens ik mee te geven  dat het project zich nu in de helft van de voorziene 
looptijd bevindt, waardoor het nog te vroeg  is voor conclusies. 
In lijn met de projectoproep, brachten de voorbeeldscholen het voorbije 
schooljaar de bestaande praktijken in kaart. Voor het wetenschappelijk 
onderbouwen van de voorbeeldpraktijken  kregen  scholen ondersteuning van het 
expertisecentrum in het selecteren van passende wetenschappelijke literatuur, 
aangepast aan de gekozen voorbeeldpraktijk. 
Als resultaat werden  de verschillende praktijken verder uitgewerkt en 
onderbouwd. Enkele  praktijken zullen nog verder uitgewerkt worden in het tweede  
projectjaar.
Voorbeelden van praktijken  die men verder  gaat uitwerken  zijn: het motiveren  via 
feedback, het zogenaamde ‘compacteren’ en verrijken (waarbij  er wordt nagegaan of 
er een reductie mogelijk is in herhalingsoefeningen en leerstof die al gekend is en het 
verrijkend lesgeven in de reguliere klaspraktijk). Men zal ook verkennen wat er 
mogelijk is qua verbreding binnen het secundair onderwijs op vlak van vakken en 
projecten die buiten de reguliere lessentabel worden aangeboden. Evengoed wordt  er 
gekeken naar de mogelijkheden om een vak te volgen  aan de hogeschool of 
universiteit, terwijl leerlingen nog ingeschreven  zijn in het secundair onderwijs  en daar 
les volgen.
Er is binnen het project  ook een lerend  netwerk actief. Naast dit algemene lerend 
netwerk, hebben  zich nog diverse werkgroepen en thematische  lerende 
netwerken ontwikkeld:
-Er is een werkgroep  rond de voorbereiding  van de disseminatie, m.h.o.o. het 
verspreiden van de opgedane kennis en expertise naar andere scholen,  die in het 
tweede projectjaar moet starten. 
-Er is een werkgroep omtrent regelgeving. De voorbeeldscholen lopen soms vast 
op de geldende regelgeving.  Aangezien  er ook werd gevraagd  om aan het einde van 
het project  beleidsaanbevelingen te kunnen doen rond dit gegeven, werd hier een 
aparte werkgroep rond opgericht.
-Er is een lerend netwerk secundaire  voorbeeldscholen. Dit omdat zij de nood 
voelden om hun werking samen te verbeteren aangezien ze dezelfde 
belemmeringen en moeilijkheden  ervaren, die niet altijd gelijklopen  met de scholen 
basisonderwijs.
2. Vanaf dit schooljaar zullen de voorbeeldscholen en het expertisecentrum zich 
voornamelijk focussen  op het dissemineren van effectieve praktijken naar nieuwe 
scholen die een beleid  en praktijk voor cognitief sterke  leerlingen willen  opzetten of 
verder ontwikkelen.
De disseminatie werd door het expertisecentrum samen met de voorbeeldscholen  
tweeledig opgevat: enerzijds inspireren en informeren  via de website  en via een 
praktische inspiratiegids met een tiental  uitgewerkte voorbeeldpraktijken.  Anderzijds 
het ondersteunen en coachen van scholen via lerende netwerken.
Via deze complementaire  werkwijzen trachten ze zoveel mogelijk scholen te bereiken  
(inspireren en informeren), maar tegelijk ook voldoende ondersteuning en diepgang 
te bieden  om daadwerkelijke verandering  tot stand te brengen  in scholen  
(ondersteunen en coachen).
Scholen die dat wensen  kunnen zich aanmelden voor een lerend netwerk. 
De geselecteerde  voorbeeldscholen hebben  in het 2de projectjaar de volgende 
opdrachten:
-het finaliseren van de beschrijvingen van de voorbeeldpraktijken inzake het beleid 
en de praktijk op de eigen school ten aanzien van cognitief sterk functionerende 
leerlingen en het inzetten op aspecten van de werking die tijdens het eerste 
projectjaar werden geïdentificeerd als voorwerp  voor verdere ontwikkeling;
-het opzetten, als ankerscholen, van disseminatietrajecten met ondersteuning en 
coaching van nieuwe scholen die een beleid en praktijk voor cognitief  sterke 
leerlingen willen  uitbouwen.  De expertise  die samen met de andere  
voorbeeldscholen tijdens het eerste projectjaar werd uitgebouwd wordt  hiermee  
verder verspreid  binnen het beleid  op leerlingenbegeleiding van de ondersteunde  
scholen;
-het inzetten  op de verdere  uitbouw  van (thematische) lerende netwerken en 
werkgroepen met de andere geselecteerde scholen en met de scholen waarmee de 
disseminatietrajecten worden gelopen.  Ze betrekken daarbij de pedagogische 
begeleidingsdiensten.
Het expertisecentrum  heeft in het 2de projectjaar de volgende opdrachten:
-het ondersteunen en coachen  van de scholen bij de uitvoering  van de voor hen 
geformuleerde opdrachten  (zie hierboven);
-zorgen  voor het evidence-based versterken  van het beleid en de praktijk van de 
scholen;
-het bundelen  van de beschrijvingen  van de voorbeeldpraktijken inzake beleid en 
praktijk in de betrokken scholen in een praktische inspiratiegids;
-monitoren van het beleid en de praktijk van de scholen en op basis van 
wetenschappelijke analyse  goede praktijken,  maatregelen en materialen 
identificeren en die breed  beschikbaar  stellen voor het onderwijsveld  via deling op 
een online  kennisplatform;
-ondersteunen van de disseminatietrajecten  die de ankerscholen opzetten met een 
groep van nieuwe scholen  om zodoende  samen met de scholen  een breed netwerk 
van goede praktijkvoorbeelden vorm te geven;
-het opstellen  van een inventaris van maatregelen, werkwijzen  en voorbeelden van 
succesvolle disseminatie van expertise naar andere  scholen, die structureel  kunnen  
verankerd worden  en ook meegenomen kunnen  worden  in het beleid op 
leerlingenbegeleiding van scholen en in het kader van begeleiding van scholen;
-uitwerken  van een beschrijving  van kwaliteitsindicatoren en -beelden  voor beleid 
en praktijk ten aanzien van de begeleiding van cognitief  sterk functionerende  
leerlingen; 
-het samen met de ankerscholen identificeren van de noden aan en het formuleren  
van voorstellen  voor professionalisering van lerarenopleiding, centra voor 
leerlingenbegeleiding, pedagogische  begeleidingsdiensten en de onderwijsinspectie  
op het vlak van onderwijs  aan cognitief sterke leerlingen;
-het samen met de scholen formuleren van aanbevelingen ten aanzien  van de 
overheid voor de vormgeving van toekomstig beleid en regelgeving.
3. Een subsidie van 497.200 euro wordt  ingezet voor het tweede  projectjaar  van het 
project. De subsidie  wordt  toegekend aan 9 scholen  voor het basisonderwijs,  4 scholen  
voor het secundair  onderwijs en een expertisecentrum.  Het expertisecentrum ontvangt 
59.713 euro.
De subsidie  moet worden aangewend voor de personeelskosten en werkingskosten die 
verbonden zijn aan het project. De werkingskosten mogen  maximaal  10% van de 
toegekende subsidie bedragen. 
4. Zoals gezegd is het project nog in volle looptijd. De praktijkvoorbeelden die door de 
voorbeeldscholen en het expertisecentrum ontwikkeld  werden  zullen  van zodra ze 
gefinaliseerd zijn, gedeeld  worden om het bredere onderwijsveld te inspireren.
Vanuit het expertisecentrum wordt  er in het kader van het project Talent in de 
kennisbank online informatie gedeeld, toegankelijk voor iedereen.
De ontwikkelingen omtrent het project worden ook weergegeven op de website  van 
onderwijs Vlaanderen.
5.Het werk van het expertisecentrum en de voorbeeldscholen,  alsook de lerende 
netwerken die ze zullen  opzetten komend schooljaar, vormen een belangrijke stap tot 
professionalisering van scholen op vlak van de begeleiding van cognitief sterk 
functionerende leerlingen.  Doordat  elke voorbeeldschool een 20-tal  scholen  in een 
lerend netwerk zal begeleiden  wordt  er via het olievlekprincipe  verder kennis  en 
expertise gedeeld  en verspreid.
In september is er de Talent-studiedag  waar ook de voorbeeldscholen  een rol in zullen 
opnemen.
Het is positief dat er een postgraduaat hoogbegaafdheid wordt opgestart aan de 
Hogeschool PXL. Ook HoWest start met een postgraduaat  hoogbegaafdheidscoach . 
Deze opleidingen zullen  ongetwijfeld onderwijsprofessionals kunnen inspireren en 
verder professionaliseren. 
Kennisuitwisseling en expertisedeling tussen alle verschillende initiatieven is zeker een 
meerwaarde. 
