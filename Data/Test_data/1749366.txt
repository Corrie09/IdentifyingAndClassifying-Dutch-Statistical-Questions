title: Woonbeleid - Rapport 'Buurten met een concentratie van kwetsbare huishoudens en woonsituaties op kaart gezet'
thema: Wonen
pdf link: https://docs.vlaamsparlement.be/pfile?id=1749366
thema link: https://www.vlaamsparlement.be/parlementaire-documenten/schriftelijke-vragen/1547797
SCHRIFTELIJKE VRAAG
nr. 664
van SARAH SMEYERS
datum: 23 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woonbeleid  -  Rapport ‘Buurten met een concentratie van kwetsbare huishoudens  en 
woonsituaties op kaart gezet’
Met het rapport ‘Buurten met een concentratie van kwetsbare huishoudens  en 
woonsituaties op kaart gezet’ wilden de onderzoekers Vanderstraeten,  Van Hecke en 
Ryckewaert van het Steunpunt Wonen  via een wetenschappelijk aanvaarde methode de 
buurten in kaart brengen die de hoogste concentratie van meer kwetsbare huishoudens  
huisvesten. Het Vlaamse woonbeleid is immers een doelgroepenbeleid dat zich richt op de 
meest kwetsbare huishoudens op de woningmarkt in Vlaanderen.  Daarnaast wil het 
Vlaamse woonbeleid ook territoriaal selectief te werk gaan en de buurten met de grootste 
uitdagingen prioritaire  aandacht verlenen. In het kader  van beide doelstellingen is voor de 
overheid hierbij belangrijk om te weten  welke buurten de hoogste concentratie van meer 
kwetsbare huishoudens huisvesten.
Om de kwetsbaarheid  van de Vlaamse buurten  te meten, combineerde  men 8 indicatoren  
waarvan men het uiterste  sextiel  (zesde deel) meenam in de analyse. De 8 indicatoren 
waren: (1) het aandeel  huurwoningen,  (2) het aandeel woningen gebouwd voor 1945,  (3) 
het aandeel woningen met een woonoppervlakte  kleiner dan 40 m² per persoon, (4) het 
gemiddeld inkomen,  (5) het aandeel eenoudergezinnen, (6) het aandeel werkzoekenden, 
(7) het aandeel referentiepersonen zonder diploma secundair onderwijs, (8) het aandeel 
niet-EU-burgers. Wanneer een buurt minstens 6 (van de maximaal  8) keer in het uiterste 
sextiel belandde, nam men de buurt op in de lijst van buurten met een hogere concentratie 
van de meest  kwetsbare huishoudens in Vlaanderen. In totaal is dit het geval  voor 413 
buurten in Vlaanderen waar in totaal 11 procent  van de Vlaamse huishoudens woont.
Deze 413 buurten liggen  verspreid over Vlaanderen. De grootste  concentratie  vinden  we 
terug in de grootsteden  Antwerpen en Gent. In totaal vindt men daar 144 buurten, waar 
357.000 mensen  wonen,  terug. Los van de verstedelijkingsgraad van de gemeenten  ziet 
men ook ruimtelijke concentraties in de Denderstreek en het Waasland, de omgeving  van 
het kanaal Charleroi-Brussel-Willebroek  in de rand van Brussel en de Limburgse 
mijnstreek. De persistentie van de problematiek is daarbij  opvallend. Wanneer de kaart 
met de situatie in 2011 vergeleken  wordt met de kaart anno 2001, dan ziet men een heel 
vergelijkbaar ruimtelijk  patroon.
Uiteindelijk identificeerde  men vijf types  van buurten. Twee daarvan onderscheidden zich 
van de rest door een opmerkelijk zwakker profiel. Het grote  verschil tussen beide types 
was dat binnen het ene type het grootste deel van de kwetsbare huishoudens terechtkon  
in een SHM-woning, wat niet zo is in de buurten van het andere type (SHM:  sociale 
huisvestingsmaatschappij). In deze twee types van buurten,  waar ongeveer 159.000 
mensen wonen, lijkt grote waakzaamheid geboden.
De resultaten van dit rapport bieden  meerdere  mogelijkheden voor het Vlaamse  en lokale 
beleid. Zo kunnen ze bijvoorbeeld een leidraad vormen  voor het bepalen van de prioriteiten 
in de opvolging van de woningkwaliteit. Verder kunnen ze ook voor het lokale beleid 
inspiratie bieden voor het uitwerken van het woonbeleid. Ten slotte  zouden de resultaten  
eventueel kunnen  helpen bij het bepalen  van het territoriaal selectief  inzetten van premies.
1.Worden de resultaten  van dit rapport effectief gebruikt als leidraad voor het bepalen  
van de prioriteiten in de opvolging van de woningkwaliteit? Zo ja, op welke wijze doet 
de minister dat?
2.Betrekt de minister de lokale  overheden bij het formuleren van oplossingen voor de 
problemen waarmee deze buurten  geconfronteerd worden? Zo ja, op welke  manier?
3.Worden de resultaten van deze studie  effectief gebruikt om premies territoriaal  
selectief te gaan inzetten? Zo ja, hoe?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 664 van 23 juli 2021
van SARAH SMEYERS
In dit verband  is het belangrijk om te wijzen  op de cruciale rol die de lokale  besturen 
spelen. Zij zijn het best vertrouwd met de situatie op het terrein  en kunnen  via eigen 
initiatieven of een gerichte inzet van de Vlaamse beleidsinstrumenten  het best inspelen op 
lokale noden  en behoeften.
De door het Steunpunt  Wonen  uitgevoerde  studie ‘Buurten met een concentratie van 
kwetsbare huishoudens  en woonsituaties op kaart gezet’ dient in dit licht te worden 
beschouwd: ze reikt lokale besturen  een objectieve basis aan om kwetsbare  buurten te 
identificeren en een gepast beleid te ontwikkelen. Het agentschap Wonen-Vlaanderen kan 
lokale besturen hierin  ondersteunen, bv. door hen te wijzen op de mogelijkheden om 
gerichte acties te ontwikkelen op het vlak van woningkwaliteitsbewaking  en 
premieverstrekking (o.a. gericht sensibiliseren over renovatiepremies en gebruik van 
conformiteitsattest aanmoedigen).
De diverse woonpremies  zijn beschikbaar voor alle huishoudens  die aan de 
toekenningsvoorwaarden voldoen.  Lokale besturen  kunnen extra inspanningen leveren om 
deze premies beter kenbaar te maken in kwetsbare  buurten en het gebruik ervan te 
stimuleren.
