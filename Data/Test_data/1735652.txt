title: Relancemiddelen toerisme - Oost-Vlaanderen
thema: Toerisme
pdf link: https://docs.vlaamsparlement.be/pfile?id=1735652
thema link: https://www.vlaamsparlement.be/parlementaire-documenten/schriftelijke-vragen/1535287
SCHRIFTELIJKE VRAAG
nr. 1162
van CATHY  COUDYSER
datum: 18 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Relancemiddelen toerisme   -  Oost-Vlaanderen
In het kader van het Vlaamse investeringsplan Vlaamse Veerkracht  heeft de Vlaamse 
Regering 150 miljoen euro bijkomende investeringsmiddelen gereserveerd voor de 
relance van de toeristische sector  na corona (naast regulier  investeringsbudget  van 
Toerisme Vlaanderen). Voor de besteding van het beschikbare investeringsbudget  zal 
worden gewerkt met een combinatie  van open projectoproepen, directe toewijzingen  en 
projecten in eigen beheer.
100 miljoen euro is gereserveerd  voor bijkomende postcorona congres-  en 
beursinfrastructuur en de overige 50 miljoen euro zal worden aangewend voor een 
versnelde en versterkte uitrol van de thematische  beleidsprioriteiten die in de beleidsnota 
Toerisme vervat liggen (erfgoed, natuur en platteland,  wandelen en fietsen, 
gastronomie).
In haar antwoord  van 1 december 2020 op vraag om uitleg  nr. 710 gaf de minister aan 
dat de beslissing om de middelen te verdelen zoals hierboven geschetst, gebaseerd is op 
de resultaten  van een behoeftebevraging die Toerisme Vlaanderen heeft uitgevoerd bij 
de provincies en steden.
Begin januari 2021 verduidelijkte de minister in de commissie  verder dat deze 
behoeftebevraging initieel een honderdtal projectideeën opgeleverd heeft, die na een 
eerste selectie door Toerisme Vlaanderen is teruggebracht  tot een vijftigtal 
projectideeën.
In haar antwoord van 20 april 2021 op mijn vraag om uitleg nr. 2903 verwees  de 
minister naar de nieuwe aanpak  die Toerisme  Vlaanderen hanteert waarbij  het gegeven  
centraal staat dat het subsidietraject voortaan  losgekoppeld wordt van het inhoudelijke 
voortraject. Ze verduidelijkte dat tijdens het inhoudelijke traject Toerisme  Vlaanderen 
samen met de partners nagaat welke ondersteuning nodig is om de projectideeën  te 
realiseren. Dit kan zowel gaan over bijkomende financiering, maar in andere gevallen is 
een inhoudelijk begeleidingstraject meer aangewezen. Tijdens  een inhoudelijk traject zal 
Toerisme Vlaanderen de projectindiener bijstaan om het projectidee  op te waarderen en 
te versterken waarna zal worden  bepaald welke bestaande of nieuwe instrumenten er 
nodig zijn om het projectidee tot een goed einde te brengen. Daarnaast zet het 
begeleidingstraject ook in op het tot stand brengen van cohesie  tussen de verschillende 
projectideeën binnen een verhaallijn, op samenwerking en kruisbestuiving tussen de 
verschillende projecten. Tot slot gaf ze nog aan dat indien zou blijken dat een bepaalde 
uitdaging enkel  kan opgelost worden via financiële ondersteuning, er een specifieke 
subsidie zal worden opgezet.
De commissieleden kregen van de commissiesecretaris op 7 december  2020 de 
resultaten van deze behoeftebevraging integraal ter kennisgeving  overgemaakt. De 
ideeën die werden  ingediend door toeristische actoren  uit Oost-Vlaanderen  (zowel 
provinciale toeristische dienst als stad Gent) zijn hieronder  opgesomd.
-Ideeën aangereikt door provinciale toeristische dienst van Oost-Vlaanderen:
Icoonroutes en ondersteuning fietsvakanties
Promotie met focus op Nederland  en andere buurlanden
Verbreding en verdieping van het huidige subsidiereglement  (‘logies-subsidies’)
Kampeer- en in het bijzonder campertoerisme
Extra inspanningen  rond handhaving  en coach i.k.v. logiesdecreet
Waterrecreatie  en beleving op en langs  water
Pilootproject rond verbreding van Rap op Stap netwerk in Oost-Vlaanderen  en 
financiële ondersteuning hiervoor via Toerisme  voor Allen
belevingswaarde van fiets en wandelproduct versterken in Vlaamse Ardennen
opwaardering en opschaling van bestaande  wandelnetwerken in Waasland
aandacht voor meerdaagse wandel  en fietsvakantieproducten in Scheldeland
verdere ontwikkeling van landschapspark  Drongengoed  in Meetjesland,  
eventueel in combinatie met landschapspark Bulskampveld
verdere toeristische uitwerking van kunst/cultuur  in de Leistreek in relatie tot 
het Leie-landschap
-Ideeën aangereikt door stad Gent:
Verduurzamen van de toeristische exploitatie van toeristisch  logies en mice 
exploitaties in Gent
Verduurzamen van de exploitatie van toeristische rondvaartboten  op Gentse 
binnenwateren
Uitbouw van duurzaam passagiersvervoer over het water in de Gentse 
binnenstad
Uitbouw camping Blaarmeersen tot Eco City C/Glamping
Versterking  van het toeristisch aanbod  in Gent
1.Welke Oost-Vlaamse spelers werden door Toerisme Vlaanderen uitgenodigd om input 
aan te leveren voor deze behoeftebevraging? Werden alle Oost-Vlaamse steden en 
gemeenten hierbij  aangeschreven of is ervoor gekozen om een selectie aan Oost-
Vlaamse besturen  hiervoor  te benaderen? Ingeval het laatste,  welke parameters 
lagen aan de basis van de gehanteerde  selectie?
2.Kan de minister  verduidelijken welke van bovenstaande projectvoorstellen  uit Oost-
Vlaanderen geselecteerd zijn door Toerisme Vlaanderen na eerste selectie (van 100-
tal naar 50-tal)? Kan ze daarnaast voor elk van de projectvoorstellen die de shortlist 
niet hebben gehaald een beknopte argumentatie  meegeven die schuilgaat achter de 
keuze om dit project  niet verder  in overweging te nemen?
3.Van de Oost-Vlaamse projectvoorstellen die de eerste selectie gehaald hebben, welke 
daarvan werden/worden  door Toerisme  Vlaanderen verder  inhoudelijk begeleid? Kan 
de minister voor elk Oost-Vlaams projectidee apart  specifiëren hoe het inhoudelijke 
voortraject er precies  uitziet en welke timing  hieraan verbonden  is?
4.In welke mate zijn de geraamde investeringskosten voor elk van deze 
projectvoorstellen nog actueel  dan wel intussen achterhaald? Ingeval bijgestuurd, 
graag een overzicht  van de projectideeën met bijgestuurde raming. 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1162 van 18 juni 2021
van CATHY COUDYSER
1.Om na te gaan welke projectideeën er leefden werd er naast het agentschap  beroep 
gedaan op goed geplaatste partners op het terrein,  namelijk op de provinciale 
toerisme-organisatie Toerisme  Oost-Vlaanderen, en de toerisme-organisaties van de 
Vlaamse Kunststeden (in casu Gent).  Daarnaast hebben mijn medewerkers  ook 
contact gehad met verschillende besturen.   
2-3.De bevraging leverde  – zoals u zelf aangeeft – meerdere interessante voorstellen  
opgeleverd. Deze werden door het agentschap Toerisme Vlaanderen gescreend op een 
aantal criteria:
-De aansluiting bij de thematische  lijnen,  zoals vermeld in mijn beleidsnota
-Het realistisch  karakter van de voorstellen
-De budgettaire inpasbaarheid
-De meerwaarde  van het voorstel  (volgens de principes van Reizen naar Morgen).
Een aantal voorstellen werden bovendien reeds  opgepikt vanuit andere 
beleidsdomeinen. Het is logisch dat deze bijgevolg niet meer verder door Toerisme 
Vlaanderen meegenomen  werden.  
 
Verschillende voorstellen hadden  bovendien vooral  betrekking op een aanscherping 
van het regelgevend kader,  eerder dan met investeringen.  
Daarnaast werd ook een onderscheid gemaakt  tussen ‘mature  projecten’, die zowel 
conceptueel als administratief/budgettair beslissingsrijp waren, en projecten die 
conceptueel weliswaar interessant zijn maar die op bepaalde punten nog verdere 
uitwerking nodig hadden.  
Daar heb ik de keuze  gemaakt om de mature projecten als ad hoc dossiers uit te 
werken en aan de Vlaamse  Regering ter financiering  voor te leggen.  Voor de overige  
projectvoorstellen voorzie ik bredere projectoproepen.  Bij de ingediende 
projectvoorstellen waren er immers meerdere die inhoudelijk  nauw bij elkaar 
aansloten, met een zekere complementariteit of overlap.  Ik verwijs  bijvoorbeeld naar 
de verschillende  voorstellen rond bierbeleving  of fietsvakanties. Het instrument van 
een projectoproep  laat toe om deze verschillende voorstellen verder  uit te werken, met 
een scherpere  focus en met aandacht  voor de complementariteit  ervan.  
Het resultaat  van deze oefening heb ik op 2 april aan de collega-ministers in de 
Vlaamse Regering  voorgesteld. Ik verwijs  naar dit document in bijlage.  
4.De verschillende projectdossiers worden  momenteel  samen met de betrokken partners 
geconcretiseerd. Ook het budgettaire luik kan in functie daarvan nog bijgesteld  
worden.  
BIJLAGE
Overzicht
