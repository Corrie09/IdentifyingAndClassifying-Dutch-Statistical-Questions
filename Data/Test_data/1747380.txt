title: Renteloze kunstlening Kunst aan Zet - Stand van zaken
thema: Cultuur
pdf link: https://docs.vlaamsparlement.be/pfile?id=1747380
thema link: https://www.vlaamsparlement.be/parlementaire-documenten/schriftelijke-vragen/1543451
SCHRIFTELIJKE VRAAG
nr. 407
van STEPHANIE D'HOSE
datum: 8 juli 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Renteloze kunstlening Kunst aan Zet  -  Stand  van zaken
We waren het er in de commissie over eens dat het beleidsinstrument ‘Kunst Aan Zet’ meer 
ruchtbaarheid verdient. Daarom wens ik er vandaag, nog voor het zomerreces, even op 
terug te komen. Het gaat om de renteloze kunstlening, waarbij kunst voor een bedrag van 
500 tot 7000 euro kan worden geleend  en gespreid over een periode van maximaal  2 jaar 
renteloos kan worden  afbetaald.
Ik geloof enorm  in dit beleidsinstrument,  aangezien het kan zorgen voor een duurzame 
impuls aan het volledige speelveld: de kunstenaars en ontwerpers,  de aanbieders van hun 
werk en het kunstpubliek. In de vergadering  van de commissie van 20 februari 2020 deelde 
de minister mee dat er toen vijf kredieten werden afgesloten, en was het duidelijk  dat het 
initiatief nog op kruissnelheid diende te komen.
Tijdens de vergadering van de commissie van 1 april 2021 maakte ik op basis van een 
persartikel zelf gewag  van 44 afgesloten kredieten. De minister gaf aan dat er ook nog een 
voorjaarscampagne afgerond moest worden  en er met een pr-bureau gewerkt wordt om 
meer media-aandacht te genereren. Over de toekomst van Kunst Aan Zet liet de minister 
weten dat hij spoedig het beleidsinstrument zou evalueren, op basis waarvan de beslissing 
zou volgen.
1.Heeft  de voorjaarscampagne en de samenwerking  met het pr-bureau de verhoopte 
boost kunnen  geven  aan Kunst Aan Zet, en komen we dichter bij het aantal verwachte  
dossiers op kruissnelheid? Kan de minister dit uitgebreid toelichten op basis van het 
inmiddels aantal afgesloten kredieten?
2.De beheersovereenkomst met Kunst in Huis loopt weldra op haar einde,  en de 
organisatie heeft dus met bekwame  spoed zicht nodig op het vervolg. 
Is de evaluatie inmiddels rond en kan de minister reeds een beslissing nemen over de 
toekomst van Kunst Aan Zet? Zijn er specifieke  elementen  zoals die nu geregeld zijn 
waaraan gesleuteld dient te worden?
JAN JAMBON 
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
ANTWOORD
op vraag nr. 407 van 8 juli 2021
van STEPHANIE D'HOSE
1.Sinds de vergadering van 1 april van dit jaar waar u naar refereert  zijn er 55 nieuwe  
renteloze kunstleningen afgesloten  wat het totaal op 99 brengt. Er is een stijging 
gerealiseerd dit voorjaar met een gemiddelde van 4 kunstaankopen  per week in het 
tweede kwartaal. Het project zit dus op kruissnelheid en de prognose is dat de 
verwachte 120 dossiers  dit jaar zullen gehaald worden. 
Het totale  leenbedrag tot nu bedraagt  ruim 243.000 euro. Er wordt niet altijd voor de 
volledige aankoop geleend waardoor het totaal bestede bedrag van kunstkopers  
rechtstreeks via Kunst  Aan Zet meer dan 330.000 euro bedraagt.  De galeries geven 
ook aan kunstaankopen  te realiseren  dankzij Kunst Aan Zet zonder dat de koper kiest 
om gebruik te maken van de renteloze  kunstlening. Dit is moeilijk te becijferen  maar 
de inschatting is dat dit minstens een even groot volume is als de aankopen met 
kunstlening.
Kunst Aan Zet heeft een nieuw publiek van kunstkopers bereikt  en stimuleert de 
koopbeslissing. 88% van de leners  geeft aan dat ze geen kunstwerk zouden hebben  
gekocht of een lager bedrag zouden hebben  gespendeerd zonder de renteloze 
kunstlening. Bij 1 op de 3 gaat het om een eerste kunstaankoop.
De campagne zorgt voor conversie naar kunst kopen en de galeries geven  ook aan dat 
de naamsbekendheid en vragen over de renteloze  kunstlening zijn gestegen.  Kunst Aan 
Zet breidde dit jaar de campagne uit met extra promotionele activiteiten  om de 
kunstliefhebbers nog beter te bereiken,  zoals de vele laagdrempelige  gegidste 
galeriebezoeken, workshops voor startende kunstkopers  en samenwerking  met 
Antwerp Art Weekend en Brussels Gallery Weekend.
Een meerderheid van de aangesloten galeries bevestigt dat Kunst  Aan Zet voor een 
nieuw publiek zorgt,  zowel op de tentoonstellingen als online. Ondertussen zijn er 49 
aangesloten galeries  waar nauw  mee wordt  samengewerkt,  onder meer voor de 
gemeenschappelijke online kunstcollectie op kunstaanzet.be, de galeriebezoeken en 
workshops. 
2.Kunst in Huis heeft in juni 2021 een uitgebreide evaluatie gemaakt  van het instrument 
Kunst aan Zet, met voortgangsindicatoren  van het instrument en een uitgebreide  
klantenbevraging zowel bij kopers  als galeries (zie bijlage). 
Uit die evaluatie blijkt, zoals hierboven ook geschetst, dat het instrument op 
kruissnelheid is gekomen. Zoals  in eerdere schriftelijke vragen  al beantwoord,  werd de 
trage opstart veroorzaakt door de lange  aanvraagprocedure bij de FSMA  die de 
financiële partner  Hefboom moest doorlopen om een licentie te krijgen om 
consumentenkredieten te mogen  verstrekken en uiteraard ook door de coronacrisis 
waardoor de galeries  lange tijd dicht bleven. Die periode is nu voorbij.
Vandaag staat er een instrument op de rails. Kunst in Huis heeft de middelen gericht 
ingezet en een interactieve website ontwikkeld  die mensen  warm  maakt  voor kunst, 
het galerienetwerk kreeg een boost, de kunstenaars zijn enthousiast, de return voor 
zowel de kunstmarkt als het brede publiek is duidelijk. 
Echter bevinden we ons momenteel in een heel andere situatie  dan bij de opstart van 
dit experimenteel instrument. In het licht van de komende begrotingsbesprekingen is 
het dus nog te vroeg om een uitspraak te doen over de toekomst van Kunst  Aan Zet. 
BIJLAGE
Evaluatie Kunst aan Zet
