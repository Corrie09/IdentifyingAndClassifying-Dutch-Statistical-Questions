title: 3D-printen van woningen - Mogelijkheden
thema: Wonen
pdf link: https://docs.vlaamsparlement.be/pfile?id=1751032
thema link: https://www.vlaamsparlement.be/parlementaire-documenten/schriftelijke-vragen/1548675
SCHRIFTELIJKE VRAAG
nr. 679
van PETER VAN ROMPUY
datum: 30 augustus  2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
3D-printen van woningen  -  Mogelijkheden
Afgelopen jaren mochten we ervaren welke  impact 3D-printen kan hebben op ons 
dagelijks leven. Denken we bijvoorbeeld aan het op maat printen  van onderdelen voor 
een geneeskundige ingreep. Ook het printen  van huizen behoort vandaag  tot de 
mogelijkheden.
In Californië is men op dit moment een volledige woonwijk aan het printen.  Ook dichter 
bij huis, in Nederland, werd recent  het eerste geprint  huis effectief in gebruik genomen.  
Daarenboven experimenteert men ook in Vlaanderen met deze innovatieve technologie.  
Op Kamp C (het Provinciaal Centrum voor Duurzaamheid  en Technologie) in Westerlo  
werd in 2020 een huis geprint  van 90 vierkante  meter. Het printen  van woningen heeft 
enkele voordelen. Zo kan het printen van woningen in enkele uren, waardoor  er een 
duidelijke tijdwinst is. In tijden van krapte op de arbeidsmarkt geeft het de mogelijkheid  
om technische  profielen  op andere plaatsen in te zetten. Daarnaast spreekt  men over de 
positieve effecten voor het milieu door het wegvallen van overschotten en overbodig 
transport.
1.Hoe staat de minister tegenover het 3D printen  van woningen  in Vlaanderen?
2.Welke voordelen  en/of nadelen ziet de minister?
3.Dienen standaarden ingevoerd te worden of hoe kan de minister deze technologie 
verder ondersteunen?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 679 van 30 augustus 2021
van PETER VAN ROMPUY
1.Het 3D printen van woningen staat nog in zijn kinderschoenen. Als minister van wonen 
sta ik uiteraard  ook achter innovatieve  technieken die het bouwen van woningen 
goedkoper kan maken. Het is daarbij van belang dat de geprinte woningen  minstens 
dezelfde prestatie’s als de huidige nieuwbouwwoningen kunnen neerzetten op gebied  
van stabiliteit, duurzaamheid, energiezuinigheid en recycleerbaarheid.
2.De voordelen zijn de betaalbaarheid en de snelheid van bouwen. Een nadeel is voorlopig  
nog de beperking  dat alleen  vrijstaande woningen op deze manier kunnen worden 
gebouwd, wat de noodzakelijke verdichting  in Vlaanderen  tegenwerkt.
3.Het is nog te vroeg om standaarden uit te werken omdat we nog steeds in een 
proefomgeving zitten. VMSW zal de evolutie van deze technologie met aandacht 
opvolgen.
