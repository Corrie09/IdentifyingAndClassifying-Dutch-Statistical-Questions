title: TEN-T Schelde-Seineverbinding - Waterstanden Leie- en Scheldebekken (2)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1747726
thema link: https://www.vlaamsparlement.be/parlementaire-documenten/schriftelijke-vragen/1548395
SCHRIFTELIJKE VRAAG
nr. 1542
van CARMEN RYHEUL
datum: 25 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
TEN-T Schelde-Seineverbinding  -  Waterstanden Leie- en Scheldebekken (2)
Met mijn schriftelijke  vraag nr. 326 van 3 december 2020 vestigde ik de aandacht  van de 
minister onder meer op de impact van de aanhoudende  langere droogteperiodes in 
Vlaanderen en de daaruit  voortvloeiende beschikbaarheid  op lange  termijn van voldoende 
water in de bevaarbare  kanalen die deel uitmaken van de TEN-T Schelde-Seineverbinding 
in het Leie- en Scheldebekken  (TEN-T: Trans-Europees Netwerk  voor Transport).
In haar antwoord  op voormelde vraag erkende de minister deze problematiek,  maar stelde 
zij geruststellend dat haar dienst De Vlaamse Waterweg  nv volop  aan een 
waterbalansmodel werkte dat deze impact zal kunnen berekenen. Nog volgens de minister 
zouden reeds in de loop van 2021 met dit waterbalansmodel scenario-analyses  uitgevoerd 
kunnen worden; de bevaarbaarheid op de hoofdassen zou daarvoor een evidente  analyse 
zijn. 
Een van de absoluut noodzakelijke infrastructurele  ingrepen op middellange en lange  
termijn om het waterpeil  op onder meer de TEN-T Schelde-Seineverbinding in Vlaanderen  
voldoende hoog te kunnen houden,  is volgens de minister de creatie van mogelijkheden 
om het rivierwater  bij hoge debieten te bufferen in offline bekkens, zijkanalen of 
wetlands. Hiervoor dienden volgens de minister echter nog steeds ‘zoekzones’ met een 
voldoende grootschalige  bufferingsmogelijkheid te worden bepaald in Vlaanderen.
1.Wat is de huidige stand van zaken wat betreft de ontwikkeling van dit, voor onze 
Vlaamse bevaarbare waterwegen, zeer belangrijke waterbalansmodel?
2.Werden er op basis van dit model  intussen reeds scenario-analyses  uitgevoerd?
Zo ja, op welke bevaarbare assen worden er in Vlaanderen  in de toekomst problemen 
voorspeld, welke concrete problemen werden op deze assen concreet door dit model 
gedetecteerd, en via welke maatregelen zullen deze problemen opgelost worden?
Zo niet, wat is de door de minister vooropgestelde richtdatum voor de uitvoering van 
de eerste risicoanalyses  met dit nieuwe waterbalansmodel?
3.Wat is de huidige  stand van zaken wat betreft het bepalen van de benodigde 
‘zoekzones’ voor grootschalige  waterbuffering om op middellange en lange  termijn  
voldoende debiet op onze Vlaamse bevaarbare waterwegen te kunnen garanderen?  
Welke mogelijke zones voor dergelijke buffering worden op dit ogenblik, in 
samenspraak met de Vlaamse minister van Omgeving, in aanmerking genomen? 
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1542 van 25 augustus 2021
van CARMEN RYHEUL
1.De eerste versie van het waterbalansmodel is afgerond. Met dit model zullen een 
aantal scenario’s doorgerekend worden,  die momenteel precies gedefinieerd worden. 
Het betreft  de impact van klimaatverandering  en een toename van het 
scheepvaartverkeer. De doorrekening van deze scenario’s  zal gebeuren tegen begin 
2022. De resultaten  zullen  de knelpunten  in beeld  brengen, waarna mogelijke 
oplossingsstrategieën, zowel  infrastructurele als operationele, doorgerekend zullen 
worden, met het oog op het beperken  van de impact van waterschaarste  de Vlaamse  
waterwegen.
2.De eerste analyses zullen begin 2022 beschikbaar zijn.
3.In de eerste plaats  wil De Vlaamse Waterweg nv inzetten op operationele en 
infrastructurele maatregelen die niet ruimte-invasief  zijn. Vervolgens  kan pas 
gekeken worden in hoeverre  extra buffercapaciteit noodzakelijk is en er eventueel  
zoekzones bepaald  moeten worden.
