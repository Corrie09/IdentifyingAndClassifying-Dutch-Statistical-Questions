title: Kandidaat-experten voor de commissies kunsten - Oproep
thema: Cultuur
pdf link: https://docs.vlaamsparlement.be/pfile?id=1737850
thema link: https://www.vlaamsparlement.be/parlementaire-documenten/schriftelijke-vragen/1538537
SCHRIFTELIJKE VRAAG
nr. 395
van ELISABETH MEULEMAN
datum: 24 juni 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Kandidaat-experten voor de commissies kunsten  -   Oproep
Het Departement Cultuur,  Jeugd en Media zoekt in het kader van het nieuwe  
Kunstendecreet nieuwe  experten voor de commissies kunsten. 
(https://www.vlaanderen.be/cjm/nl/cultuur/kunsten/regelgeving/nieuw-
kunstendecreet/nieuwe-experten-kunsten-gezocht)
De oproep  is bedoeld  voor “iedereen  die zich wil engageren om de komende vijf jaar de 
minister actief te adviseren”; namelijk om dossiers voor werkingssubsidies, projecten of 
beurzen te beoordelen. Maar als we de oproep helemaal lezen, blijkt dat er toch gevraagd 
wordt naar een zekere ‘expertise’. “Een goede expert heeft een grote kennis  van en is 
verzot op kunsten.  Enkel hij of zij kan met een kritische  blik activiteiten  in de kunstensector 
beoordelen. Daarnaast  kan de expert zijn of haar mening zowel mondeling als schriftelijk 
gefundeerd formuleren.  Ook experten die zich kandidaat willen stellen als voorzitter 
kunnen zich zeker aanmelden. Zij hebben bij voorkeur al ervaring met het modereren van 
vergaderingen.”
Er werd ook een (animatie-)filmpje gemaakt om de oproep gemakkelijker breed te 
verspreiden. Maar zowel de geschreven oproep als het filmpje  blijven veeleer summier in 
wat beoogd wordt qua vereisten ten aanzien van de kandidaten.  Niettemin vergt de 
beoordeling van dergelijke dossiers een minimum aan kennis, context, vocabularium en 
maturiteit. We vingen signalen op dat de stijl van de oproep sérieux  mist en wat 
betuttelend overkomt  - in het bijzonder met betrekking tot het filmpje.
1.Wat is het uitgewerkte profiel voor potentiële kandidaten?
2.Hoe lang en hoe vaak (aantal mandaten) kan een commissielid  zetelen?
3.Hoe zal de expertise van de potentiële commissieleden  getaxeerd worden?
4.Wat zijn de specifieke extra vereiste kwaliteiten voor de functie  van voorzitter?
5.Aan welke specifieke criteria  moeten  leden van de landschapscommissie voldoen?
6.Wat als commissieleden betrokken zijn bij een dossier? Wat zijn de deontologische 
afspraken? Wie is verantwoordelijk  voor de opvolging/bewaking van die grens?
7.Waar kunnen indieners terecht met mogelijke klachten over de behandeling van hun 
dossier? Welke procedure is hier van tel?
8.Zijn er specifieke  (vorm-)vereisten  voor het schriftelijk eindadvies  bij de beoordeling 
van een dossier?
9.Hoe worden rechten (vergoedingen) en plichten (aanwezigheid, effectieve bijdragen) 
ten aanzien van de leden van de kunstencommissies tegen elkaar geplaatst of aan 
elkaar gelinkt?
10.Op wiens initiatief kwam deze campagne er? Werd overlegd met de sector bij de creatie 
van deze oproep en het uitgedragen profiel? Werden in het bijzonder de huidige 
beoordelingscommissies hierbij betrokken?  En hoe?
11.Hoe zijn de reacties tot heden op de actuele oproep? Hoeveel reacties zijn er al?
12.Zijn er bedenkingen geuit ten aanzien van stijl en vorm van de huidige  oproep? 
Specifiek ten aanzien  van het filmpje?
13.Zal bij de uiteindelijke samenstelling van de commissies  kunsten  ook teruggegrepen  
worden naar de goede praxis zoals uitgewerkt in de nieuwe  bestuurscode  cultuur?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 395 van 24 juni 2021
van ELISABETH MEULEMAN
1.In het besluit van de Vlaamse Regering tot uitvoering  van het Kunstendecreet  van 23 
april 2021 wordt  in artikel 9 bepaald  over welke  expertises de pool van experten als 
geheel moet beschikken. Op het niveau van een individueel lid van de pool van 
experten werd geen verwacht  profiel bepaald  in de regelgeving. 
In de oproep naar het brede  publiek werden bijkomend bepaalde kwaliteiten 
gecommuniceerd die van een expert  verwacht worden  (bijvoorbeeld kritische blik 
hebben, zowel  mondeling als schriftelijk  gefundeerd  kunnen  formuleren,  …). Deze 
richtlijnen dienen om de potentiële kandidaten een richtlijn  te geven  van de rol die 
zij als expert  zullen moeten opnemen.
2.Dit wordt bepaald in het Besluit van de Vlaamse Regering tot uitvoering van het 
Kunstendecreet van 23 april 2021, artikel  9. Een commissielid kan maximaal twee 
opeenvolgende mandaten van (maximaal) vijf jaar vervullen. 
3.De kandidaten geven  in hun kandidatuur aan voor welke subdisciplines en functies ze 
willen kandideren. Om te kandideren is minstens  voldoende expertise nodig in de 
betreffende subdisciplines en functies. De kandidaten  beschrijven hun expertise en 
geven zichzelf  een score per gekozen subdiscipline  en functie.  Bij hun kandidatuur 
laden ze verplicht een cv op waarin hun expertise  wordt  gestaafd. Elke kandidatuur 
wordt door telkens  drie medewerkers van de administratie gescreend.  Deze 
medewerkers hebben  expertise  in de specifieke subdisciplines waarvoor de 
kandidaten kandideren. 
4.Van een voorzitter wordt  als bijkomende kwaliteit verwacht dat hij/zij expertise heeft 
in het leiden,  faciliteren  en modereren van vergaderingen.  De kandidaat-voorzitters 
worden hierop  gescreend  bij het beoordelen van hun kandidatuur. 
5.Een lid van de landschapscommissie heeft een brede disciplineoverschrijdende kennis 
van het kunstenveld,  het kunstenbeleid en de historiek ervan.  
6. De deontologische afspraken omtrent een betrokkenheid worden opgenomen in het huishoudelijk 
reglement dat wordt  goedgekeurd  door de minister.  Betrokkenheden  hebben betrekking op 
de vraag  waarom je als expert  uit de pool niet mee mag oordelen  in een aangestelde  
commissie voor een specifiek  dossier. Er is sprake van betrokkenheid wanneer een 
expert door persoonlijke of beroepsmatige banden met een voorliggend dossier  
redelijkerwijze niet verwacht kan worden een onbevooroordeelde en objectieve 
beoordeling te formuleren.
De volgende gevallen worden altijd beschouwd als een vorm van (beroepsmatige) 
betrokkenheid:
De expert  maakt deel uit van de algemene  vergadering  of het bestuursorgaan 
van een organisatie  die een aanvraag  heeft ingediend;
De expert  ontvangt een materiële vergoeding  van een organisatie of individu 
die een aanvraag heeft ingediend;
De expert en/of  zijn organisatie werkt mee aan het project waarvoor een 
aanvraag is ingediend, of werkte mee aan de aanvraag;
De expert  werkt voor een organisatie  die deel uitmaakt van dezelfde 
inrichtende macht als een aanvragende  organisatie;
De expert  en/of zijn organisatie werkt  structureel samen met een aanvragende 
organisatie of individu;
De expert heeft een aanvragende organisatie of individu als structurele klant 
voor diensten  die betrekking  hebben op de aanvraag.
De volgende gevallen kunnen mogelijk eveneens  worden  beschouwd  als een 
vorm van (persoonlijke)  betrokkenheid, als hierdoor de onafhankelijkheid van 
het commissielid kan worden beïnvloed. Deze lijst is niet exhaustief, maar 
omvat minstens:
De expert is via gezin, familie of andere nauwe banden  betrokken bij een 
organisatie of individu die een aanvraag heeft ingediend;
De expert heeft andere  banden met de aanvrager, die de onpartijdigheid van 
de beoordeling in het gedrang kan brengen,  en waarop een aanvrager  zich zou 
kunnen beroepen  bij een eventuele  aanvechting van de subsidiebeslissing.
Het vermoeden van betrokkenheid is onweerlegbaar als een lid op het moment van 
de bespreking of tijdens  de voorafgaande  twee jaar tot een van de beroepsmatige 
categorieën behoort. Het is in eerste instantie aan het lid om deze of andere 
betrokkenheden te signaleren en in eer en geweten te oordelen of er sprake is van 
een belemmering van een onbevooroordeeld advies.
Als een expert betrokken  is bij een organisatie waarvan een dossier  aan de 
commissie ter advisering  wordt voorgelegd, dan is de expert zelf verantwoordelijk 
om de betrokkenheid  zo snel mogelijk  mee te delen vooraleer  het dossier wordt  
behandeld. 
De administratie notuleert in het verslag van de vergadering welke  leden de 
vergadering hebben  verlaten wegens hun betrokkenheid bij een dossier. De leden  die 
betrokken zijn bij een dossier stellen het advies over dat dossier niet mee op en 
krijgen het advies voor dat dossier niet te zien vooraleer  over het dossier  een 
beslissing werd genomen. De voorzitter en secretaris waken samen over de 
toepassing hiervan. De niet-betrokken leden die het advies formuleren, moeten 
voldoen aan een quorum  om een rechtsgeldig advies te kunnen  formuleren. 
Indien de expert zelf geen betrokkenheden ziet, maar er rijzen  vragen omtrent de 
mogelijke betrokkenheid  van de expert,  beslist de voorzitter van de betrokken 
commissie, na eventueel  advies van de administratie, of de gemelde  betrokkenheid 
van de expert een belemmering vormt om deel te nemen aan de bespreking van het 
dossier in kwestie. In het geval dat er meerdere  commissies zijn én er vragen  rijzen 
over de mogelijke betrokkenheid van de expert,  beslissen de voorzitter en secretaris 
van de desbetreffende  commissie of, indien van toepassing,  de Adviescommissie. 
Alle betrokkenheden  of redeneringen omtrent betrokkenheden worden steeds gemeld 
aan de Adviescommissie. Elk lid van een commissie, de administratie of een 
aanvrager kunnen mogelijke betrokkenheden  signaleren. 
Als de voorzitter betrokken  is bij het dossier van een organisatie, wordt het 
voorzitterschap waargenomen door het in leeftijd  oudste  lid, voor zover die zelf geen 
insteek maakte voor het betreffende dossier en dit lid hiermee  akkoord gaat.
Indien men pas na de advisering te weten komt dat er een onverenigbaarheid of 
betrokkenheid was tijdens de beoordelingsprocedure, is de beoordeling waarbij de 
expert aanwezig was, onwettig.
7.De enig mogelijke beroepsmogelijkheid  is de indiening van een beroep  bij de Raad 
van State. De procedure is bepaald in de wetten op de Raad van State, 
gecoördineerd op 2 januari 1973, en wordt ook toegelicht op de website van de Raad 
van State. De administratie verwijst naar deze beroepsmogelijkheid bij de 
betekening van iedere  subsidiebeslissing.  
Klachten over de werking van de Vlaamse overheid  kunnen worden ingediend bij de 
administratie zelf of wanneer  de klacht niet naar tevredenheid wordt behandeld, bij 
de Vlaamse  Ombudsdienst.  
8.Wat het advies  betreft uitgebracht  door de commissies bij een subsidieaanvraag zijn 
er vormvereisten die gedefinieerd zijn per subsidiesoort.  Het advies wordt  opgesteld 
volgens een bepaald  stramien waarin de commissie  antwoord geeft op vooraf  
bepaalde vragen.  Bij een beurs gaat dit over inhoudelijk-artistieke  vragen, bij een 
project en werkingssubsidies gaat dit over zowel inhoudelijk-artistieke criteria als 
zakelijke criteria  die worden afgetoetst. De handleiding  voor beoordelaars geeft een 
helder kader van wat er onder de criteria wordt verstaan. Per criterium wordt een 
tekstuele evaluatie gegeven. Op basis van de verschillende  behandelde criteria komt 
de commissie tot een eindadvies. Dit omvat een conclusie positief  of negatief. In 
geval van project-  en werkingssubsidies gaat de commissie ook na of de aanvraag op 
uitzonderlijke wijze beantwoordt  aan een of meerdere aandachtspunten  uit de 
strategische visienota  Kunsten.
9.De rechten  (vergoedingen) en plichten (aanwezigheid, effectieve bijdragen) zijn aan 
elkaar gelinkt. Experten kunnen aanspraak  maken  op de volgende vergoedingen: 
een presentiegeld per dagdeel, geïndexeerd, tot maximaal twee dagdelen  per dag 
voor de deelname  aan vergaderingen; een forfaitaire vergoeding  voor het lezen of 
schrijven van een insteek  voor een aanvraagdossier  voor een werkingssubsidie;  een 
reisvergoeding voor vergaderingen. 
De administratie  houdt het overzicht van aanwezigheden en afwezigheden bij en 
volgt de uitbetaling van de vergoedingen op. 
10.De campagne kwam er op mijn initiatief in samenwerking met de administratie. Er 
werd bij de creatie van deze oproep en het uitgedragen  profiel  niet meer specifiek 
overlegd met de sector. De huidige  beoordelingscommissies  werden  bij de campagne 
hier evenmin  bij betrokken. Over het profiel, zoals beschreven in het 
Kunstendecreet, is er meermaals overleg geweest met de sector. 
11.Er hebben zich 452 mensen kandidaat gesteld. Gezien  het grote aantal 
aanmeldingen, kunnen we besluiten dat het een erg succesvolle campagne was.
12.De administratie heeft hier geen officiële meldingen over ontvangen.
13.Ja, die principes worden nagestreefd. Een voorbeeld hiervan  is alvast de uitvoerige 
uiteenzetting over de betrokkenheden  en de omgang hiermee  zoals toegelicht in het 
antwoord op vraag  6.
