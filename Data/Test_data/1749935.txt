title: Lokaal jeugdbeleid - Inspraak jongeren
thema: Jeugdbeleid
Lokale overheden en Binnenlands bestuur
pdf link: https://docs.vlaamsparlement.be/pfile?id=1749935
thema link: https://www.vlaamsparlement.be/parlementaire-documenten/schriftelijke-vragen/1548866
SCHRIFTELIJKE VRAAG
nr. 225
van LUDWIG  VANDENHOVE
datum: 2 september 2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
Lokaal jeugdbeleid   -  Inspraak jongeren
Een gemeente staat het dichtst bij de burger.  Het gemeentelijk niveau  is dan ook het meest 
geschikt om inspraak voor de diverse  bevolkingsgroepen  te organiseren. Dat geldt 
eveneens voor de jeugd. Jeugdinspraak en -participatie zorgt voor betrokken jongeren. 
Elke gemeente is daarbij verplicht inspraak  te verlenen als dossiers impact hebben  op de 
jongeren. 
Maar uit een studie van het Departement  Cultuur, Jeugd  en Media in samenwerking met 
de KU Leuven  uit 2017 ‘Eenmeting jeugdbeleid in lokale  besturen’  blijkt dat de 
jeugdinspraak overal in Vlaanderen sterk daalt.
1.Hoe interpreteert de minister de resultaten  van deze studie?  Heeft  de minister reeds  
beleidsmaatregelen genomen om de jeugdinspraak in de Vlaamse gemeenten te 
verbeteren?
2.Wat vindt de minister van de conclusie  dat hoe groter de gemeente, hoe kleiner de rol 
is die de jeugdraad  speelt en hoe minder transparantie er is qua budget?
3.Zal de minister  de gemeenten op de een of andere manier  aanzetten, bijvoorbeeld via 
een omzendbrief,  om opnieuw meer rekening te houden  met de inspraak van 
jongeren?
4.Denkt de minister dat het niet beter zal zijn om opnieuw specifieke categoriale  
subsidies toe te kennen vanuit Vlaanderen  voor het jeugdbeleid? Ziet de minister 
daarbij een meer sturende rol in voor Vlaanderen?
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 225 van 2 september 2021
van LUDWIG  VANDENHOVE
1.Het gemeentelijk  niveau  is het beleidsniveau  dat het dichtst bij de leefwereld van 
kinderen en jongeren  staat. Heel wat steden en gemeenten lopen  voorop om de brede 
kind- en jeugdreflex mee te nemen naar alle beleidsdomeinen.   
Het is belangrijk  dat kinderen en jongeren ook hun mening kunnen  geven over hun 
leefomgeving. Daarom zet ik via vzw Bataljong  in op de ondersteuning van de lokale 
jeugdraden en – vernieuwende - participatie-initiatieven.  De organisatie ondersteunt 
niet alleen de lokale  jeugdraden maar stimuleert ook lokale besturen én jongeren  om 
toekomstgericht en creatief lokale  participatie waar te maken. Samen met mijn 
collega-minister van Binnenlands Bestuur, Bart Somers, zet ik in op de Jeugdmonitor, 
een online bevragingstool die gratis ter beschikking wordt gesteld  aan de lokale 
besturen. Hiermee kunnen steden en gemeenten en de Vlaamse  
Gemeenschapscommissie groepen kinderen  en tieners vanaf het derde leerjaar tot en 
met het tweede middelbaar bevragen  over hoe zij het ervaren om in hun buurt, stad 
of gemeente te wonen. 
In het kader  van een goede monitoring nam ik vorig jaar het initiatief een 
vervolgonderzoek te doen op de éénmeting. Het onderzoek “Tweemeting jeugdbeleid 
in lokale besturen” zoomt onder andere in op de evoluties in de lokale participatie van 
kinderen en jongeren en hoe de rol en ondersteuning vanuit Vlaanderen verder  kan 
opgenomen worden. De resultaten van dit onderzoek zullen op 8 december  2021 
voorgesteld worden.
2.Dit was één van de conclusies in 2017. De werking van de jeugdraad is de motor voor 
de participatie  van kinderen en jongeren aan het lokaal beleid. Daarnaast zijn er ook 
heel wat bottom-up  participatieve initiatieven  in buurten en wijken, zeker in grotere 
steden. Als kinderen en jongeren verontwaardigd  zijn of ergens  een opportuniteit zien 
om hun wijk of buurt beter te maken, dan nemen ze ook die kans. Denk hierbij aan de 
projecten die werden opgezet in het kader van de projectlijn “Connecteren van 
kwetsbare kinderen en jongeren met de buurt en samenleving”.  
3.Ik wacht  de resultaten van de tweemeting  af en zal op basis daarvan bekijken welke 
initiatieven waardevol zijn.
4.De meerderheid van de lokale besturen  ervaart vandaag een grotere autonomie en 
beleidsruimte en ziet de eigen bestuurskracht  als voldoende om zonder Vlaamse 
sturing het lokale  beleid te realiseren. Als minister van Jeugd moedig  ik het aan om 
voldoende aandacht te hebben voor jeugdbeleid en voor kinderen  en jongeren. Een 
nieuwe categoriale  en structurele  subsidiestroom naar de lokale besturen is niet aan 
de orde.
