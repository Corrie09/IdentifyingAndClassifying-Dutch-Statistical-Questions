title: Loonwerk in de landbouw - Investeringssteun voor de inzet van drones
thema: Landbouw
Visserij
pdf link: https://docs.vlaamsparlement.be/pfile?id=1738992
thema link: https://www.vlaamsparlement.be/parlementaire-documenten/schriftelijke-vragen/1538990
SCHRIFTELIJKE VRAAG
nr. 935
van EMMILY  TALPE
datum: 28 juni 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Loonwerk in de landbouw  -  Investeringssteun voor de inzet van drones
In De Standaard van vrijdag 25 juni verscheen  een artikel met als titel ‘Tegen een drone 
is geen kruid gewassen’. Het artikel brengt verslag uit over proeven met drones die worden  
ingezet om herbiciden  op onkruid in landbouwvelden te spuiten. De drone is uitgerust  met 
een geavanceerde hyperspectrale camera, die vanop afstand tal van planteneigenschappen 
waarneemt. De beelden worden in realtime, via een snelle 5G-verbinding,  naar 
internetservers gestuurd. Daar worden ze geanalyseerd door een systeem van artificiële  
intelligentie dat jaren is getraind om onkruid van maïs te onderscheiden.  Het is met deze 
informatie dat de drone aan de slag kan gaan om zeer gericht herbiciden te spuiten.  Zelfs 
zodanig dat dit een besparing tot 80 procent  van het gebruik van herbiciden kan opleveren. 
De komst van het 5G-netwerk  moet het gebruik  van dergelijke drones verder verbeteren. 
Qua investering gaat het om een bedrag tussen de 20.000 en 40.000 euro. De verwachting 
is dat het vooral loonwerkers zullen zijn die dit soort apparatuur  aankopen  om op hun beurt 
deze dienstverlening bij de boeren te gaan aanbieden. Op die manier  blijft de boer via 
outsourcing ervan  bespaard  om zelf grote investeringen  te moeten doen in deze 
technologie. Probleem  blijft wel dat loonwerkers niet als landbouwers beschouwd worden  
en dus ook geen VLIF-steun  kunnen genieten (VLIF: Vlaams Landbouwinvesteringsfonds).
1.a)Kunnen loonwerkers voor de aankoop van drones  met het oog op besproeiing  van 
velden met herbiciden vanuit andere  fondsen dan het VLIF investeringssteun 
ontvangen?
b)Zo ja, via welke  kanalen  en hoeveel kan die steun maximaal bedragen?
Zo niet, hoe wil de minister  loonwerkers aanmoedigen om te investeren in deze 
moderne technologie die kan bijdragen tot positieve milieuaspecten en bovendien 
ook heel wat aankoop en gebruik  van herbiciden  kan voorkomen?
2.a)Werd de vraag of loonwerkers al dan niet toegang  kunnen  krijgen tot VLIF-steun 
duidelijk juridisch uitgeklaard?
b)Zo ja, op basis van welke bepalingen  wordt hen de toegang tot VLIF-steun 
ontzegd?
Zo niet, zijn er juridische mogelijkheden om hen toch toegang  tot VLIF-steun te 
geven?
c)Worden loonwerkers in alle Europese lidstaten uitgesloten  van 
landbouwinvesteringssteun?
3.Hoeveel loonwerkers zijn er momenteel in Vlaanderen actief? Graag  een overzicht per 
gewest.
4.Hoe evolueert hun aandeel in de taken die zij binnen de Vlaamse landbouw  voor hun 
rekening nemen? Graag een evolutie op basis van de afgelopen  vijf jaar.
5.Boeren die samen een machinering opstarten om via deze structuur  machines  aan te 
kopen, komen  wel in aanmerking  voor VLIF-steun. 
Hoe valt dit verschil met loonwerkers te verklaren?
6.a)Hoeveel machineringen zijn er vandaag in Vlaanderen en hoe is hun aantal 
geëvolueerd de afgelopen jaren?
b)Welk aandeel nemen machineringen in van de toegekende  VLIF-steun?
Graag het absolute bedrag en het relatieve aandeel voor de periode  2016-2020.
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 935 van 28 juni 2021
van EMMILY  TALPE
1.a)Loonwerkers komen in aanmerking  voor ecologiesteun bij VLAIO. Deze technologie 
is momenteel echter  niet opgenomen  op de limitatieve  technologielijst die bepaalt 
welke technologieën steunbaar zijn via de Ecologiepremie-Plusregeling. 
Ondernemingen kunnen  wel een gemotiveerde aanvraag indienen  om technologieën 
toe te voegen aan deze lijst. De procedure hiervoor wordt  beschreven  op: 
https://www.vlaio.be/nl/subsidies-financiering/ecologiepremie/voorwaarden/hoe-
een-nieuwe-technologie-toevoegen-aan-de
b)Bij de Ecologiepremie  Plus is het maximale bedrag afhankelijk  van de meerkosten  
van de investering  ten opzichte van een standaardinvestering,  en met een 
maximale steunintensiteit van 40% voor grote  ondernemingen en 50% voor kmo’s 
van die meerkosten.  
2.a)Ja.
b)Er zijn heel wat toegangsvoorwaarden - opgenomen in het besluit van de Vlaamse 
regering betreffende steun aan investeringen en overnames  in de landbouw van 19 
december 2014 - waaraan loonwerkers niet kunnen voldoen. De belangrijkste 
criteria waar ze niet aan kunnen voldoen zijn: behoren tot de doelgroep 
‘landbouwer’ die bepaald wordt op basis van de activiteiten, de bedrijfsgrootte en 
het nettoberoepsinkomen uit landbouwactiviteiten,  en behoren tot de doelgroep  
‘machinecoöperatie’ waar o.a. ook de meerderheid  van de vennoten  ‘landbouwer’ 
moet zijn.
Er zijn dan ook geen juridische mogelijkheden.
c)Onder artikel 17 ‘investeringen in materiële activa’ van de plattelandsverordening 
(EU) 1305/2013 is geen landbouwinvesteringssteun  mogelijk voor roerende 
productieve investeringen door loonwerkers.
3.Er zijn geen gegevens van professionele loonwerkbedrijven geregistreerd of gekend bij 
mijn landbouwadministratie.
Gegevens over agrarisch loonwerk zijn opgenomen in de driejaarlijkse  
landbouwenquête van Statbel (Algemene Directie Statistiek - Statistics  Belgium).  
Volgens de resultaten  van 2016 telde Vlaanderen 857 landbouwers  die naast  hun 
landbouwactiviteiten ook nog agrarisch loonwerk uitoefenden  met behulp van machines 
van het bedrijf. Hiervan zijn 134 bedrijven gelegen in Antwerpen,  142 in Vlaams-
Brabant, 279 in West-Vlaanderen, 183 in Oost-Vlaanderen en 119 in Limburg.
4.Er zijn geen gegevens  beschikbaar over het aandeel van taken  op landbouwbedrijven  
dat door loonwerkers uitgevoerd wordt.
5.De VLIF-steun  voor investeringen (onder artikel 17 lid1 a van de plattelandsverordening 
(EU) 1305/2013)  in de landbouw  is enkel  gericht op landbouwers en groepen van 
landbouwers, waaronder ook de machinecoöperaties. Wanneer zij investeren in 
machines heeft dit tot doel deze te gebruiken op de eigen  bedrijven  en niet om 
dienstverlening voor derden te ontplooien. Loonwerkers kunnen  voor subsidie voor 
roerende investeringen met een uitgesproken milieuvoordeel tegenover de 
standaardtechniek potentieel terecht bij de VLAIO Ecologiepremie  Plus. Loonwerkers  
worden in tegenstelling  tot landbouwers  niet uitgesloten op basis van NACE-codes bij 
de Ecologiepremie  Plus.
6.a)Er bestaat geen centrale databank van machinecoöperaties in Vlaanderen. Ik heb 
dus geen zicht op het aantal machineringen  in Vlaanderen. Enkel de 
machinecoöperaties die de afgelopen  jaren VLIF-steun ontvangen hebben, zijn door 
mijn administratie gekend.
b)Tabel 1. Absoluut bedrag  en  relatief aandeel van machineringen in de 
totaal toegekende  VLIF-steun voor de periode 2016  – 2020
 JaarToegekende  VLIF-steun 
aan machineringen  (euro) Relatief aandeel in totale VLIF-steun
2016 0 0,0
2017 140.392 0,5
2018 439.781 1,2
2019 190.052 0,6
2020 148.879 0,5
Bron: Departement Landbouw en Visserij
