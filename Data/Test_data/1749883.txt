title: VDAB - Activering schoolverlaters en langdurig werklozen
thema: Werk
pdf link: https://docs.vlaamsparlement.be/pfile?id=1749883
thema link: https://www.vlaamsparlement.be/parlementaire-documenten/schriftelijke-vragen/1549046
SCHRIFTELIJKE VRAAG
nr. 1010
van TOM ONGENA
datum: 3 september 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
VDAB  -  Activering schoolverlaters en langdurig werklozen
Er waren in juli in Vlaanderen 198.374 werkzoekenden.  Dat is een daling met 13,4%  ten 
opzichte van juli 2020.  Er is wel sprake van een stijging met 10.667  werkzoekenden  ten 
opzichte van juni, maar die jaarlijks weerkerende stijging is te wijten aan onder meer de 
instroom van schoolverlaters.  In Brussel daarentegen is er sprake van een algemene  
stijging van de werkloosheid  al daalt daar opmerkelijk genoeg de werkloosheidsgraad  bij 
jongeren tot 20,3%. De minister heeft in een reactie op de werkloosheidscijfers  van juli 
2021 aangekondigd dat er ten gevolge van de instroom van schoolverlaters “extra  
aandacht moet gaan naar die jongeren”.
1.a)Hoe zal VDAB concreet gevolg geven  aan die ‘extra  aandacht’ die aan de 
schoolverlaters moet worden besteed?
b)Heeft de minister deze instructie formeel doorgegeven  aan VDAB?
c)Zo ja, werden  er ook door de minister een aantal  concrete  denkpistes 
gesuggereerd om de activering van schoolverlaters  extra aandacht te geven?
2.Hoe werd de activering op maat van de schoolverlaters vorig jaar aangepakt, toen 
deze jongeren  in volle coronapandemie  op de arbeidsmarkt kwamen?
3.Is er sprake  van een lagere doorstroom van schoolverlaters naar de arbeidsmarkt ten 
gevolge van de coronapandemie?
4.Zal VDAB, gelet op de stijgende krapte op de Vlaamse arbeidsmarkt en de stijgende 
werkloosheid in Brussel,  extra inspanningen doen om Brusselse  (jonge)  werklozen  te 
activeren naar een job in het Vlaamse Gewest?
5.De daling van het aantal werkzoekenden in Vlaanderen toont  zich het sterkst bij de 
werkzoekenden die minder dan een jaar op zoek zijn naar werk (-25%), bij de 
langdurig werkzoekenden stagneren  de cijfers. VDAB  was op zoek naar een 
aangepaste activeringsstrategie van langdurig werkzoekenden.
a)Wat is de huidige stand van zaken bij VDAB inzake de activering van langdurig 
werklozen?
b)Welk specifiek beleid zal er worden  gehanteerd voor de zeer langdurig  werklozen?
6.Hoeveel langdurig  werklozen heeft VDAB  in 2020 en het eerste semester  van dit jaar 
geactiveerd naar een job? Graag een opsplitsing  per provincie en daarbinnen naar 
langdurig werklozen die
-tussen 1 en 2 jaar werkloos zijn;
-tussen 2 en 5 jaar werkloos zijn;
-tussen 5 en 10 jaar werkloos zijn;
-meer dan 10 jaar werkloos zijn.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 1010 van 3 september 2021
van TOM ONGENA
1.a.VDAB lanceerde recent de campagne ‘Plantrekker’,  specifiek  gericht  naar de 
schoolverlaters. Jongeren  die dit jaar afstuderen hebben geleerd om hun plan te 
trekken. In tijden van corona, sociaal isolement, afstandsonderwijs en blokken  
tijdens versoepelingen, hebben zij toch hun diploma behaald. Om deze 
schoolverlaters een steuntje te geven bij hun start op de arbeidsmarkt, krijgen ze 
een extra diploma  van VDAB, dat van plantrekker. In de afgelopen  periode hebben 
ze competenties aangeleerd of versterkt die ze ook bij hun sollicitaties in de verf 
kunnen zetten. Daarnaast  geeft VDAB de jongeren  meer info over haar 
dienstverlening: inschrijven, solliciteren, jobtest.
In haar dagelijkse werking  geeft VDAB extra aandacht aan de schoolverlaters. In 
het kader  van de Youth  Guarantee  behandelt VDAB jongeren prioritair door hen 
actief te benaderen  en hen aan te moedigen om zich zo snel mogelijk na afstuderen  
in te schrijven  bij VDAB. Bijkomend besteedt VDAB ook bijzondere  aandacht aan 
gekwalificeerde en ongekwalificeerde schoolverlaters en benadert ze hen actief  door 
het belang  van de tweedekansleerweg  te benadrukken. Deze aanpak moet 
langdurige werkloosheid  of andere langdurende gevolgen voor de loopbaan van 
schoolverlaters als gevolg van de corona crisis voorkomen. VDAB werkt hiervoor 
een digitaal aanbod  uit om hen vlot te laten doorstromen  naar de arbeidsmarkt, een 
knelpuntberoep en/of een beroepsopleiding. Om de kwetsbare  jongeren te bereiken 
zet VDAB in op een nauwe opvolging via outreach en andere contactmodi. In haar 
outreachende aanpak werkt VDAB  met een netwerk van jongerenconsulenten  die 
een laagdrempelige toegangspoort tot het aanbod van VDAB zijn voor jongeren  die 
moeilijk bereikt kunnen  worden via de reguliere manier van werken.
b.Het ‘Vlaams Regeerakkoord 2019-2024’, de ‘Beleidsnota Werk 2019-2024’, de 
jaarlijkse ‘beleids-  en begrotingstoelichting’ alsook de VESOC-
engagementsverklaring ‘iedereen aan boord’  (februari 2020) heeft prominent 
aandacht voor een vlotte  overgang  onderwijs/arbeidsmarkt,  terugdringen 
jeugdwerkloosheid, alsook  bereiken  van NEET-jongeren. Deze ambities worden 
periodiek en systematisch opgevolgd in overleg  tussen administratie en kabinet.  
c.Het is aan VDAB  als uitvoerend agentschap op op basis van haar expertise en 
ervaring acties uit te werken en te implementeren
2.In de eerste plaats was het toen aan de onderwijsprofessionals om in de laatste 
maanden van het schooljaar  de leerstof  maximaal bij te brengen  die noodzakelijk is 
voor een goede start op de arbeidsmarkt. VDAB bood daarom de Train The Trainer 
sessies digitaal  aan zodat onderwijsprofessionals aan de slag konden om hier goede 
keuzes in te maken. Bovendien  werden toen digitale  jobbeurzen georganiseerd. Om in 
deze moeilijke periode  een oplossing te bieden voor de blijvende  vraag op de 
arbeidsmarkt, boden deze digitale evenementen een duidelijke  meerwaarde om vraag  
en aanbod op de arbeidsmarkt  te blijven matchen. Maar ook samen met de werkgevers 
wil VDAB inzetten op gerichte  acties naar vacatures die moeilijk invulbaar  zijn, waar 
samen met de werkgever  wordt  gezocht naar concrete  instrumenten en mogelijkheden 
om profielen met een overbrugbare  afstand  tot de arbeidsmarkt  naar deze vacatures 
toe te leiden (o.a. werkplekleren, competentieversterking, …). Dit kadert binnen  de 
vernieuwde werkgeversaanpak van VDAB.  Ten slotte werden de schoolverlaters toen 
reeds benaderd  volgens de hoger geschetste versnelde screeningsstrategie van de 
Youth Guarantee  en werd op individueel niveau in kaart gebracht welke begeleiding of 
opleiding nodig was.
3.Daar heeft VDAB momenteel nog geen beschikbare cijfers over.
4.Binnen de samenwerkingsovereenkomst Actiris-VDAB  krijgen alle nieuw  ingeschreven  
Brusselse werkzoekenden  de kans om via een traject op maat bij VDAB (inclusief  
erkende partners)  Nederlands te leren, een beroepsopleiding  te volgen  en bemiddeld  
te worden  naar jobs in Vlaanderen.
Daarnaast organiseren we een jaarlijkse communicatiecampagne  in samenwerking  
met Actiris waardoor  alle geïnteresseerde Brusselse werkzoekenden  kunnen  instappen 
in een traject op maat.
We richten ons met onze dienstverlening  op maat op alle Brusselse  werkzoekenden,  
inclusief jonge  werkzoekenden.
5.De laatste  toewijzingen aan de Tender  Activering Langdurig werkzoekenden  (TAL) 
vonden plaats  in juni 2021. Deze trajecten  lopen  nog tot maart  2022.  Langdurig  
werkzoekenden worden  verder  opgevolgd  via de VDAB  contactstrategie. De basis van 
de aanpak van langdurig werkzoekenden is dezelfde  als bij andere werkzoekenden. De 
bemiddelaar en de werkzoekende maken een inschatting over wat de beste actie is 
richting werk en de werkzoekende krijgt daarbij dienstverlening op maat (afhankelijk 
van de noden en de mogelijkheden).  
Ondanks het huidig  aanbod van intensieve sollicitatiebegeleiding  en bemiddeling, 
stellen we vast dat een deel van de langdurig werkzoekenden toch niet doorstromen 
naar de arbeidsmarkt. Zij hebben  nood aan een breed begeleidings- en 
bemiddelingstraject met intensieve jobhunting. Een nieuw aanbod in samenwerking  
met partnerorganisaties “IB+” (tender Integrale Begeleiding plus) start in november 
2021 en focust op het empoweren van de werkzoekende, arbeidsmarktvoorbereiding 
en de inzet van een intensieve  jobhunting met actieve benadering van werkgevers. 
We merken  dat zeer langdurig werkzoekenden  vaak nog niet direct aan het werk 
kunnen omwille van een MMPPS-problematiek. Deze groep krijgt dan dienstverlening 
vanuit welzijn of samen  met welzijn. Een andere groep langdurig  werkzoekenden  staat 
ver van de arbeidsmarkt om andere redenen  (combinatie medische problematieken, 
ontmoediging, een grote  zorglast,...). Ook voor deze werkzoekenden  voorzien we een 
aangepast begeleidingsaanbod  op maat (opnieuw afhankelijk  van de noden en 
mogelijkheden van de wekzoekende en de tijd die nodig is om klaar te zijn voor een 
traject naar werk).  Een ander aanbod  dat zich hierop richt, is bijvoorbeeld de GTB-
begeleidingen, ESF-projecten,... 
6.In bijlage vindt de Vlaams volksvertegenwoordiger een maandelijks overzicht van het 
aantal geactiveerde langdurige werkzoekenden voor de periode  2020 t.e.m. augustus 
2021. De gegevens zijn opgesplitst naar provincie  en naar duur van werkloosheid.
BIJLAGE
Cijfergegevens
