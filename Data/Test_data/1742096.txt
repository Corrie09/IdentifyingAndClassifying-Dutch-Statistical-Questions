title: Fietsprojecten West-Vlaanderen - Uitvoering 'Communicatie en bereikbaarheidsadvies bij hinder'
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1742096
thema link: https://www.vlaamsparlement.be/parlementaire-documenten/schriftelijke-vragen/1545149
SCHRIFTELIJKE VRAAG
nr. 1490
van MARTINE FOURNIER
datum: 13 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Fietsprojecten West-Vlaanderen  -  Uitvoering ‘Communicatie en bereikbaarheidsadvies 
bij hinder’
In haar antwoord op schriftelijke vraag  nr. 1023 van 9 april 2021 van Brecht  Warnez gaf 
de minister een overzicht van de vastgelegde fietsprojecten in de provincie  West-
Vlaanderen voor het jaar 2020. Op deze lijst las ik dat respectievelijk 23.159,40  euro en 
12.390,40 euro uitgetrokken is voor de uitvoering van ‘Communicatie en 
bereikbaarheidsadvies bij hinder’ in de regio Brugge. De opdracht  zou worden uitgevoerd 
door het Agentschap Wegen  en Verkeer  (AWV) en voor 20 procent  uit fietsinvesteringen 
bestaan.
1.Wat houdt dit precies in?
2.Wat is het verschil  tussen de verschillende  posten?
3.Waarom wordt  de communicatie rond de werken niet opgenomen in de algemene 
studiekosten?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1490 van 13 juli 2021
van MARTINE FOURNIER
1-2.Beide posten  maken deel uit van de communicatienoden die het Agentschap Wegen  
en Verkeer heeft omtrent het uitvoeren van haar projecten.  Beiden worden dan ook 
veelal ingezet bij die projecten die veel hinder veroorzaken voor aangelanden, of 
weggebruikers. De eerste  post bestaat  uit de ondersteuning  bij de voorbereiding  en 
de uitvoering van de communicatie  over de hinderlijke infrastructuurprojecten. Dat 
houdt zowel klassieke communicatiemiddelen en communicatiekanalen in (brieven, 
folders, persberichten, …), als digitale (websites,  digitale nieuwsbrieven, sociale media 
zoals Facebook en Twitter).
De opdrachtnemer  ondersteunt daarbij ook bij de voorbereiding en de uitvoering van 
infomomenten op locatie  (hoorzittingen,  infomarkten, etc.).
Met bereikbaarheidsadvies wordt de bemiddeling tussen de bouwheer  enerzijds,  en de 
belanghebbenden anderzijds bedoeld  om tot de meest optimale verhouding te komen 
tussen de bereikbaarheid in de werfzone en de ruimere omgeving  van de werf en de 
kwaliteit en voortgang van de werken zelf. De dienstverlener 
(bereikbaarheidsadviseur) treedt daarbij  ook als aanspreekpunt op voor de 
omwonenden, de handelaars, ondernemers en alle andere doelgroepen  in de werfzone  
en de ruime omgeving en is dan ook betrokken bij de voorbereiding  en uitwerking van 
minderhinder-maatregelen.
3.Er wordt vooral voor deze vormen van communicatie beroep gedaan op deze 
dienstverleners wanneer er communicatieve  vaardigheden  nodig zijn die de inzet van 
een gespecialiseerde  onderneming  vragen eerder  dan de klassieke ontwerpbureau’s 
belast met de algemene studie  van het project.  Het gaat daarbij veelal om projecten 
die potentieel veel hinder kunnen veroorzaken en waarbij een neutrale,  maar 
begripvolle communicatie en/of participatie in het project een meerwaarde  betekenen. 
