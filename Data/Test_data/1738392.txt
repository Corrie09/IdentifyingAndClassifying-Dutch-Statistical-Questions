title: N35 Ardooie - Trajectcontrole (2)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1738392
thema link: https://www.vlaamsparlement.be/parlementaire-documenten/schriftelijke-vragen/1537882
SCHRIFTELIJKE VRAAG
nr. 1424
van BERT  MAERTENS
datum: 24 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
N35 Ardooie  -  Trajectcontrole (2)
Eind december  2020 vernamen we dat de minister in 2021 extra middelen zou 
reserveren voor verkeersveiligheid,  waaronder een bedrag van ruim 15 miljoen euro voor 
handhaving. Daarvan gaat 4,4 miljoen euro naar specifieke vragen van lokale  besturen 
voor roodlichtcamera’s, snelheidscamera’s en trajectcontroles.  Een geplande 
trajectcontrole bevindt zich langs de N35 in Ardooie.
In haar antwoord op mijn schriftelijke vraag nr. 493 van 8 januari  2021 liet de minister 
toen weten dat de exacte locatie  van de trajectcontrole nog bepaald  moest  worden  
tijdens een plaatsbezoek  met alle betrokken partijen. De streefdatum voor de effectieve 
indienstname van de trajectcontrole was gepland in Q3 van 2021. Ten slotte zou de 
effectieve kostprijs van de trajectcontrole  duidelijk  worden na het plaatsbezoek.
1.Wat is de huidige stand van zaken? Welke  stappen (administratief, procedureel,  
juridisch enzovoort)  werden genomen sinds 8 januari  2021 bij de realisatie van de 
trajectcontrole?
2.Wat is de exacte locatie van de trajectcontrole? Graag  daarbij vermelding van begin- 
en eindpunt.
3.Wanneer vond het plaatsbezoek  plaats? Welke stakeholders waren daarbij aanwezig? 
Welke afspraken werden daarbij gemaakt?
4.Welke stappen dienen nog genomen te worden vooraleer  de trajectcontrole klaar is 
voor gebruik?  Welke timing wordt  daarbij gehanteerd? Wat is de vooropgestelde  
datum van de effectieve  inwerkingtreding?
5.Wat is het budget dat nodig is voor de realisatie van de trajectcontrole?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1424 van 24 juni 2021
van BERT  MAERTENS
1.In het antwoord op uw schriftelijke  vraag nr. 493 van 8 januari 2021 m.b.t. deze 
trajectcontrole werd aangegeven dat deze opgestart zou worden in het derde  kwartaal 
van 2021 met realisatie tegen  eind 2021.  Conform  de planning worden de eerste 
voorbereidende stappen momenteel  opgestart, met name de organisatie van het 
plaatsbezoek. Hiervoor worden de lokale politie, de burgemeester en het Agentschap 
Wegen en Verkeer  uitgenodigd. 
2.Zie het antwoord  op deelvraag  1. Daar het plaatsbezoek  nog niet plaatsvond, werd nog 
geen exacte  locatie bepaald.
3.Zie het antwoord op deelvraag  1. 
4.Volgende stappen dienen nog ondernomen te worden:
○Plaatsbezoek
○Technische realisatie  on site
○Conformiteitskeuring- en ijking van de installatie
○Voorlopige oplevering van de installatie 
○Opmaken protocolakkoord (parallel met voorgaande stappen vanaf het 
plaatsbezoek)
De gemiddelde doorlooptijd vanaf  de opstart  tot en met de voorlopige oplevering van 
de installatie bedraagt  6 maanden. Onder voorbehoud van de beschikbaarheid van alle 
betrokken partijen voor een plaatsbezoek op korte termijn, zou de installatie tegen 
eind 2021 technisch gebruiksklaar  moeten  zijn.   
5.De gemiddelde kostprijs van een installatie voor trajectcontrole op gewestwegen 
bedraagt ongeveer  90.000 euro (inclusief btw) voor een traject in 1 richting en 
ongeveer 150.000 euro (inclusief btw) wanneer  hetzelfde traject in beide richtingen 
wordt uitgevoerd. Afhankelijk van de specifieke omstandigheden (locatie en afstand 
tot voeding en netwerk, aantal benodigde  palen en camera’s) kan het finale bedrag 
iets hoger of lager uitvallen. Daar de plaatsbezoeken nog niet zijn doorgegaan  kan er 
momenteel geen specifiekere  raming  worden doorgegegeven.
