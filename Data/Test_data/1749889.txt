title: Seksueel geweld - Bijstand aan slachtoffers
thema: Justitie en Handhaving
pdf link: https://docs.vlaamsparlement.be/pfile?id=1749889
thema link: https://www.vlaamsparlement.be/parlementaire-documenten/schriftelijke-vragen/1548665
SCHRIFTELIJKE VRAAG
nr. 1323
van ADELINE  BLANCQUAERT
datum: 30 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Seksueel geweld  -  Bijstand aan slachtoffers
Op 9 maart 2021 stelde ik een vraag om uitleg (nr. 2096)  over de mogelijke uitbreiding 
van de Salduzwet naar het slachtoffer. Zo kan een slachtoffer beter voorbereid worden 
op het verhoor,  waarbij  al die traumatische ervaringen  mogelijk opnieuw  beleefd zullen 
worden, en anderzijds kan het slachtoffer  professioneel advies krijgen omtrent zijn of 
haar slachtofferrechten. De minister gaf aan dat ze gespecialiseerde advocaten van de 
Commissies voor Juridische  Bijstand wil gaan inzetten bij de zorgcentra  na seksueel  
geweld. Er worden dan ook opleidingen rond seksueel geweld  georganiseerd  voor de 
advocaten van de juridische eerstelijnsbijstand. Ten slotte gaf de minister ook het 
volgende mee: “We willen eerst starten met een proefproject in het zorgcentrum van 
Gent. Ik ben op dit moment samen met de commissie juridische eerstelijnsbijstand  van 
Gent en de verschillende  andere partners op het terrein bezig  met het uittekenen  van de 
lijnen voor dat project,  zodat  we ermee van start kunnen  gaan zodra de advocaten zijn 
opgeleid. Ook de verhouding tussen de eerste- en tweedelijnsbijstand  en het benodigde 
budget zal daarbij worden uitgeklaard.”
1.Zijn de lijnen voor het proefproject  in Gent ondertussen al uitgetekend? Zo ja, kan 
de minister die grote lijnen  meedelen? Welk budget wordt gereserveerd? Indien die 
er nog niet zijn, wanneer zullen ze wel beschikbaar  zijn?
2.Hoelang zal het proefproject lopen?
3.Hoe zal het proefproject geëvalueerd  worden?
4.Hoeveel inschrijvingen zijn er al voor de opleidingen  seksueel geweld voor de 
advocaten van de juridische eerstelijnsbijstand?  Zitten deze opleidingen  op schema  
en zullen de ingeschreven personen  alle modules gevolgd hebben  tegen eind 
oktober?
5.Wat is de huidige stand van zaken  betreffende de Salduzwet voor slachtoffers? Heeft 
de minister nog overleg gehad met haar federale collega en wat was desgevallend 
het resultaat hiervan? Zo niet, welke andere initiatieven worden momenteel  
genomen om de bijstand aan slachtoffers nog uit te breiden?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1323 van 30 augustus 2021
van ADELINE  BLANCQUAERT
1.De grote lijnen  werden intussen samen met het Instituut  voor de gelijkheid  van 
vrouwen en mannen  die de Zorgcentra na Seksueel Geweld coördineren,  uitgetekend. 
Deze nota werd ook goedgekeurd door de stuurgroep van de Zorgcentra.  
Via dit proefproject zullen slachtoffers van seksueel  geweld vroegtijdig en 
gespecialiseerd juridische advies  kunnen krijgen bij vragen over de procedure, het 
indienen van een klacht, hun rechten enz. Daarnaast kunnen slachtoffers zo ook, net 
zoals daders door Salduz, voorbereid worden op hun verhoor.  Op die manier  kunnen 
slachtoffers gericht, vrijblijvend en onafhankelijk worden bijgestaan  bij de juridische  
aspecten van hun slachtofferschap, op een manier  die hun belangen centraal stelt. Heel 
concreet zal een slachtoffer dat zich aanmeldt in het Zorgcentrum geïnformeerd kunnen  
worden over de mogelijkheid  om een eerstelijnsadvocaat te consulteren. Een 
permanentielijst van opgeleide advocaten zal beschikbaar worden gemaakt en toelaten  
om binnen  een zeer kort tijdsbestek een consultatie in te plannen via telefoon, 
videoconferentie of op locatie bij de CJB. De medewerkers van het Zorgcentrum  kunnen 
het slachtoffer mee ondersteunen door bv. met zijn of haar toestemming het verhaal 
toe te lichten aan de advocaat zodat zij dit geen tweede keer hoeven  te doen of indien 
het slachtoffer het wenst deelnemen aan de niet-fysieke consultatie indien die op het 
Zorgcentrum plaatsvindt.
Voor de advocaten werd een gespecialiseerd  opleidingstraject uitgetekend zodat zij 
slachtoffers van seksueel geweld  goed kunnen  bijstaan en een antwoord kunnen  
formuleren op hun specifieke vragen. Zij staan  in voor een eerstelijnsadvies dat 
vrijblijvend is en voor de vraagsteller geen voorwaarden voor verdere samenwerking 
inhoudt. Indien er toch langdurige juridische  begeleiding  gevraagd  wordt kan de 
eerstelijnsadvocaat warm doorverwijzen  naar ofwel de tweedelijnsbijstand in 
samenwerking met het Bureau voor Juridische Bijstand ofwel een gespecialiseerd 
advocaat. 
Momenteel worden  deze grote lijnen  verder uitgewerkt in praktische afspraken. Hieruit 
zal ook blijken hoeveel advocaten er nodig zullen zijn om de permanentie  te voorzien 
en hoeveel bijkomende middelen hiervoor  nodig zijn. Ik verwacht hier de komende  
maand meer duidelijkheid over.   
2.Het project loopt tot november 2022.
3.Er zal tijdens  en op het einde  van het proefproject gekeken worden  of de samenwerking  
met de CJB leidt tot een betere juridische  ondersteuning van de slachtoffers in het 
Zorgcentrum. De nood tot betere juridische bijstand kwam ook naar voren uit de 
evaluatie van de Zorgcentra.  Er zal nagegaan  kunnen worden hoe vaak en op welke  
manier er van het aanbod gebruik wordt  gemaakt en de praktijk zal kenbaar  maken of 
er aan de noden van de slachtoffers wordt tegemoet  gekomen  en waar we eventueel 
moeten bijsturen. De evaluatie zal ook aanleiding geven om de mogelijke uitrol van het 
project naar de andere zorgcentra goed voor te bereiden.  
De evaluatie zal gebeuren door de afdeling Justitiehuizen in samenwerking met het 
IGVM en het ZSG Gent.
4.In eerste instantie had ik na advies van de Orde van de Vlaamse  Balies een 70-tal  
plaatsen voorzien in de opleiding. Na één dag was de opleiding  echter al volgeboekt en 
moest er een wachtlijst worden aangelegd.  Daarom heb ik, in het belang van de 
slachtoffers, bijkomende plaatsen gecreëerd zodat alle advocaten op de wachtlijst de 
opleiding ook konden volgen. De eerste cyclus  met een 70-tal plaatsen  is gestart op 20 
april 2021. Deze cyclus kan op schema afgerond worden  tegen eind oktober. De tweede  
cyclus is gestart  op 17 september  2021 en hiervoor zijn momenteel 223 inschrijvingen 
geregistreerd. Medio maart zal de tweede cyclus  afgerond worden.  In totaal zullen  er 
dus ongeveer 300 advocaten de opleiding gevolgd hebben.
5.Mijn federale collega heeft me laten weten dat hij  de inkomensgrens voor slachtoffers 
voor een proDeo-advocaat zal verlagen. 
Intussen doe ik binnen mijn bevoegdheden alles wat ik kan om slachtoffers nog beter 
bij te staan. Als het project in Gent positief geëvalueerd wordt,  zal ik een uitrol over de 
rest van Vlaanderen bekijken. Verder ben ik ook betrokken  in de opmaak  van de nieuwe 
samenwerkingsakkoorden die worden opgemaakt voor de Zorgcentra  en zal mijn 
administratie deze mee ondertekenen.  Deze samenwerkingsakkoorden voorzien in de 
systematische vatting  van de dienst slachtofferonthaal bij ZSG-dossiers, waardoor het 
slachtoffer vanuit de dienst slachtofferonthaal  een aanbod  tot informatie en 
ondersteuning zal krijgen waarop het slachtoffer  beroep kan doen tijdens de hele 
gerechtelijke procedure. De dienst slachtofferonthaal heeft ook een procedure  
uitgewerkt om de slachtoffers  op een zo laagdrempelig  mogelijke manier te bereiken. 
Via de invulling  van het personeelsplan  stijgt bovendien de capaciteit van de diensten 
slachtofferonthaal met bijna 50%.  Ik wil echt inzetten op een versterking  van deze 
dienst. Daarom startte ik ook deze maand  een slachtofferbevraging op om van 
slachtoffers zelf te horen wat hun ervaringen zijn en wat er beter kan bij de 
dienstverlening van de dienst slachtofferonthaal. Om die slachtoffers te bereiken die 
niet altijd met een even luide stem durven  spreken, ga ik ook advocaten bevragen.  
Daarnaast wil ik ook de professionele mening van advocaten en magistraten  over onze 
diensten, welke verbetering zij zien en welke  ervaring zij hebben. Op basis van de 
resultaten van de bevraging zal ik de werking  van de dienst  bijsturen. 
Daarnaast is ook de hervorming van het samenwerkingsakkoord  slachtofferzorg volop 
aan de gang. Ik wil dit akkoord herwerken vanuit het gemeenschappelijk perspectief 
van het slachtoffer. We moeten starten  van de vraag “wat heeft het slachtoffer nodig?”  
in plaats van “wat kan mijn organisatie bieden”. In de loop van volgend jaar verwacht 
ik hierrond  een nieuwe tekst uitgewerkt samen met alle betrokken partners. 
In heel mijn beleid wil ik het slachtoffer  centraal stellen. Dit is maar een kleine 
opsomming van tal van zaken die hierrond lopende zijn. 
