title: SES-kenmerken - Opleidingsniveau moeder
thema: Onderwijs en Vorming
pdf link: https://docs.vlaamsparlement.be/pfile?id=1735547
thema link: https://www.vlaamsparlement.be/parlementaire-documenten/schriftelijke-vragen/1533869
SCHRIFTELIJKE VRAAG
nr. 798
van HANNELORE GOEMAN
datum: 17 juni 2021
aan BEN WEYTS
VICEMINISTER-PRESIDENT VAN DE VLAAMSE  REGERING, VLAAMS MINISTER VAN ONDERWIJS , SPORT, 
DIERENWELZIJN EN VLAAMSE RAND
SES-kenmerken  -  Opleidingsniveau  moeder
Op basis van het aantal  leerlingen die beantwoorden aan bepaalde sociaal-economische 
indicatoren krijgt een school extra omkadering en werkingsmiddelen voor haar GOK-
beleid (GOK: gelijke onderwijskansen). Deze zogenaamde SES-kenmerken zijn de 
volgende:
1.thuistaal  van de leerling;
2.hoogst behaalde  opleidingsniveau  van de moeder;
3.ontvangen van een schooltoeslag;
4.de leerling wordt tijdelijk  of permanent buiten het eigen gezinsverband 
opgenomen;
5.de ouders behoren tot de trekkende bevolking.
In het secundair onderwijs worden alle vijf de indicatoren gebruikt om de ondersteuning 
van scholen te berekenen; in het basisonderwijs  worden enkel de eerste drie indicatoren 
in rekening genomen. Voor het buitengewoon  basis- en secundair  onderwijs worden 
enkel de eerste twee indicatoren gebruikt om de ondersteuning te berekenen.
Het opleidingsniveau  van de moeder van de leerling is dus enorm bepalend of scholen  al 
dan niet extra ondersteuning voor een leerling krijgen. Vandaag de dag zijn er meer en 
meer gezinnen die niet enkel uit een traditionele man-vrouwrelatie  bestaan, maar zien 
we nieuwe gezinsstructuren ontstaan. Zo zijn er leerlingen  die bijvoorbeeld geen moeder, 
maar twee vaders hebben. Voor deze leerlingen geldt dus de indicator ‘opleidingsniveau 
van de moeder’ niet, ondanks dat het opleidingsniveau van de vaders  wel een invloed 
kan hebben  op de onderwijskansen van de leerling.
1.Van waar komt de keuze om in de ondersteuning van de scholen  voor gelijke  
onderwijskansen het opleidingsniveau  specifiek van de moeder  in rekening te 
brengen?
2.Overweegt de minister na te gaan op welke manier deze parameters aangepast 
kunnen worden voor gezinnen waar geen moeder  aanwezig is?
3.Is het correct  te stellen dat gezinnen zonder moeder per definitie in de huidige  
regeling nooit voor alle indicatoren kunnen aantikken?
4.Worden cijfers bijgehouden van het aantal kinderen zonder  moeder?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 798 van 17 juni
van HANNELORE GOEMAN
Kansen van leerlingen op een succesvolle schoolloopbaan hangen  sterk samen met het 
sociaal milieu waarin ze leven.
Hier werd doelbewust  gekozen voor het niveau  van de moeder.  Deze beslissing werd 
gemaakt op basis van wetenschappelijk  onderzoek en op advies van experten. Onderzoek 
toont aan dat de opleiding van de beide ouders een belangrijke indicator  zijn wanneer  
wordt gepeild naar het sociaal cultureel kapitaal dat leerresultaten voorspelt, maar de 
opleiding van de moeder correleert  iets sterker. Naar deze onderzoeken wordt o.a. 
verwezen in de memorie  van toelichting bij het decreet  betreffende de werkingsbudgetten  
in het secundair  onderwijs en tot wijziging van het decreet basisonderwijs van 25 februari  
1997 wat de werkingsbudgetten  betreft: 
https://docs.vlaamsparlement.be/docs/stukken/2007-2008/g1667-1.pdf  
Met het oog op het minimaal  houden  van de planlast voor ouders en het zo eenvoudig 
mogelijk houden van de vragenlijst wordt er dus enkel gepolst naar het opleidingsniveau 
van de moeder; dit is de beter correlerende indicator en dus de indicator die het best 
gebruikt wordt voor het toekennen van deze omkadering. 
In het begeleidend schrijven bij het formulier om de leerlingkenmerken op te vragen staat: 
“U, als natuurlijke ouder  of adoptieouder  vult deze vragenlijst in. Ook wanneer u instaat 
voor de feitelijke opvoeding  van het kind (bv. grootouder), wordt  u als vader of moeder 
aangezien. Wanneer het kind in een instelling of in een pleeggezin woont, mag de 
pleegouder of het hoofd van de instelling  deze lijst invullen. De vragen gaan dan wel over 
de gezinssituatie  van het kind vóór het verblijf in het pleeggezin of de instelling.“.
Wanneer er in de gezinssituatie geen of meerdere  moeders  of vaders  zijn, dan laten we in 
de feiten  het oordeel aan de ouder(s). Ze kunnen er in dat geval voor kiezen om de 
verklaring in te laten vullen door: één van beide moeders  of vaders, door de alleenstaande 
moeder of vader,  door de adoptiemoeder … 
Het is dus zeker niet zo dat gezinnen zonder moeder per definitie  in de huidige regeling  
nooit voor alle indicatoren kunnen aantikken.
