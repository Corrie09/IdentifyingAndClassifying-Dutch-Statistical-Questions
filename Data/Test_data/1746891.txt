title: Wereldexpo Dubai - Voorbereidingen
thema: Buitenlands beleid
pdf link: https://docs.vlaamsparlement.be/pfile?id=1746891
thema link: https://www.vlaamsparlement.be/parlementaire-documenten/schriftelijke-vragen/1541616
SCHRIFTELIJKE VRAAG
nr. 404
van JORIS NACHTERGAELE
datum: 2 juli 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Wereldexpo Dubai   -  Voorbereidingen
Met een jaar vertraging zal vanaf  1 oktober van dit jaar de wereldexpo  plaatsvinden in 
Dubai. Met als thema ‘Connecting  Minds, Creating the Future’ is het thema van de 
wereldexpo zeer gelijklopend  met de Vlaamse internationaliseringsstrategie ‘Vlaanderen 
versnelt!’, waardoor de expo Vlaanderen  heel wat opportuniteiten biedt.  De website van 
FIT (Flanders Investment & Trade) meldt alvast dat de Vlaamse  week zal plaatsvinden van 
24 tot 28 oktober 2021.  De minister-president zal naar aanleiding  van deze Vlaamse  week 
tevens een groepszakenreis  leiden.
Tijdens de gedachtewisseling in de Commissie voor Buitenlands Beleid,  Europese 
Aangelegenheden, Internationale Samenwerking en Toerisme van 19 mei 2020 over de 
aanpak van de coronacrisis in het buitenlands beleid, meldde de minister-president dat 
Vlaanderen 2,3 miljoen euro had bijgedragen  aan de uitwerking van het Belgisch paviljoen  
op de wereldexpo in Dubai, maar was er volgens  de minister-president nog geen zicht op 
de meerkosten door het uitstel van de wereldexpo.
1.Kan de minister-president een stand van zaken geven  over de voorbereidingen met 
betrekking tot de wereldexpo in Dubai en de Vlaamse week met bijbehorende 
economische missie onder leiding van de minister-president?
2.Heeft  de minister-president al meer zicht op de eventuele  meerkosten  van de 
uitgestelde wereldexpo  voor Vlaanderen?
3.Hoe zal de zichtbaarheid  van Vlaanderen  op deze wereldexpo worden gegarandeerd?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 404 van 2 juli 2021
van JORIS NACHTERGAELE
1.De voorbereidingen voor de wereldexpo zitten in de laatste rechte lijn. Momenteel 
wordt de laatste hand gelegd aan de inrichting  van het paviljoen.  Ook het programma 
van de Vlaamse  week krijgt verder  vorm.  Omwille van de onzekerheid  door de 
coronapandemie, is ervoor geopteerd om geen klassieke economische missie te 
koppelen aan mijn bezoek. Unizo  en Voka-Antwerpen Waasland reizen tijdens de 
Vlaamse week naar Dubai af met bedrijfsdelegaties. 
Met de Vlaamse week willen we de kennis en kunde van Vlaamse  spelers voor het 
voetlicht plaatsen. Dat gebeurt onder meer aan de hand van seminaries, 
netwerkevents en bedrijfsbezoeken.  Zo zullen bezoekers tijdens  de Vlaamse week 
onder meer innovatieve  Vlaamse referenties  ontdekken inzake slimme mobiliteit, 
gezondheidszorg, klimaattechnologie en voeding, allen kerndomeinen  binnen 
‘Vlaanderen Versnelt’,  de  internationaliseringsstrategie van de Vlaamse economie. 
Ook de Vlaamse creatieve  industrie krijgt een podium met een optreden  van het 
collectief Action Zoo Humain. Verder staan er bezoeken  in de wijde  omgeving van de 
Expo-site op de agenda, onder meer aan de bedrijfssite van Soudal en projecten van 
DEME en BESIX. Daarnaast  zijn er tal van zakelijke netwerkmomenten  van 
verschillende partners en organisaties, waaronder  Stad Antwerpen,  UNIZO, VITO en 
Voka.
2.Volgens de geldende verdeelsleutel, betaalt Vlaanderen 21% van de kosten. 
Eventuele meerkosten moeten  opgedeeld worden in drie potentiële elementen:
-meerkosten met betrekking tot de werking van het Commissariaat-generaal voor 
de Expo’s (Belexpo), dat extra personeelskosten moet maken gezien de 
verlenging van de opdracht;
-meerkosten ten gevolge van de sanitaire verplichtingen naar aanleiding van 
Covid-19 (ontsmettingsmomenten,  extra plexi-afweringen, handgel…);
-meerkosten met betrekking  tot de bouw van het Belgisch paviljoen ten gevolge 
van het uitstel van de wereldexpo Dubai2020 naar 2021.
De exacte  meerkost  is nog niet gekend. We wachten hiervoor op een voorstel van de 
federale regering.
3.FIT grijpt  Expo 2020 in Dubai  aan om Vlaanderen naar de wereld toe te promoten  als 
een technologische en innovatieve  regio.  FIT heeft in dit kader een uitgebreide 
branding
ontwikkeld die onder  meer tijdens  de Vlaamse week ingezet zal worden.
Het concept van het paviljoen is als volgt:  op de gevel van het paviljoen zal niet enkel
België, maar zullen  ook de regio’s worden vermeld. Binnenin het paviljoen, in de 
tentoonstellingsruimte, worden twee demo’s  aangeleverd door imec, respectievelijk 
Bike Valley, en daarbij zal ook expliciet  naar Vlaanderen verwezen  worden. Daarnaast
zetten de Vlaamse bedrijven die als toeleverancier of partner  betrokken zijn bij het 
paviljoen, en de verschillende  delegaties die uit Vlaanderen naar Dubai afreizen, de 
Vlaamse aanwezigheid in de verf. Ook via sociale media zal de visibiliteit  van 
Vlaanderen worden verzekerd.
