title: Sociale huisvestingsmaatschappij (SHM) ABC - Systeemaudit
thema: Wonen
pdf link: https://docs.vlaamsparlement.be/pfile?id=1737855
thema link: https://www.vlaamsparlement.be/parlementaire-documenten/schriftelijke-vragen/1538608
SCHRIFTELIJKE VRAAG
nr. 633
van ADELINE  BLANCQUAERT
datum: 25 juni 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huisvestingsmaatschappij (SHM) ABC  -  Systeemaudit
Al verschillende commissievergaderingen hebben collega Sarah Smeyers en ikzelf de 
minister bevraagd over de sociale huisvestingsmaatschappij ABC. Dit naar aanleiding van 
de verbeterplannen  en het strafrechtelijk onderzoek dat gevoerd wordt naar bepaalde 
activiteiten binnen ABC.
Het laatste verbeterplan  had de minister heel ambitieus genoemd en tevens had hij zijn 
bedenkingen geuit of dit volledig uitvoerbaar  was. De minister heeft dan besloten de 
toezichthouder te verzoeken een systeemaudit te laten uitvoeren. Tijdens de commissie  
van 6 mei 2021 antwoordde de minister op een opvolgingsvraag van collega Smeyers  dat 
de toezichthouder zich ging laten ondersteunen door een externe  partner. Na een 
offerteaanvraag werd dan beslist om met Deloitte in zee te gaan om deze audit te laten 
uitvoeren. De overeenkomst hierrond werd op 28 februari 2021 gesloten  en toegelicht  
aan de raad van bestuur op 17 maart 2021. De auditgesprekken vonden plaats ten tijde 
van de commissie  van 6 mei 2021 en de systeemaudit was dus nog bezig. De 
minister gaf aan dat in de loop van de maand juni het eindrapport verwacht werd.
Over het strafrechtelijk dossier kon de minister op dat moment ook nog geen uitspraken 
doen, aangezien  het nog lopende was en hij daarrond geen fouten wenste  te maken. Dit 
kan natuurlijk op het begrip van iedereen  rekenen.
1.Is het eindrapport  van de systeemaudit ondertussen afgeleverd door Deloitte  aan de 
toezichthouder? Wat waren de conclusies van het eindrapport?
2.Was er een volledige en onvoorwaardelijke medewerking vanuit  ABC bij de 
systeemaudit, zoals de minister uitdrukkelijk gevraagd had aan de voorzitter van de 
raad van bestuur?
3.Wat zijn de volgende stappen aangaande het verbeterplan? Ziet de minister zich 
genoodzaakt nog andere  maatregelen op te leggen?
4.Zijn er nog nieuwe klachten over ABC bij de administratie gemeld?
5.Zijn er al zaken van het strafrechtelijk onderzoek  bekend (in de mate dat de 
minister die mag vrijgeven)?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 633 van 25 juni 2021
van ADELINE  BLANCQUAERT
1.Het eindrapport van de systeemaudit bij ABC, uitgevoerd door Deloitte, werd opgeleverd  
op 1 juli 2021 aan de toezichthouder.  De belangrijkste  conclusies  kunnen als volgt 
samengevat worden. Verschillende sleutelfuncties binnen  de organisatie  zijn reeds  enige 
tijd niet ingevuld of werden slechts  recent opnieuw  ingevuld. Om dit op te vangen 
combineren een aantal  medewerkers verschillende taken en verantwoordelijkheden. Dit 
resulteert in risico’s wat betreft  de werklast van medewerkers  en hun motivatie, een 
toegenomen kans op fouten en een impact op de efficiëntie waarmee taken worden 
uitgevoerd. Dit resulteert finaal in een belangrijk risico inzake de continuïteit van de 
dienstverlening van ABC. Er bestaat onduidelijkheid inzake rollen en bevoegdheden, en 
er bestaat een belangrijk  risico dat kennis onvoldoende  gedeeld is binnen de organisatie 
en dat bepaalde  taken niet in lijn met de richting die de bestuursorganen vooropstellen 
worden ingevuld. De systeemaudit  toont  verder aan dat de opvolging van aanbevelingen 
ad-hoc verloopt en onvoldoende prioriteit krijgt binnen de organisatie. De communicatie  
t.a.v. de medewerkers  is niet eenduidig en de gehanteerde  opvolgingsdocumenten 
worden niet actueel  gehouden. De rol van de raad van bestuur in de aansturing van de 
organisatie is weinig  sturend  of controlerend  waardoor risico’s  onvoldoende beheerd 
worden.
2.Het verloop van de systeemaudit werd bemoeilijkt  door verschillende factoren die 
meegenomen moeten  worden bij lezing van de vaststellingen  en aanbevelingen. ABC 
slaagde er tijdens  de audit niet in om documenten  tijdig aan te leveren waardoor de 
analysefase van de audit vertraging opliep.  Daarnaast heeft de directeur van ABC in de 
eindfase van het terreinwerk haar ontslag ingediend  en was ze daaropvolgend niet meer 
beschikbaar. Als gevolg hiervan kon geen afsluitend gesprek met de directeur worden 
ingepland. Ook werden  een aantal documenten  nooit bezorgd. Bijgevolg worden deze 
documenten, waarvan het bestaan  niet is aangetoond, als onbestaande beschouwd  en 
konden een aantal elementen niet meer worden afgetoetst.
3.Er werd op 12 augustus 2021 een overeenkomst tot vrijwillige samenwerking tussen 
ABC en de SHM Woonhaven afgesloten die tot doel heeft om Woonhaven tijdelijk aan te 
stellen als waarnemend  algemeen directeur  van ABC. De samenwerkingsovereenkomst  
behelst alle mogelijke  domeinen en activiteiten om de continuïteit van de werking  van 
ABC te waarborgen, in lijn met de statutaire  doelstelling  en het wettelijk kader waarin 
ABC haar werking  moet uitvoeren.  Ze wordt afgesloten  voor onbepaalde duur en neemt 
van rechtswege een einde op de datum waarop de woonmaatschappij wordt opgericht.
4.In 2021 ontving de toezichthouder opnieuw  12 klachten  over haar werking. Op een 
totaal van 66 in 2021 ontvangen klachten  is dit een buitenproportioneel  hoog aandeel 
voor één SHM (18%).  Ook het aantal verhalen van kandidaat-huurders tegen een 
beslissing van de SHM in haar nadeel  blijft proportioneel hoog: 55 op een totaal  van 
221 of 25% voor 1 actor.
5.Ik heb geen kennis van de inhoud van het strafrechtelijk onderzoek.
