title: Dierproeven - Rapportage over overlijden dieren
thema: Dierenwelzijn
pdf link: https://docs.vlaamsparlement.be/pfile?id=1750318
thema link: https://www.vlaamsparlement.be/parlementaire-documenten/schriftelijke-vragen/1548009
SCHRIFTELIJKE VRAAG
nr. 918
van ELS STERCKX
datum: 5 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dierproeven  -  Rapportage  over overlijden dieren
Op mijn schriftelijke vraag nr. 814 van 17 juni 2021 waarin ik peilde naar hoeveel 
honden er zijn overleden  na dierproeven,  antwoordde de minister “dat het aantal 
overleden of geëuthanaseerde dieren niet wordt  gerapporteerd”.
Het is echter zeer belangrijk om inzicht te hebben over het aantal honden/dieren dat 
overlijdt na dierproeven. Een helder  en transparant beleid  is dan ook aangewezen.
1.Zal de minister initiatieven nemen om vanaf  heden hieromtrent inzicht te geven? Zo 
ja, wanneer?  Zo niet, waarom  niet?
2.Zal de minister andere initiatieven  ter zake nemen? Zo ja, welke?  Zo niet, waarom 
niet?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 918 van 5 augustus 2021
van ELS STERCKX
1.De huidige rapporteringsvereisten zijn gebaseerd op regelgeving. Dit kader uitbreiden 
gebeurt bij voorkeur  niet ad hoc maar na het doorlopen van een ruimere  oefening wat 
betreft de rapporteringen  die verwacht  worden  vanuit  de proefdiersector.  Ik kies 
ervoor de prioriteit te leggen bij de rapporteringen die gevraagd  worden  door de 
Europese Commissie.  Het uitbreiden van rapporteringen is dus geen gepland initiatief; 
het inzetten op meer transparantie  over proefdiergebruik is dat wel (cfr. vraag  2).  
2.De burger is bezorgd om het welzijn van dieren, en dit vertaalt zich onder andere in 
meer bewustzijn en vragen  rond het welzijn van dieren die gebruikt worden in 
dierproeven. Ik wil de sector  aanmoedigen om het voortouw te nemen en te 
communiceren naar het ruime publiek over wat zij doet met dieren en waarom. Dat 
de sector deze vraag van de burger zelf reeds  oppikte  wordt stilaan zichtbaar, en 
wordt bijvoorbeeld  geïllustreerd door het ondertekenen  van een 
transparantieovereenkomst1. Ik wil graag  aangeven dat het belangrijk is dat 
dergelijke initiatieven  vanuit de sector opborrelen, wat in de praktijk  ook gebeurt.  Dit 
refereert aan de in de sector  vaak genoemde ‘vierde V’: de V van 
Verantwoordelijkheid. 
1 https://www.eara.eu/post/belgian-researchers-commit-to-transparency-agreement-on-animal-research
