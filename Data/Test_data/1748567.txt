title: IJkingstoetsen 2021 - Coronabeperkingen
thema: Onderwijs en Vorming
pdf link: https://docs.vlaamsparlement.be/pfile?id=1748567
thema link: https://www.vlaamsparlement.be/parlementaire-documenten/schriftelijke-vragen/1547704
SCHRIFTELIJKE VRAAG
nr. 909
van GWENDOLYN RUTTEN
datum: 20 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
IJkingstoetsen 2021  -  Coronabeperkingen
Sinds 2013-2014 wordt er in Vlaanderen gewerkt met niet-bindende ijkingstoetsen. Deze 
toetsen zijn een belangrijke tool voor studenten die aan hogere studies willen  beginnen en 
vormen de laatste stap in het beslissingsproces voor vele jongeren. Sinds 2016-2017 is de 
deelname aan de ijkingstoetsen voor sommige opleidingen een voorwaarde  om te kunnen 
inschrijven (verplichte ijkingstoetsen).
De ijkingstoets bestaat uit meerkeuzevragen die de student een beeld  moeten geven van 
zijn/haar wiskundige en wetenschappelijke vaardigheden en kennis in verhouding tot het 
verwachte instapniveau van de bacheloropleiding. De ijkingstoets vormt als het ware een 
spiegel voor de studiekiezer, met de vraag  of de kennis overeenkomt met de 
startcompetenties van de opleiding die hij of zij wil beginnen. De ijkingstoets  is dan ook 
een van de instrumenten  die het studierendement in ons hoger onderwijs  moet opkrikken.
De ijkingsproeven voor 2021 worden, zoals voorgaande jaren, op twee momenten in de 
grote vakantie georganiseerd. De eerste sessie (5 juli) is al achter  de rug. De tweede  zal 
op 13 augustus  plaatsvinden. De inschrijvingen voor de tweede  sessie lopen nog tot en 
met 30 juli.
Net zoals in 2020 werden in het kader van corona  beperkingen opgelegd. Ten eerste 
kunnen jongeren maar aan één sessie en dus één ijkingsproef deelnemen (5 juli of 13 
augustus). Ten tweede  kunnen enkel  jongeren zich inschrijven die voor het academiejaar 
2021-2022 toegelaten kunnen worden voor een bacheloropleiding. Concreet  betekent  dit 
dat jongeren uit het vierde en vijfde  middelbaar  niet kunnen deelnemen. Ten slotte zal de 
toets drie uur duren in plaats van vier uur en zal er dus een aantal vragen wegvallen.
In 2020 werden wegens  corona ook al beperkingen  opgelegd.  Zo werden de niet-verplichte 
ijkingsproeven digitaal afgelegd via u-solvit en de verplichte ijkingsproeven schriftelijk. 
Aan vierde-  en vijfdejaars werd expliciet gevraagd om niet deel te nemen aan de 
ijkingstoetsen. Dit betekent dat een grote  groep jongeren,  al twee jaar op rij, niet zal 
kunnen deelnemen aan de ijkingsproeven.  Terwijl  deze proeven in het verleden hun waarde 
en nut al hebben bewezen.
Zo bleek  uit een hoorzitting in de commissie Onderwijs van 17 september  2020 dat 
deelnemers de feedback  die ze kregen  na het afleggen van de toetsen, zeer nuttig vonden.  
Zo ging 74% van de studenten die minder dan 10/20 behaalden  remediëringstrajecten 
volgen. Maar ook 59% van de studenten die meer dan 14/20 behaalden, deden dit. 40% 
ging zijn cursussen  opnieuw bovenhalen, 24,9% ging een vakantiecursus  volgen.
Zoals elke jaar neemt  het overgrote deel van de leerlingen deel aan de eerste sessie. In 
2019 bijvoorbeeld  waren  er 3400 deelnemers voor de eerste sessie en slechts 1096 voor 
de tweede sessie. Dit betekent dat traditioneel slechts een kwart van de leerlingen aan die 
tweede sessie deelneemt. Wat het coronaproof organiseren van een bijkomende sessie in 
coronaveilige omstandigheden perfect mogelijk maakt. Zowel om leerlingen de kans te 
geven aan een tweede sessie deel te nemen als voor leerlingen uit het vierde of vijfde  
middelbaar om gewoon  te kunnen  deelnemen.
1.Overweegt de minister om de beperking  voor jongeren  om deel te nemen  aan twee 
sessies van de ijkingsproeven ongedaan te maken?
2.Overweegt de minister om jongeren  uit het vierde en vijfde  middelbaar alsnog de kans 
te geven om deel te nemen?
3.In 2020 organiseerden  de universiteiten op een zeer succesvolle manier digitale 
ijkingsproeven? 
Zal de minister in deze mogelijkheid  ook voorzien aangezien de kennis en ervaring al 
beschikbaar is.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 909 van 20 juli 2021
van GWENDOLYN RUTTEN
1-2.De universiteiten zijn zelf belast met de organisatie van de ijkingstoetsen. Dit gebeurt 
door alle universiteiten op dezelfde manier en de ijkingstoetsen vinden plaats  op 
hetzelfde ogenblik. Hierover  worden  binnen de centrale  ijkingstoetscommissie in de 
schoot van de VLIR de nodige afspraken  gemaakt.  De overheid  komt niet tussen in de 
organisatie en legt geen regels op over de vorm waarin  de toetsen moeten worden 
afgenomen. In principe kan een kandidaat-student voor de start van een academiejaar 
deelnemen aan twee sessies voor de ijkingstoetsen  en is deelname  niet enkel  beperkt 
tot studenten  die hun secundair  onderwijs hebben afgerond. Corona heeft de 
universiteiten er bij de voorbije twee afnames  echter toe genoodzaakt enkele 
beperkingen op te leggen.  Om de maatregelen van social distancing  te kunnen  
respecteren moest het aantal  deelnemers  beperkt  worden, daarom kon men inderdaad 
maar deelnemen aan 1 sessie  en kon men enkel deelnemen  aan een ijkingstoets als 
men zich ook in het academiejaar 2021-2022  kan inschrijven in een bacheloropleiding. 
Het is voor iedereen  steeds mogelijk om aan de hand van de online  beschikbare  
ijkingstoetsen en modelvragen een beeld te krijgen van de startcompetenties van de 
opleiding. Dit zowel voor deelnemers die via een tweede  sessie een bijkomende 
opleiding hadden willen  verkennen als voor vijfdejaars of andere leerlingen die nog 
niet aan het hoger  onderwijs  konden starten (https://www.ijkingstoets.be/  en via het 
usolvit platform met feedback op de vragen).
Het is de intentie van de ijkingstoetscommissie om deze deelnamebeperkingen voor 
de volgende  editie te schrappen.  Het overleg met de instellingen  is daarvoor  aan de 
gang.
Het is wel zo dat het zelden  voorkomt dat een student de ijkingstoets twee keer aflegt. 
Het resultaat  heeft geen gevolgen voor de inschrijving. Het geeft de student enkel aan 
waar hij/zij nog het best extra op kan inzetten en geeft de student de kans om zich bij 
te scholen  en op die manier zijn/haar  slaagkansen te verhogen. Voor leerlingen uit het 
4de en 5de middelbaar  is het ook minder  zinvol om deel te nemen. Een (groot) deel van 
de inhoud van de toets betreft immers  leerstof  die studenten in het laatste  jaar 
verwerven. Voor hen is het meer interessant om de Columbusproef af te nemen en de 
onderwijskiezer te raadplegen. Ik begrijp natuurlijk wel hun nieuwsgierigheid, vandaar 
dat we de digitale toegang voorzien.
3. Het is belangrijk een onderscheid te maken tussen digitaal en online.  
Een digitale afname houdt in dat een toets op computer wordt  afgenomen. Deze 
computer kan echter op een gecontroleerde afnamelocatie staan,  zoals bij het 
toelatingsexamen arts/tandarts. Een online afname houdt in dat de toets digitaal, maar 
ook online wordt afgenomen. Deze afname kan zowel op een niet-gecontroleerde wijze 
verlopen (cf. Usolv-it vorig jaar) of gecontroleerd (cf. Proctoring  software  dit jaar).
In principe worden  alle ijkingstoetsen  op papier en onder  gecontroleerde 
omstandigheden afgenomen. Omwille  van COVID-19 werden  de niet-verplichte  
ijkingstoetsen vorig jaar echter digitaal en online (Usolv-it) in niet-gecontroleerde 
omstandigheden afgenomen, en dat heeft nadelige gevolgen gehad.  De resultaten 
waren erg vertekend naar de bovenkant en het gebruik van hulpmiddelen  kon niet 
uitgesloten worden. Dit had implicaties  op de mogelijkheid om goede en gerichte 
feedback te geven.  Het is immers onmogelijk  af te leiden  of een deelnemer zich aan 
de afname-instructies heeft gehouden.  Hoewel een niet-gecontroleerde afname zeker 
meer flexibiliteit  biedt en door de deelnemers als zeer gebruiksvriendelijk wordt 
ervaren, heeft het te grote nadelen. In het bijzonder  komt hiermee de validiteit van 
de toetsen in het gedrang, of kan deze niet zuiver meer geanalyseerd  worden. De 
ijkingstoetscommissie blijft daarom ijveren  voor een gecontroleerde afname.
Het afgelopen jaar werd voor studenten met buitenlandse domicilie en in quarantaine 
de mogelijkheid  geboden om de ijkingstoets digitaal en online  in gecontroleerde  
omstandigheden (met proctoring  software) af te leggen. Maar weinig deelnemers (43) 
maakten gebruik  van deze optie. Gezien de kostprijs van de proctoring software is het 
niet mogelijk deze werkwijze algemeen uit te rollen.
Momenteel wordt wel een samenwerking met AHOVOKS rond de praktische organisatie  
van de toetsen en dataverwerking naar analogie met de toelatingsexamens arts en 
tandarts verkend. Dat zou er in de toekomst  kunnen toe leiden dat de ijkingstoetsen 
wel digitaal  zullen worden afgenomen, maar wel onder gecontroleerde 
omstandigheden op vastgelegde data. 
