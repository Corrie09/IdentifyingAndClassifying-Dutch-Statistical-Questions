title: Vlaams afstammingscentrum - Werking
thema: Welzijn en Gezin
pdf link: https://docs.vlaamsparlement.be/pfile?id=1751369
thema link: https://www.vlaamsparlement.be/parlementaire-documenten/schriftelijke-vragen/1548853
SCHRIFTELIJKE VRAAG
nr. 855
van ELKE  SLEURS
datum: 1 september 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Vlaams afstammingscentrum  -  Werking
Eind 2020 gaf de Vlaamse Regering groen licht voor een Vlaams afstammingscentrum. Er 
is geopteerd voor een voorzichtige en gefaseerde  aanpak waarbij de coördinator 
bijgestaan wordt door een stuurgroep, bestaande uit leden van verschillende 
doelgroepen. Deze coördinator heeft een aantal uitdagingen aan te gaan. Zo wilde men 
eerst het multidisciplinair team samenstellen, de samenwerking  met het centrum 
menselijke erfelijkheid optimaliseren en ten slotte het kader voor psychologische 
begeleiding invoeren.
Er is voorlopig niet gekozen voor een fysieke locatie om het centrum in onder te brengen.  
Door corona verloopt alles digitaal op dit moment. Daarnaast  is men evenwel  gestart met 
de zoektocht naar een vaste  uitvalbasis waarbij  toegankelijkheid, laagdrempeligheid  en 
bereikbaarheid voor de gebruiker vooropstaan. Het gebruik van flexibele locaties  die 
verbonden zijn aan de pleegzorgdiensten zou ook onderzocht worden.
Een van de opdrachten  van het afstammingscentrum  is de uitbouw van 
samenwerkingsverbanden met personen, diensten, herkomstlanden die een rol kunnen 
spelen in zoekvragen.
Het Vlaams Centrum voor Adoptie  (VCA) volgde de opstart op en faciliteert waar nodig 
overleg tussen het afstammingscentrum en andere betrokken diensten. Op termijn wil 
men komen tot goede afspraken,  meer samenwerking en doorverwijzing,  en goede 
communicatie en een brede  bekendmaking van het centrum.
1.Verliep de opstart van het Vlaams afstammingscentrum  zoals gepland en is de 
werking nu volledig operationeel?
2.Is de oefening van de zoektocht  naar een fysieke locatie afgerond?  Welke 
vaststellingen kunnen worden gedaan? Welke opties  worden naar voren geschoven? 
Of kiest men nog steeds voor de digitale weg? Graag wat toelichting.
3.Het afstammingscentrum  werkt met gevoelige gegevens en delicate zoekvragen. 
Hoeveel dossiers ontving het centrum de afgelopen  zes maanden?  Hoeveel zijn er 
reeds afgehandeld? Hoeveel voltijdsequivalenten (vte’s) staan  in voor de 
behandeling?
4.Worden de ervaringen van gebruikers met de werking van het centrum opgevolgd en 
beoordeeld?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 855 van 1 september 2021
van ELKE  SLEURS
1.Het Afstammingscentrum  (AC) kende een trapsgewijze opstart. De werking van het 
AC is op dit moment volledig operationeel. 
Vanaf de vergunning in augustus  2020 tot eind december  2020 gingen 
overlegmomenten door van Kenniscentrum Pleegzorg met onder meer VCA en de 
doelgroepen, waaruit  een stuurgroep ontstond die de opstart  van het AC 
voorbereidde. 
Van 1 januari tot 31 maart  2021 werkte de coördinator aan de verdere uitbouw van 
het Afstammingscentrum.  Dit hield onder  meer volgende zaken  in: uitbouw ICT-
omgeving en beveiligde app voor persoonsgegevens, selectie en aanwerving  van het 
team, aanpak  werking  in tijden van Covid, samenwerkingsovereenkomst  met het 
CME, communicatie  naar het werkveld, uitwerking begeleidingsplan  en stappenplan 
voor zoek-  en afstammingsvragen,  ontwikkelen  van logo en huisstijl, aanmaak 
website en zoeken  naar een locatie. Aangezien binnenkomende vragen op een 
professionele, correcte  en ondersteunende  manier tijdig moeten  behandeld worden, 
bleek deze periode nodig om achter de schermen het Afstammingscentrum  in 
gereedheid te brengen.   Dit gebeurde in regelmatig overleg met VCA.
Vanaf 1 april 2021 is het AC volledig operationeel  en open voor het publiek.
Sinds juni 2021 is er een fysieke locatie in Gent.  Brochures voor diverse groepen  en 
professionals zijn momenteel  in de maak  en een korte nota over de werking van het 
Afstammingscentrum werd reeds bezorgd aan de interlandelijke adoptiediensten  ten 
behoeve van de herkomstlanden waar zij actief zijn.
2.Na afweging  van verschillende criteria  (prijs, ligging, privacy…), heeft het 
Afstammingscentrum een kantoorruimte  gehuurd in Gent, in de Rooigemlaan 532. 
Voorlopig werd die ruimte gehuurd voor één jaar om daarna  te evalueren. Het 
kantoor is gelegen  aan de ring en biedt zowel  parkeermogelijkheden  vlakbij als 
bereikbaarheid met bus en tram.
Voor het cliënteel zijn verschillende locaties  mogelijk  en die worden  ook in even 
grote mate gebruikt: sommige cliënten komen  naar Gent, maar anderen voelen zich 
goed bij onlinegesprekken.  Trajectbegeleiders  gaan ook op verplaatsing. Ze kunnen  
gebruik maken  van de locaties van de afdelingen  Pleegzorg. Waar de afspraak 
uiteindelijk plaats vindt, wordt in overleg met de cliënt bepaald. In principe  zijn ook 
huisbezoeken mogelijk.
3.Vanaf  de opstart werd het Afstammingscentrum gecontacteerd door personen uit alle 
doelgroepen. Het beginnende team van 2,5 voltijds  equivalenten trajectbegeleiders  
kon dus onmiddellijk aan de slag met concrete zoek-  en afstammingsvragen.   
Bij het eerste contact is het niet altijd duidelijk  waar de vraag  precies over gaat of 
waar die uiteindelijk  zal landen. Het Afstammingscentrum werkt op het tempo  en 
volgens de behoeften van de cliënt  en wil hierin niet forceren. Soms  begint het met 
een informatieve vraag, beslist de cliënt  later om toch verdere stappen  te 
ondernemen en komt er dus toch een zoekvraag. Omgekeerd kan een opgestarte  
zoekvraag door de cliënt toch weer even opgeschort worden, al dan niet tijdelijk. 
Vaak is er nood aan tijd om de zaken te laten bezinken. 
Op 26 augustus  2021 stond  de teller op 89 dossiers en vragen. Wekelijks komen er 
gemiddeld 2 tot 5 nieuwe  vragen bij. Verdeeld  over de doelgroepen  geeft dit volgend 
beeld: 12 nationaal geadopteerden, 17 internationaal geadopteerden,  3 sous-X 
personen, 13 metissen,  1 eerste ouder nationaal, 1 eerste ouder internationaal, 1 
adoptieouder internationaal, 10 donorkinderen, 7 donoren (of hun familieleden) en 
16 personen onder de noemer ‘varia’, vragen die niet onder de basis-noemers vallen.  
Voorbeelden van ‘varia’: cliënten die al heel lang het gevoel hebben niet biologisch 
verwant te zijn met één van hun ouders (en al dan niet dat bevestigd zagen  in een 
DNA-staal of via bloedgroep) of cliënten die vermoeden dat ze bijvoorbeeld  een 
geadopteerde halfbroer hebben. Voorts  zijn er nog 6 vragen,  deze zijn te algemeen 
om al van een echt dossier te spreken. 
De aard van de vragen  zelf varieert sterk. Dit maakt  het quasi  onmogelijk om dit 
strak te blijven  opdelen in categorieën. Bovendien kan een vraag ook veranderen 
doorheen het traject. Afhankelijk van de vraag en het moment, is er doorheen alle 
dossiers in meer of mindere mate nood aan psychosociale begeleiding. Bij de 
zoekvragen naar afstamming en verwantschap komen de verschillende  trajecten, 
inzage, DNA-afname  en bemiddeling gecombineerd voor.  
4.Volgens Art 7, 7° van het decreet heeft het Afstammingscentrum  de verplichting om 
op regelmatige  basis gebruikersbevragingen te organiseren. Momenteel is dit nog 
niet gebeurd.  Een bevraging van de cliënt,  bijvoorbeeld  na één jaar werking, dient 
zich wel aan. 
