title: Tabaksgebruik bij jongeren - Preventie
thema: Gezondheid
pdf link: https://docs.vlaamsparlement.be/pfile?id=1738193
thema link: https://www.vlaamsparlement.be/parlementaire-documenten/schriftelijke-vragen/1542175
SCHRIFTELIJKE VRAAG
nr. 785
van KOEN DANIËLS
datum: 6 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Tabaksgebruik bij jongeren  -  Preventie
In Vlaanderen komen nog altijd veel jongeren in contact met tabaksproducten,  ondanks 
het verbod op reclame  en het rookverbod  in restaurants. Dat blijkt ook uit het onderzoek 
van het Vlaams expertisecentrum Alcohol  en andere Drugs van 2018-2019. De cijfers 
tonen dat 22,7 procent van de leerlingen ooit al eens gerookt heeft,  18,8 procent het 
laatste jaar gerookt heeft en 5,5 procent regelmatig rookt. Er werd lange tijd een daling 
gezien in de cijfers, maar in de bevraging van 2018-2019 lagen de cijfers  opnieuw iets 
hoger dan in 2017-2018  (respectievelijk  22,2 procent, 18,1 procent, 5,4 procent).
Bijkomend worden de jongeren  die starten met roken steeds jonger. Het starten  met 
roken kan verschillende oorzaken hebben,  zoals ouders die geregeld roken in het bijzijn 
van hun kinderen, sociale groepsdruk, een zware tegenslag,… Toch is het iets waar we 
bezorgd over moeten  zijn. Wanneer we langs scholen rijden en 14-jarigen  een sigaret 
zien opsteken, moeten de alarmbellen aangaan. Roken  op zo een jonge leeftijd kan 
enorme gevolgen hebben.
Daarom doet professor Lardon, kankeronderzoeker, een oproep om in te zetten  op een 
‘rookvrije generatie’. Hij vergelijkt het aantal doden ten gevolge  van roken met het 
aantal doden van de coronapandemie. Elke dag sterven er meer dan veertig  mensen aan 
de gevolgen  van roken, al decennialang. Hij doet de oproep voor een ‘rookvrije  generatie’ 
naar aanleiding van een wetsvoorstel dat in Nieuw-Zeeland op tafel ligt. Dat wetsvoorstel 
stelt dat iedereen die geboren is na 2004 niet meer in contact mag komen met 
tabaksproducten.
1.Hoe staat de minister tegenover de oproep om in te zetten  op een ‘rookvrije  
generatie’?
2.Zal de minister  in gesprek gaan met zijn bevoegde collega’s voor volksgezondheid 
om te kijken wat er nog meer gedaan  kan worden om tabaksgebruik bij jongeren  te 
beperken?
3.Zal de minister  nog sterker inzetten op campagnes om tabaksgebruik bij jongeren  in 
te perken?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 785 van 6 juli 2021
van KOEN DANIËLS
1.Vooreerst  wil ik een stelling uit de vraagstelling  nuanceren:  het klopt niet dat jongeren 
steeds jonger  starten met roken. De VAD leerlingenbevraging geeft aan dat de 
beginleeftijd, 15,2 jaar, nog nooit zo hoog geweest is als in het schooljaar 2018-2019. 
In vergelijking met het eerste  meetpunt  in 2010-2011 is de gemiddelde beginleeftijd  
met ruim één jaar uitgesteld. 
Wat Generatie Rookvrij betreft kan ik meedelen dat de ambitie om hierop in te zetten  
reeds werd opgenomen in mijn beleidsnota 2019-2024. De partnerorganisatie tabak 
ontwikkelde binnen  de vorige  beheersovereenkomst  verschillende materialen en 
methodieken die binnen Generatie  Rookvrij  gebruikt werden (vb rookvrije 
speelterreinen, rookvrije sportterreinen,  …). Ook binnen de beheersovereenkomst 
2021-2025 wordt verder ingezet op rookvrije omgevingen, evenals tabakspreventie  en 
rookstop.
2.Binnen de schoot van de Algemene  Cel Drugs zal gewerkt worden aan een basisnota 
rond een interfederaal tabaksbeleid  met het oog op een rookvrije  generatie. 
3.Om te vermijden dat jongeren beginnen met roken wordt binnen de 
beheersovereenkomst met de partnerorganisatie tabak onder andere ingezet  op een 
jaarlijkse sensibiliseringscampagne naar jongeren.  De voorgaande jaren vond die 
plaats via Instagram.  Om preventief te werken  rond tabak is echter  meer nodig dan 
enkel campagnes: er moet worden  ingezet op een preventief gezondheidsbeleid  rond 
tabak dat bestaat uit de vier preventiestrategieën (educatie, omgevingsinterventies, 
afspraken en regels  en zorg en begeleiding) en dit binnen  verschillende  settings. Die 
aanpak zal ik ook bepleiten bij de uitwerken van het interfederaal tabaksbeleid.  
