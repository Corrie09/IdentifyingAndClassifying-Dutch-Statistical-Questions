title: Afstammingscentrum en DNA-databank - Werking
thema: Welzijn en Gezin
pdf link: https://docs.vlaamsparlement.be/pfile?id=1747598
thema link: https://www.vlaamsparlement.be/parlementaire-documenten/schriftelijke-vragen/1548197
SCHRIFTELIJKE VRAAG
nr. 824
van KATRIEN  SCHRYVERS
datum: 18 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Afstammingscentrum en DNA-databank  -  Werking
Op 3 april 2019 werd het voorstel van decreet houdende  de oprichting van een 
afstammingscentrum en een DNA-databank goedgekeurd in het Vlaams  Parlement. Op 
14 februari 2020 gaf de Vlaamse Regering definitief groen licht. Er werd een oproep 
gepubliceerd en de vergunning voor het afstammingscentrum  werd toegewezen aan de 
vzw Kenniscentrum  Pleegzorg. In april 2021 ging de effectieve dienstverlening van start. 
Binnen het beschikbare budget werd ervoor  geopteerd om eerst in te zetten op 
trajectbegeleiders voor de individuele zoekvragen.
De opdrachten van het afstammingscentrum zijn mensen te informeren  bij 
afstammingsvragen, het bieden  van technische en psychosociale ondersteuning  aan 
mensen die zich vragen stellen over hun genetische afstamming, en het uitbouwen van 
een expertisecentrum.  Het afstammingscentrum werkt samen met het Vlaams  Centrum 
voor Adoptie (VCA), de erkende adoptiediensten en het Steunpunt Adoptie, alsook met 
het centrum menselijke erfelijkheid van het UZ Leuven, dat de vergunning kreeg voor 
het DNA-onderzoek  en het uitbouwen  van een DNA-databank.
1.Hoeveel dossiers  werden sinds de operationele opstart al geopend  bij het 
afstammingscentrum? Kan de minister een onderverdeling geven  naargelang de aard 
van de dossiers (ouders  die op zoek zijn naar biologische kinderen,  geadopteerden  
die op zoek zijn naar biologische ouders, donoren die DNA-materiaal willen  afstaan 
enzovoort)?
2.Welke concrete afspraken werden gemaakt en met welke  organisaties voor de 
psychologische begeleiding van mensen die zich wenden  tot het 
afstammingscentrum?
3.Is al beslist over een eventuele fysieke locatie  als vaste uitvalsbasis  en contactpunt?
4.Hoe zal de verdere bekendmaking van het afstammingscentrum worden aangepakt?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 824 van 18 augustus 2021
van KATRIEN  SCHRYVERS
1.Vanaf  de opstart werd het Afstammingscentrum gecontacteerd door personen uit alle 
doelgroepen. Het beginnende team van 2,5 voltijdsequivalenten  trajectbegeleiders kon 
dus onmiddellijk aan de slag met concrete zoek-  en afstammingsvragen. 
Bij het eerste contact is het niet altijd duidelijk  waar de vraag  precies over gaat of 
waar die uiteindelijk  zal landen. Het Afstammingscentrum werkt op het tempo  en 
volgens de behoeften van de cliënt. Soms begint het met enkel een voorzichtige, 
informatieve vraag en beslist de cliënt  later om toch verdere stappen te ondernemen 
en komt er dus toch een zoekvraag. Omgekeerd kan een opgestarte concrete 
zoekvraag door de cliënt  toch weer even opgeschort worden, al dan niet tijdelijk. 
Op 26 augustus 2021 telde het Afstammingscentrum 89 dossiers en vragen. Wekelijks  
komen er gemiddeld 2 tot 5 nieuwe vragen bij. 
Verdeeld over de doelgroepen geeft dit volgend beeld: 12 nationaal geadopteerden, 
17 internationaal geadopteerden, 3 sous-X personen, 13 metissen, 1 eerste ouder 
nationaal, 1 eerste ouder internationaal, 1 adoptieouder internationaal, 10 
donorkinderen, 7 donoren (of hun familieleden) en 16 personen onder de noemer 
‘varia’ (vragen die niet onder de basis-noemers vallen). Voorbeelden van ‘varia’: 
cliënten die al heel lang het gevoel hebben  niet biologisch  verwant te zijn met één van 
hun ouders (en dat al dan niet bevestigd zagen in een DNA-staal of via bloedgroep) of 
cliënten die vermoeden  dat ze bijvoorbeeld een geadopteerde  halfbroer hebben. Voorts 
zijn er nog 6 vragen die te algemeen  zijn om al van een echt dossier te spreken. 
De aard van de vragen  zelf varieert sterk. Dit maakt  het quasi  onmogelijk om dit 
consequent te blijven opdelen in categorieën. Bovendien kan een vraag ook 
veranderen doorheen het traject.  Afhankelijk van de vraag  en het moment, is er 
doorheen alle dossiers  in meer of mindere mate nood aan psychosociale begeleiding. 
Bij de zoekvragen naar afstamming en verwantschap komen de verschillende  
trajecten, inzage, DNA-afname en bemiddeling gecombineerd voor. 
2.Het Afstammingscentrum  is zelf bevoegd om de cliënten  in hun zoektocht te 
begeleiden op sociaalpsychologisch vlak. Pas wanneer er een zwaardere problematiek  
duidelijk wordt,  of een echt therapeutisch  optreden  aan te raden is, is een gerichte 
doorverwijzing aan de orde. Tot op heden is dit nog niet gebeurd op aangeven  van het 
Afstammingscentrum.
Een aanzienlijk deel van de cliënten geeft aan dat ze zelf al beroep deden of doen op 
andere, meer gespecialiseerde hulpverlening of zien zelf de noodzaak om 
tweedelijnshulpverlening in te schakelen. Het is in deze ook belangrijk  te weten dat 
niet alle bestaande hulpverlening per definitie  ook ervaring heeft met de specifieke 
thematiek. Een meer gerichte sociale kaart dient daarvoor  stap voor stap verder 
uitgetekend te worden in samenwerking met actoren op het werkveld,  zoals Steunpunt 
Adoptie, de Adoptiediensten, de fertiliteitscentra, ….
3.Na afweging  van verschillende criteria  (prijs, ligging, privacy…), heeft het 
Afstammingscentrum een kantoorruimte  gehuurd in Gent, in de Rooigemlaan 532. 
Voorlopig is dit voor één jaar om dan te bekijken hoe het zit met de bereikbaarheid,  
zowel voor het cliënteel  als voor het team. Het kantoor  is gelegen aan de ring en biedt 
zowel parkeermogelijkheden, als bereikbaarheid  met bus en tram.
4.Momenteel kiest het Afstammingscentrum niet voor een grote 
bekendmakingscampagne. Bovenstaande cijfers tonen immers aan dat een deel van 
het doelpubliek  het Afstammingscentrum alvast kon vinden.   
In januari en in april 2021 werden reeds  informatieve nota’s verspreid  over de stand 
van zaken. Zo werden professionals in het werkveld (adoptie, donatie, 
fertiliteitscentra…), geïnteresseerde parlementsleden  en diverse belangengroepen  van 
geadopteerden, donorkinderen en metissen op de hoogte  gebracht van het bestaan en 
de functies  van het centrum. 
Het Afstammingscentrum had intussen ook al meerdere  kennismakings- en 
overlegmomenten met relevante partners, binnen  de sector adoptie (alle betrokken 
diensten), het Vlaams Centrum voor Adoptie, het rijksarchief,  het centrum 
Reproductieve Geneeskunde  UGent  en het Steunpunt Mens en Samenleving. 
Binnenkort staat er nog overleg gepland  met VAG, FIOM (Nederlandse tegenhanger),  
ACC en FCA. 
In het najaar staat nog een presentatie van het Afstammingscentrum gepland  voor de 
vereniging van fertiliteitsartsen (VVOG, werkgroep reproductieve Geneeskunde). Dit 
is een sector waarbij  het Afstammingscentrum nog bijkomende inspanningen zal 
moeten leveren, zowel inzake bekendheid van het Afstammingscentrum als inzake het 
belang van toegang tot afstammingsinformatie.  
Brochures voor diverse  groepen en professionals zijn momenteel in voorbereiding  en 
een korte nota (in 4 talen) over de werking van het Afstammingscentrum werd reeds 
bezorgd aan de interlandelijke adoptiediensten ten behoeve van de herkomstlanden 
waar zij actief zijn. 
