title: Academische bacheloropleiding diergeneeskunde - Bindend toelatingsexamen
thema: Onderwijs en Vorming
pdf link: https://docs.vlaamsparlement.be/pfile?id=1752086
thema link: https://www.vlaamsparlement.be/parlementaire-documenten/schriftelijke-vragen/1548893
SCHRIFTELIJKE VRAAG
nr. 967
van STIJN DE ROO
datum: 2 september 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Academische bacheloropleiding diergeneeskunde   -  Bindend toelatingsexamen
In mijn schriftelijke vraag nr. 264 van 4 december  2020 over ‘Academische bachelopleiding 
diergeneeskunde - toelatingsexamen diergeneeskunde’ wees ik onder meer op volgende 
elementen:
“In het regeerakkoord lezen we: “In navolging van buitenlandse voorbeelden, beperken 
we via een numerus  clausus of fixus het aandeel buitenlandse studenten voor de 
opleidingen Diergeneeskunde  en Geneeskunde.”
Verder lezen we: “Het oriënteringstraject wordt afgerond met verplichte maar niet-
bindende toelatingsproeven. De volgende jaren veralgemenen we die aanpak voor het hele 
hoger onderwijs. In overleg met de hogere onderwijsinstellingen en het afnemende veld 
bekijken we ook voor welke opleidingen het aangewezen is om die toelatingsproeven 
bindend te maken.”
De beleidsnota Onderwijs  vermeldt: “Ik beperk  via een numerus clausus of fixus het 
aandeel buitenlandse  studenten voor de opleidingen Diergeneeskunde  en Geneeskunde. Ik 
volg hiermee buitenlandse voorbeelden.”
En ook: “Ik veralgemeen de aanpak van de niet-bindende  toelatingsproeven voor heel het 
hoger onderwijs. In overleg met de instellingen bekijk ik voor welke opleidingen het 
aangewezen is om de toelatingsproeven bindend  te maken.”
Het BBT-document begrotingsopmaak  2020 vermeldt: “Ik ga samen met het onderwijsveld  
de noodzaak, invulling  en randvoorwaarden van een toelatingsexamen  diergeneeskunde  
na.”
De minister antwoordde op mijn vraag: “Momenteel wordt onderzocht of een 
toelatingsexamen, naar analogie met het toelatingsexamen voor arts en tandarts, tot de 
mogelijkheden behoort. Dit onderzoek loopt en ik hoop hier in de loop van 2021 uitsluitsel 
over te hebben.
Het beperken van het aandeel buitenlandse  studenten via een numerus fixus of numerus 
clausus is juridisch niet mogelijk. Het Verdrag betreffende de Europese  Unie en het Verdrag 
betreffende de werking van de Europese Unie 2012/C 326/01 verbiedt discriminatie op 
grond van nationaliteit. EU-onderdanen uit EU-lidstaten moeten aan alle 
hogeronderwijsinstellingen binnen de EU kunnen studeren onder dezelfde voorwaarden  als 
de inwoners van het land waar de hogeronderwijsinstelling zich bevindt.
De problematiek  van de financiering wordt meegenomen  in het onderzoek naar de 
mogelijkheid van een toelatingsexamen.”
In de vakantieperiode vernamen  we via de media  dat de minister een bindend  
toelatingsexamen wil invoeren  vanaf het academiejaar 2023-2024.
1.Heeft  de minister hierover overleg gehad met het onderwijsveld? Wanneer vond dit 
overleg plaats, met welke  partners en wat was het resultaat?
2.Heeft  de minister  hierover overleg gehad met het beroepsveld?  Wanneer vond dit 
overleg plaats, met welke partners (orde van dierenartsen of andere) en wat was het 
resultaat?
3.Bijna 40% van de afgestudeerden heeft de Nederlands nationaliteit. Het teveel aan 
dierenartsen of het tekort (provincie Limburg) is sterk verschillend van provincie tot 
provincie. 
Op welke wijze heeft de minister rekening gehouden met dit gegeven?
4.Welke procedures  en regelgevende  initiatieven met welke  timing  moeten worden 
doorlopen om deze maatregel effectief te implementeren?
5.Wat zijn de beleidsintenties van de minister met betrekking tot de toekomstige 
financiering van deze studierichting?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 967 van 2 september 2021
van STIJN DE ROO
1. In uitvoering van de beleids- en begrotingstoelichting  Onderwijs en Vorming voor het 
begrotingsjaar 2021 heeft er op verschillende  momenten overleg plaatsgevonden met 
de Universiteit  Antwerpen en de Universiteit Gent, de enige  Vlaamse  universiteiten  die 
de opleiding diergeneeskunde aanbieden. Zij hebben een concreet voorstel uitgewerkt  
rond de invoering van een toelatingsexamen diergeneeskunde,  naar analogie met de 
toelatingsexamens arts en tandarts.  Dit voorstel werd ook besproken met de andere 
Vlaamse universiteiten binnen het VLIR-Bureau,  waarbij zij zich positief hebben 
uitgesproken over het voorstel. De universiteiten hebben dit ook afgetoetst bij het 
werkveld.
Met een werkgroep bestaande uit vertegenwoordigers  van de opleidingen  
diergeneeskunde van de Universiteit Antwerpen en de Universiteit Gent, de 
examencommissie arts-tandarts en de overheid vond al een eerste overleg  plaats over 
de verdere concretisering van het toelatingsexamen: inhoud/examenonderdeken,  
organisatie, samenstelling examencommissie,…
2. In opvolging van de visienota  rond de invoering van een toelatingsexamen  
diergeneeskunde werd een capaciteitscommissie opgericht die advies moet geven over 
de invoering  van een numerus fixus dan wel numerus clausus  alsook over het 
maximum aantal kandidaten dat jaarlijks tot de opleiding  diergeneeskunde in 
Vlaanderen kan worden toegelaten. De capaciteitscommissie  kwam samen  op 19 
augustus, 26 augustus  en 2 september. In deze capaciteitscommissie is niet enkel de 
aanbodzijde (Universiteit Gent en Universiteit  Antwerpen) maar ook de behoeftezijde 
(vertegenwoordigers van het beroepsveld)  vertegenwoordigd. Ook de studenten zijn 
vertegenwoordigd in de commissie. Ik verwacht het advies van deze 
capaciteitscommissie eerstdaags.
3. De capaciteitscommissie  die de overheid zal adviseren over het startquotum voor de 
opleiding zal uiteraard rekening  houden  met de zorgbehoeften op de arbeidsmarkt. 
Het feit dat er ook een instroom van buitenlandse  studenten (voornamelijk 
Nederlanders) is in de opleiding  waarvan een groot deel wellicht  zal terugkeren naar 
het thuisland om het beroep uit te oefenen, zal mee in rekening worden  gebracht  bij 
het vaststellen  van het startquotum  voor de opleiding.
De ongelijke  spreiding van praktiserende dierenartsen tussen de verschillende  
provincies is inderdaad een aandachtspunt, maar net zoals bij de artsen en tandartsen 
(waar er soms ook regionale tekorten  van zijn) is dat geen probleem dat eigen  is aan 
de selectie van de instroom in de opleiding (en dus van de toelatingsexamens),  maar 
een probleem van vestiging. De Orde der dierenartsen heeft in de pers al aangegeven 
provinciale tekorten  niet meteen te kunnen verklaren omdat er volgens hen wel 
voldoende afgestudeerden zijn. 
4. Het toelatingsexamen diergeneeskunde moet decretaal  worden  verankerd. Het is de 
betrachting de decreetstekst een eerste  maal goed te laten keuren door de Vlaamse  
Regering voor het kerstreces 2021 en definitief  te laten goedkeuren voor het 
zomerreces 2022. Het toelatingsexamen  zal voor de eerste keer worden  georganiseerd  
vóór de start van het academiejaar 2023-2024.  De nodige uitvoeringsbesluiten worden 
parallel met het decreet  geïnitieerd. 
5. Zoals vermeld in de visienota is het de bedoeling om de financiering van de opleiding  
diergeneeskunde na de invoering van het toelatingsexamen op een analoge manier te 
laten verlopen als voor de opleidingen  geneeskunde.  Het aandeel in het 
onderwijsvariabel deel “VOWun” dat de opleidingen  bachelor  in de diergeneeskunde 
en master in de diergeneeskunde genereren in het begrotingsjaar voorafgaand aan de 
invoering van het toelatingsexamen diergeneeskunde wordt vastgelegd. Dit aandeel  
wordt onder de beide universiteiten die de opleidingen aanbieden verdeeld op basis 
van het aandeel van elke universiteit  in het aantal uitgereikte diploma’s in de 
bacheloropleiding en masteropleiding diergeneeskunde in de periode 2013-2014 tot 
en met 2017-2018 (dit komt neer op een verdeling 19%-81%).
