title: Gebruik van proefdieren - Afbouw
thema: Dierenwelzijn
pdf link: https://docs.vlaamsparlement.be/pfile?id=1738840
thema link: https://www.vlaamsparlement.be/parlementaire-documenten/schriftelijke-vragen/1539708
SCHRIFTELIJKE VRAAG
nr. 866
van ELS STERCKX
datum: 30 juni 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Gebruik van proefdieren  -  Afbouw
In de beleidsnota Dierenwelzijn 2019-2024, operationele doelstelling 20: opstarten van 
een ronde tafel met het oog op de vermindering  van het proefdiergebruik. Er worden  grote 
aantallen dieren gebruikt in dierproeven, zowel in fundamenteel als in toegepast  
onderzoek, staat: “Het gebruik van proefdieren stuit echter  op heel wat ethische  bezwaren  
en maatschappelijke  tegenstand telkens wanneer het welzijn  van dieren wordt geschaad. 
We starten  een ronde tafel met de sector  op om een concreet actieplan uit te werken  om 
het gebruik van proefdieren af te bouwen”.
1.We zijn nu bijna 2 jaar verder. 
Hoeveel keer heeft de minister  in de periode  2019-2020 met de sector  aan tafel 
gezeten? Graag een overzicht per jaar.
2.Wat zijn de resultaten van deze bijeenkomsten?
3.Welke initiatieven zal de minister ter zake nemen om het aantal proefdieren  te 
verminderen? Wanneer?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 866 van 30 juni 2021
van ELS STERCKX
1.De uitvoering van deze operationele doelstelling werd in 2020 aangevat met twee 
besprekingen binnen de Vlaamse Proefdierencommissie  en twee vergaderingen van 
de voor deze doelstelling opgerichte werkgroep.  Deze werd samengesteld uit leden 
van de Proefdierencommissie  en aangevuld  met bijkomende experten inzake 
alternatieve methoden.  Daarnaast  werd ook verkennend afgestemd met een 
vertegenwoordiger van de farmaceutische  industrie.  
In 2021 volgden twee nieuwe  besprekingen binnen de Vlaamse  Proefdierencommissie 
en een overleg met de werkgroep  waarop het plan van aanpak voor de verdere  
organisatie van de rondetafels werd fijngesteld. In aanloop naar deze vergadering 
ging de dienst tweemaal in overleg  met dierenrechtenorganisaties  en stemden  de 
werkgroepleden af met onderzoekers binnen de onderzoeksdomeinen waarin de 
meeste dierproeven  ondernomen worden. 
2.Deze bijeenkomsten resulteerden in een gedragen plan van aanpak  dat uitgerold kan 
worden door een externe opdrachtnemer die de praktische en inhoudelijke 
organisatie van de verdere rondetafelgesprekken  op zich zal nemen, alsook de 
opmaak van het gevraagde  actieplan gericht  op de vermindering van het 
proefdiergebruik. De opdracht  werd gepubliceerd en offertes  werden verwacht tegen 
het einde van de maand  augustus.   
3.De ronde tafelgesprekken moeten leiden tot een concreet actieplan  gericht op het 
afbouwen van het gebruik  van proefdieren. 
