title: Situatie in Afghanistan - Houding Vlaanderen over vluchtelingenproblematiek
thema: Buitenlands beleid
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=1751082
thema link: https://www.vlaamsparlement.be/parlementaire-documenten/schriftelijke-vragen/1548656
SCHRIFTELIJKE VRAAG
nr. 435
van KARL VANLOUWE
datum: 30 augustus  2021
aan JAN JAMBON
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
Situatie in Afghanistan   -  Houding Vlaanderen  over vluchtelingenproblematiek
In augustus 2021 werd de internationale gemeenschap opgeschrikt  door een snelle 
machtsovername van de Taliban in Afghanistan,  volgend op de Amerikaanse 
terugtrekking na 20 jaar militaire aanwezigheid. Halsoverkop evacueerden verscheidene 
Westerse landen  eigen  én Afghaanse burgers,  die bijvoorbeeld  als tolk of ‘fixer’  werkten. 
Zonder de legitimiteit  en noodzakelijkheid van dergelijke reddingsacties in twijfel te 
trekken, bestaat bij de bevolking een grote bezorgdheid over het mogelijk ontstaan van 
een vluchtelingstroom  vanuit Afghanistan  richting  Vlaanderen. Deze vrees wordt nog 
versterkt door allerhande berichten  over ontoereikende veiligheidscontroles om te 
vermijden dat radicale islamisten ons grondgebied betreden. Bovendien berichtten de 
media dat bepaalde Afghanen  die ‘een link’ met België hebben ook gerepatrieerd werden,  
wat een bijzonder vaag en ruim criterium is.
Intussen riep het Sloveense EU-Raadsvoorzitterschap een spoedvergadering  van de 
ministers van Binnenlandse Zaken bijeen om de situatie te bespreken op dinsdag 31 
augustus. Het belooft een geladen discussie te worden, met aan de ene kant Oostenrijks 
bondskanselier Sebastian Kurz, die pleitte  voor opvang in de eigen  regio, terwijl Italiaans 
president Sergio Mattarella verklaarde dat het weigeren van opvang  in de EU voor 
Afghanen ingaat  tegen  “de normen en waarden van de EU.”
Gelet op de grote bezorgdheid bij de bevolking, graag een antwoord op de volgende 
vragen.
1.Werd  al een Belgisch  standpunt  vastgelegd  over de Afghaanse 
vluchtelingenproblematiek? Welk standpunt  verdedigde Vlaanderen op het intra-
Belgisch overleg?
2.Werden initiatieven genomen  om opvang in de regio te organiseren?
3.Is de minister-president op de hoogte van Europese  initiatieven om samen  met 
andere grootmachten (in het bijzonder  de Verenigde Staten  (VS), Rusland  en China) 
samen te werken om de vluchtelingenstroom evenwichtig te beheren?
4.Zijn er cijfers over het aantal personen  dat al geëvacueerd  werd naar België, en 
specifiek naar Vlaanderen?
5.Hoeveel van hen hebben de Belgische nationaliteit?
6.Hoeveel van hen hebben  de Afghaanse  nationaliteit? Is er meer informatie over de 
veiligheidsscreening die zij moesten  ondergaan?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 435 van 30 augustus 2021
van KARL VANLOUWE
1.De Bijzondere Raad Justitie en Binnenlandse Zaken (JBZ)  onder het Sloveense  EU-
Raadsvoorzitterschap op 31 augustus 2021 resulteerde in een gezamenlijke  
verklaring. 
In de verklaring benadrukten de ministers dat de evacuatie van EU-burgers en, voor 
zover mogelijk,  Afghaanse staatsburgers die hebben samengewerkt met de EU en 
haar lidstaten en hun families, prioriteit heeft en zal worden voortgezet. 
Als onmiddellijke prioriteit zal de EU blijven samenwerken met internationale  
partners, met name de Verenigde Naties (VN) en haar agentschappen,  over de 
stabilisering van de regio en om ervoor te zorgen dat humanitaire hulp de kwetsbare  
bevolkingsgroepen bereikt. De EU zal ook haar steun aan derde landen, met name de 
buurlanden en doorreislanden, die grote aantallen migranten  en vluchtelingen 
opvangen, inzetten en versterken.
De EU zal ook met die landen samenwerken  om illegale migratie uit de regio te 
voorkomen. De EU en haar lidstaten zijn ook vastbesloten om gezamenlijk  op te 
treden om herhaling van ongecontroleerde grootschalige illegale  migratiebewegingen 
in het verleden te voorkomen,  door een gecoördineerde en ordelijke reactie voor te 
bereiden. Met de steun van Frontex blijven ze vastbesloten om de buitengrenzen  van 
de EU effectief te beschermen en ongeoorloofde toegang te voorkomen, en om de 
zwaarst getroffen lidstaten bij te staan.
De EU en haar lidstaten  zullen  hun uiterste best doen om ervoor  te zorgen dat de 
situatie in Afghanistan niet leidt tot nieuwe veiligheidsdreigingen  voor EU-burgers.  Al 
het mogelijke moet worden gedaan om ervoor te zorgen  dat het Taliban-regime alle 
banden en praktijken met het internationale terrorisme verbreekt  en dat Afghanistan  
niet opnieuw een toevluchtsoord wordt  voor terroristen en georganiseerde 
misdaadgroepen.
2.Er werden initiatieven  genomen om opvang in de regio te organiseren.  De Europese  
Dienst voor Extern Optreden (EDEO)  stelde zijn conceptnota voor over het EU 
Regional Political Platform for Afghanistan’s  Neighbours (Turkmenistan, Oezbekistan, 
Tadzjikistan, Pakistan en Iran, niet China)  met focus op Afghaanse vluchtelingen, 
terrorisme, drugs, misdaad en mensenhandel.  De EU staat klaar met financiële steun 
zonder pull-factoren  te willen creëren. Voor de aftrap van de AVVN in New York op 21 
september werden  de Ministeries van Buitenlandse Zaken van deze vijf buurlanden  
reeds gecontacteerd.
3.De EU blijft samenwerken  met de VN en haar agentschappen om ervoor  te zorgen dat 
humanitaire hulp de kwetsbare bevolkingsgroepen bereikt. De EU zal ook haar steun 
aan derde landen, met name  de buurlanden en doorreislanden, die grote  aantallen 
migranten en vluchtelingen opvangen, inzetten en versterken.
4.Voor een antwoord op deze vraag  verwijs  ik u graag door naar de federale collega’s.
5.Voor een antwoord op deze vraag  verwijs  ik u graag door naar de federale collega’s.
6.Voor een antwoord op deze vraag  verwijs  ik u graag door naar de federale collega’s.
