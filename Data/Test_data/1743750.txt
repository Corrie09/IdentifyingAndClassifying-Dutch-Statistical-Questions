title: Federaal rapport inzake klimaatneutraliteit - Landbouw en voeding
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=1743750
thema link: https://www.vlaamsparlement.be/parlementaire-documenten/schriftelijke-vragen/1541925
SCHRIFTELIJKE VRAAG
nr. 943
van EMMILY  TALPE
datum: 5 juli 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Federaal rapport inzake  klimaatneutraliteit   -  Landbouw en voeding
Volgens een rapport dat de federale Klimaatminister Zakia Khattabi heeft voorgesteld,  kan 
België tegen 2050 klimaatneutraliteit  bereiken. Dat zal niet zonder slag of stoot te 
verwezenlijken zijn. Zo zullen er aanzienlijke aanpassingen  nodig zijn op technologisch 
vlak en in ons gedrag.  Dat betekent ook dat er politieke keuzes moeten worden gemaakt.
Het verkennende  rapport van de administratie van minister Khattabi focust op 
overgangsscenario's waarmee ons land klimaatneutraliteit kan bereiken.  Het rapport 
bekijkt daarvoor meer dan honderd hefbomen in alle sectoren van de samenleving  en hun 
impact op de uitstoot  van broeikasgassen.  Concreet werden  vijf scenario’s gehanteerd:
1.het 'referentiescenario' dat uitgaat  van van bestaand beleid;
2.een 'gedragsscenario', dat veranderingen in levensstijl onder de loep neemt, onder 
meer wat betreft mobiliteit, huisvesting en voeding;
3.het 'technologisch scenario', dat de nadruk legt op energie-efficiëntietechnologieën  en 
koolstofvrije brandstoffen;
4.het 'centraal scenario' dat gebaseerd  is op een evenwichtige  benadering van de 
gedragsmatige en de technologische  dimensie;
5.het 'scenario  met hoge vraag' dat de gevolgen van een traject met een grotere 
energievraag dan in de voorgaande scenario's bekijkt.
Volgens deze scenario’s is klimaatneutraliteit  tegen 2050 technisch  mogelijk. Daarvoor zijn 
nieuwe technologieën nodig zoals waterstof of bio-energie met koolstofafvang (BECCS). 
Bovendien kan de uitstoot van broeikasgassen  (BKG) in de gebouwen-, transport- en 
energieproductiesectoren dan wel tot nul worden teruggebracht, maar in de industriële  en 
landbouwsectoren zullen moeilijk terug te dringen emissies overblijven.
Onder meer wat landbouw betreft,  komen de deelstaten in beeld.  Daarom heeft de federale  
minister het rapport  ter beschikking gesteld van alle regeringen en parlementen. Zeker op 
het vlak van landbouw  en voeding liggen de kaarten  dezer dagen  moeilijk en gevoelig.
1.Heeft  de minister inmiddels kennis genomen van het rapport van de administratie van 
minister Khattabi?
2.Kan de minister zich vinden in de gehanteerde methodiek  inzake landbouw en voeding?
3.Wat zijn de belangrijkste  bevindingen in het rapport  rond landbouw en voeding?
4.Welke conclusies trekt de minister uit het rapport met betrekking tot het Vlaamse 
landbouw- en voedingsbeleid?
5.Welke politieke keuzes acht de minister noodzakelijk met betrekking tot landbouw en 
voeding om mee te werken  aan een klimaatneutraal  beleid  tegen 2050?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 943 van 5 juli 2021
van EMMILY  TALPE
1.Ik heb inderdaad kennis  genomen van een aantal relevante  hoofdstukken  van het 
rapport. 
2.Ik kan me deels vinden in de methodiek. 
De methodiek  van transversale en geïntegreerde aanpak baseert zich in hoofdlijnen op 
de kracht  van de klimaatimpact  van een aantal  belangrijke  en diepgaande 
maatschappelijke veranderingen.
Gezien de brede scope stel ik me wel enkele  algemene, maar ook landbouwspecifieke  
vragen, zoals: 
Algemene vragen:
Hoe werd in het algemeen rekening gehouden met import-  en export van 
landbouw- en voedingsproducten?
Houden de hefbomen aan de consumptiezijde  (die leiden tot een reductie  van 7 
MtCO2eq) enkel rekening met de nationale klimaatboekhouding? Of ook met 
wat wordt  geïmporteerd voor consumptie? 
Wat met het comparatief voordeel van productieregio’s om in te zetten  op 
bepaalde landbouwproducties (gewassen/veeteelt) en deze te exporteren, en 
de impact ervan  op emissies elders?
Wordt er rekening  gehouden  met de ontwikkeling van de bio-economie, het 
effect op de landbouwsector en welke  impact heeft dit dan bijvoorbeeld op het 
landgebruik en hoe breng je dit in evenwicht  brengt met ander landgebruik  zoals 
meer bos en natuurlijke weilanden…?
Wordt het circulair  denken (belangrijk technisch potentieel  in Vlaanderen) ook 
meegenomen als hefboom?
Wat is de economische impact van dit verhaal en is er een verschil  in impact 
tussen Wallonië  en Vlaanderen die toch een andere  landbouwdynamiek kennen?
Meer sectorspecifiek kan men de vraag stellen  of er voldoende rekening gehouden  is 
met een aantal punten. Ik denk hierbij onder meer aan:
het relatief gunstig productieklimaat en de bodemvruchtbaarheid om land- en 
tuinbouw te bedrijven in België?  
Het effect van wijzigend landgebruik  door de productie van meer plantaardige 
eiwitten.
minder dieren betekent minder  dierlijke  mest en dus lager C-opslag  op 
landbouwgronden. Is hier bij teeltkeuzes  rekening mee gehouden?
men rekent op minder dieren en toch meer gras. Hoe wordt  dit grasland dan 
verder beheerd en wordt de biomassa dan gebruikt voor bio-economie? 
minder dieren geeft een lagere beschikbaarheid van mest.  Men moet dan meer 
beroep doen op kunstmest, maar is het dan haalbaar om naar 80% reductie van 
kunstmest te evolueren? 
door circulair te handelen  kan dierlijke mest meer worden ingezet als 
kunstmestvervanger, evolutie in mestopslag en scheidingstechnieken kan de 
emissies bij opslag en verwerking verder beperken. 
3.De belangrijkste bevindingen van het rapport  kunnen als volgt worden samengevat: 
Restemissies die vanuit  de landbouwsector niet vermeden kunnen  worden  
(gezien het om biologische processen gaat),  moeten gecompenseerd worden  
door landgebruik, ‘direct air capture’ (en opslag) of bio-energie met 
koolstofopvang (BECCS  of BioenergyCarbonCapture and Storage).
Wijzigingen in landbouwpraktijken moeten hand in hand gaan met 
gedragsverandering aan de consumptiezijde en het tegengaan van 
voedselverspilling. 
Aan de productiezijde worden  minder chemische inputs gebruikt, wordt aan 
klimaatverantwoord(e) veeteelt gedaan en worden de landbouwpraktijken 
aangepast. 
4.Het rapport toont aan dat er zowel aan productiezijde als aan consumptiezijde 
hefbomen nodig zijn om klimaatneutraliteit te bereiken. Beiden moeten. Dat is een 
belangrijke vaststelling waar we beleid  op kunnen bouwen. 
Een belangrijke uitdaging op beleidsmatig vlak is het voeren van een consistent  beleid  
rond landgebruik in functie van voedselzekerheid, klimaatneutraliteit  en andere 
ecosysteemdiensten. Hoe kunnen we er voor zorgen dat vrijgekomen areaal optimaal 
wordt benut voor voedselvoorziening, koolstofopslag en andere ecosysteemdiensten  
(zoals het rapport  vermeldt). Verder  moet er in alle open ruimte aandacht zijn voor 
klimaatdiensten. 
Wat landbouw betreft lijkt het me de goede aanpak om in te zetten op de combinatie 
van gedragsverandering  en technologie. 
Het rapport is één van de vele initiatieven  die oplossingen en denkpistes  aanreiken voor 
de Vlaamse voedselstrategie. Het voedselsysteem  van de toekomst zal klimaatneutraal 
moeten zijn. We moeten daarbij naar die goede mix van (technologische)  innovatie en 
gedragsverandering streven om tot systeemverandering te komen. En we moeten 
maximaal inspelen  op de economische  en innovatie-opportuniteiten die deze transitie 
met zich meebrengt.
Tenslotte moet worden  opgemerkt dat het Vlaamse landbouwbeleid in zeer hoge mate 
op Europees niveau wordt bepaald.  Op stimulerend vlak zullen de lidstaten  met het 
nieuw gemeenschappelijk landbouwbeleid (GLB) versterkt inzetten  op o.a. het 
realiseren van de Europese doelstelling op het vlak van klimaat. Het nieuwe GLB reikt 
daarvoor verschillende  steuninstrumenten aan. Hier wil ik bij de invulling  van het 
Vlaamse GLB vanaf 2023 dan ook optimaal  op inzetten. 
5.Gelinkt aan de werkzaamheden rond de voedselstrategie lopen er diverse werven om 
ons voedselsysteem te verduurzamen.  Ik pik er twee uit met de nodige positieve impact  
op klimaat.
Samen met collega Demir heb ik recent een nieuw actieplan  rond 
voedselverliezen gelanceerd. Daarin willen  we verliezen doorheen de keten 
terugdringen, ook bij de consument. Uit de impactanalyse die VITO heeft 
opgemaakt blijkt dat dit plan het potentieel heeft om tegen  2025 ongeveer 340 
kiloton CO2-eq. equivalenten te besparen. 
Een tweede voorbeeld is de eiwitstrategie. Naast het grote economisch 
potentieel, bieden deze ontwikkelingen ook maatschappelijke opportuniteiten  
op vlak van ecologische duurzaamheid zoals klimaat. 
Meer lokale, plantaardige en innovatieve  eiwitten  bieden een kans om onze 
afhankelijkheid van de import van overzeese eiwitten,  te verminderen en zo ook de 
lokale en globale milieu-impact  die hiermee gepaard gaat te verlagen.  
Er liggen mooie, maar nog onderbelichte  kansen  in de bio-economie. De bio-economie 
vormt een belangrijke schakel in de transitie om de Vlaamse  economie koolstofneutraal 
te maken,  door nieuwe waarde ketens op te bouwen die zorgen voor een gesloten 
koolstofcyclus. Door met het beleidsplan bio-economie in te zetten  op een versnelling  
en opschaling  van de bio-economie komen er nieuwe bio-gebaseerde alternatieven  met 
een minimale klimaatimpact beschikbaar ter vervanging van producten op basis van 
fossiele grondstoffen. Een groeiende bio-economie creëert ook de mogelijkheid om 
nieuwe activiteiten en inkomstenstromen  op te bouwen voor de Vlaamse landbouwers, 
en bij uitbreiding eigenlijk de gehele agrovoedingssector. 
Heel wat van de aspecten aangehaald in het rapport komen  ook terug in het Vlaams 
Energie- en Klimaatplan 2021-2030 en de klimaatvisie op de langere  termijn. 
