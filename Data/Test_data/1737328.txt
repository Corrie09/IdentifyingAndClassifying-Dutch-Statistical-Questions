title: Personeel Vlaamse overheid en lokale en provinciale besturen - Uitbreiding mantelzorgverlof
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1737328
thema link: https://www.vlaamsparlement.be/parlementaire-documenten/schriftelijke-vragen/1536501
SCHRIFTELIJKE VRAAG
nr. 343
van KATRIEN  SCHRYVERS
datum: 23 juni 2021
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Personeel Vlaamse overheid en lokale en provinciale  besturen  -  Uitbreiding  
mantelzorgverlof
Artikel X 38bis van het Vlaams Personeelsstatuut bepaalt  dat personeelsleden 
mantelzorgverlof kunnen opnemen om voor een zorgbehoevende  persoon te zorgen. 
Concreet komt het erop neer dat het personeelslid in kwestie per hulpbehoevende  die hij 
of zij wenst bij te staan de arbeidsprestaties ofwel maximaal  één maand voltijds kan 
onderbreken, ofwel  maximaal twee maanden aaneensluitend deeltijds kan onderbreken  
met de helft.
Gedurende de hele loopbaan kunnen personeelsleden  dit mantelzorgverlof voor maximaal  
zes hulpbehoevende personen opnemen.  Daartoe dient dan wel telkens  een nieuwe  
erkenning als mantelzorger  gevraagd  te worden.
Wie mantelzorgverlof  wil opnemen,  moet via het ziekenfonds  erkend zijn als 
mantelzorger van de persoon voor wie men dit verlof wil opnemen. Die erkenning houdt 
enkele voorwaarden in. Zo moeten  de geholpen persoon en de mantelzorger  hun 
hoofdverblijfplaats in België  hebben,  moet de geholpen persoon voldoende 
hulpbehoevend zijn en moet de mantelzorger kunnen aantonen dat hij minstens 50 uur 
per maand  gratis bijstand en hulp verleent, of 600 uur per jaar. Een mantelzorger kan 
ook rekenen op een uitkering van de overheid (RVA). Die bedraagt 851,59  euro bruto per 
maand of 1400 euro bruto voor alleenwonende  werknemers met kind(eren)  ten laste.
Op 11 juni jl. besliste  de federale ministerraad  dat het verlof  voor werknemers die 
erkend mantelzorger zijn van een zorgbehoevende persoon, wordt verlengd van één 
maand naar drie maanden volledige schorsing  van de uitvoering  van de voltijdse  of 
deeltijdse arbeidsovereenkomst per zorgbehoevende persoon  en van twee maanden naar 
zes maanden vermindering van de voltijdse  arbeidsprestaties met 1/5de of de helft. Het 
wettelijke vooropgestelde maximum  blijft wel behouden. Het verlof voor mantelzorg over 
de gehele beroepsloopbaan van de werknemer mag dus niet meer bedragen dan zes 
maanden volledige schorsing.  Het ontwerp van besluit werd voor advies voorgelegd aan 
de Raad van State.
Het belang  van die uitbreiding kan niet genoeg beklemtoond worden. Mantelzorgers zijn 
immers van onschatbare waarde  en de zorg die zij bieden stelt heel wat mensen  in staat 
om zo lang mogelijk in hun vertrouwde omgeving te blijven wonen. Door de beslissing 
van de Federale Regering krijgen de mantelzorgers meer tijd, vrijheid  en flexibiliteit  voor 
het opnemen  van de zorg. 
1.Zal de minister de nodige initiatieven  nemen om de uitbreiding van het 
mantelzorgverlof zoals beslist  door de Federale Regering ook van toepassing te 
maken op de personeelsleden van de diensten van de Vlaamse  overheid?
Zo ja, kan de minister aangeven binnen welke  termijn hij dit gerealiseerd ziet?
2.Kan de minister aangeven in welke mate de beslissing van de Federale Regering in 
dezen al dan niet onmiddellijke doorwerking heeft naar het personeel  van de lokale  
en de provinciale besturen?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 343 van 23 juni 2021
van KATRIEN  SCHRYVERS
1.Mantelzorgers hebben een nobele, maar zware taak waarmee ze een grote 
meerwaarde leveren aan onze maatschappij. Ik vind het daarbij belangrijk dat deze 
personen niet verplicht worden om te kiezen tussen hun job of hun geliefde. Vandaar 
dat ik op 31 januari 2020 (in de eerste wijziging van het Vlaams Personeelsstatuut van 
deze regeerperiode) aan de Vlaamse Regering voorstelde om het mantelzorgverlof van 
toepassing te verklaren op de personeelsleden van de diensten van de Vlaamse 
overheid (DVO).  Sinds 1 oktober  2020 kunnen personeelsleden van de DVO tijdens 
hun loopbaan 6 maanden voltijds mantelzorgverlof opnemen  en hebben ze tijdens  dit 
verlof recht op een onderbrekingsuitkering.
De beslissing van de federale ministerraad  waarnaar u in uw vraagstelling  verwijst, 
raakt de hogervermelde maximumduur niet. Deze beslissing versoepelt de 
opnamemodaliteiten. Dit komt de mantelzorgers ten goede. Ze krijgen zo meer 
vrijheid en flexibiliteit bij het opnemen van de zorg. 
Deze beslissing houdt voor de DVO een wijziging in van het koninklijk besluit  van 7 
mei 1999 betreffende  de onderbreking van de loopbaan in de publieke sector. Dit KB 
regelt het recht op uitkeringen tijdens  een thematisch zorgverlof. De elementen uit dit 
KB en dus de uitkeringen  zijn niet rechtstreeks  van toepassing op de personeelsleden 
van de DVO. Op basis van de artikelen 2 en 3 van dit KB kan een personeelslid van de 
DVO zo’n uitkering aanvragen na verankering van de verlofregeling in het VPS en na 
instemming van de federale ministerraad  met deze wijziging van het VPS.
Gelet op het belang  van de mantelzorgers voor onze samenleving  zal ik na publicatie 
van het koninklijk besluit in het Belgisch Staatsblad het nodige doen om de VPS-
wijziging op te starten  en door de procedure te loodsen. De inwerkingtreding is 
afhankelijk van de datum waarop we het akkoord van de federale ministerraad 
ontvangen. Door dit initiatief zullen ook de personeelsleden van de DVO van deze 
flexibilisering kunnen  genieten en een uitkering  kunnen aanvragen. 
2.De lokale besturen  moeten zelf geen regels vaststellen  voor de toepassing van het 
verlof voor mantelzorg. Zowel de statutaire als de contractuele  personeelsleden van 
de provincies, de gemeenten, de OCMW’s en de publiekrechtelijke agentschappen  (o.a. 
APB’s en AGB’s)  en de verenigingen  die ervan afhangen (o.a. welzijnsverenigingen)  
evenals die van de intergemeentelijke samenwerkingsverbanden hebben recht op het 
verlof voor mantelzorg op voorwaarde  dat ze recht hebben  op een 
onderbrekingsuitkering.
De juridische basis hiervoor is terug te vinden in artikel 99, lid 7 van de Herstelwet 
van 22 januari 1985 houdende sociale bepalingen.
