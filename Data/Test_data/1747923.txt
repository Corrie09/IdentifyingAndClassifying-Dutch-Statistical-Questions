title: Fluvius - Uitbetaling forfaitaire vergoedingen in geval van hinder op het distributienet
thema: Energie
pdf link: https://docs.vlaamsparlement.be/pfile?id=1747923
thema link: https://www.vlaamsparlement.be/parlementaire-documenten/schriftelijke-vragen/1548381
SCHRIFTELIJKE VRAAG
nr. 1315
van ROBRECHT BOTHUYNE
datum: 25 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Fluvius  -  Uitbetaling forfaitaire vergoedingen  in geval van hinder op het distributienet
Fluvius voorziet conform het Energiedecreet  in een forfaitaire vergoeding bij een aantal 
gevallen van ‘hinder’  op het distributienet. Zo heeft een gedupeerde recht op een 
vergoeding bij laattijdige (her)aansluiting en in geval  van een niet-geplande 
stroomonderbreking met technische oorzaak van minstens vier uur. De Vlaamse Regering 
bepaalt, na advies van de VREG (Vlaamse Regulator van de Elektriciteits- en Gasmarkt), 
de voorwaarden en de procedure tot indiening  van de aanvraag van de vergoeding. In het 
geval van langdurige stroomonderbreking dient de netgebruiker de aanvraag voor de 
vergoeding binnen  dertig kalenderdagen zelf in te dienen bij de distributienetbeheerder.
1.Kan de minister per type vergoeding een overzicht geven van het aantal uitgekeerde 
vergoedingen per jaar in de voorbije 5 jaar? Met welke bedragen kwam dit overeen?
2.Welk aandeel van de aanvragen tot compensatie was gegrond?
3.Hoe worden de vergoedingen gefinancierd? In hoeveel procent  van de gevallen kon de 
vergoeding verhaald worden op de verzekering van de tegenpartij?  In hoeveel gevallen 
was Fluvius zelf aansprakelijk?
4.Het feit dat bij de aanvraag van de vergoeding een actieve handeling van de getroffene  
vereist is, leidt allicht  tot een zekere mate van ‘non-take-up’.  
Kan een inschatting worden gemaakt over welk aandeel dit gaat?
5.Hoe staat de minister tegenover een automatische  toekenning van de vergoeding door 
Fluvius op basis van hun eigen gegevens over laattijdige  (her)aansluitingen en 
stroomonderbrekingen? In gevallen die niet door Fluvius worden  gevat, kan door de 
getroffene daarnaast nog steeds zelf een aanvraag worden ingediend.
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1315 van 25 augustus 2021  
van ROBRECHT BOTHUYNE
1.De gevraagde cijfers gaan als bijlage. 
2.Hiervoor verwijs ik naar het kwaliteitsrapport  dat de VREG  jaarlijks publiceert op zijn 
website (rapp-2021-15.pdf (vreg.be).
3.Deze vergoedingen worden gefinancierd door de nettarieven.  De kosten  maken  deel uit 
van de endogene  kosten die onderhevig zijn aan tariefregulering  op basis van de trend. 
Daardoor is er een incentive voor de netbeheerder om het aantal klachten en 
uitbetalingen te beheren. De recupereerbaarheid  van deze vergoedingen  bij derden is 
eerder beperkt gelet op de zware (noodzakelijk gerechtelijke)  procedure en het vaak 
ontbreken van bewijskracht. 
4.Deze cijfers zijn niet beschikbaar bij Fluvius.  Dit is logisch  omdat de forfaitaire 
vergoeding een vorm van vergoeding is voor de hinder  die de klant heeft ondervonden 
door de langdurige ongeplande onderbreking of de laattijdige (her)aansluiting.  Er zijn 
wel cijfers beschikbaar over het aantal  onderbrekingen en het aantal 
(her)aansluitingen, maar deze cijfers zijn niet representatief voor de hinder die een 
klant zou kunnen ondervinden  en kunnen niet gebruikt worden voor een automatische 
toekenning. Zo kan de doorlooptijd van de realisatie  van een aansluiting bijvoorbeeld  
gemeten worden ten opzichte van de wettelijke termijnen of ten opzichte van de 
daarover gemaakte afspraak met de klant. Deze termijnen worden  eveneens beïnvloed 
door het feit dat de klant niet thuis geeft of zijn afspraken naar voorbereidende werken 
niet is nagekomen.  De onderbrekingsduur wordt gemeten op basis van de 
netonderbreking. In bepaalde  gevallen  is een actie van de klant nodig om opnieuw in 
te schakelen waardoor tijdsbestek  onderbreking klant niet altijd gelijk  is aan de duur 
van de netonderbreking.
5.De kwaliteit van de dienstverlening en de spanningskwaliteit die wordt bereikt  door 
Fluvius behoort tot de Europese top. Dit wordt ook bevestigd in het kwaliteitsrapport 
dat de VREG jaarlijks publiceert op zijn website (rapp-2021-15.pdf  (vreg.be)): “In 
vergelijking met cijfers uit de buurlanden kunnen  we vaststellen dat de 
betrouwbaarheid van het distributienet op een hoog peil gehandhaafd blijft. De 
onderbrekingscijfers van de netbeheerders in Vlaanderen  liggen in lijn met die van 
Nederland en Duitsland die tot de besten van de klas behoren”.
Naast de forfaitaire decretale regeling voor de aansprakelijkheden van de 
distributienetbeheerders  introduceerde de VREG in 2017 in de tariefmethodologie voor 
de distributienettarieven een kwaliteitsfactor (Q-factor) om de distributienetbeheerders  
aan te zetten een kwaliteitsvolle dienstverlening aan te houden en verder  te 
ontwikkelen. De prikkel resulteerde in een eerste, zij het beperkte, impact op hun 
inkomsten in de reguleringsperiode  2021-2024, volgens (o.a.)  de 
stroomonderbrekingen die optraden in hun netgebieden  in 2017,  2018 en 2019.
Gelet op de huidige kwaliteitsniveaus, gelet op de incentivering van de VREG, gelet op 
de laagdrempelige toepassing om bij eventuele  hinder beroep te kunnen  doen op het 
principe van forfaitaire schadevergoeding  en gelet op het frequent  gebruik van deze 
toepassing, lijkt een complexe automatisering van de toekenning van de vergoeding  
op dit moment  niet aangewezen. De netbeheerder zet zijn middelen best prioritair in 
om de kwaliteit van de spanning en dienstverlening systematisch  te verbeteren. 
Klanten die  hinder ondervinden,  hebben zeer laagdrempelig toegang  tot de forfaitaire 
vergoedingsmechanismen (https://www.fluvius.be/nl/thema/storingen-en-
werken/klachten/fortaitaire-vergoeding). 
Uit de door Fluvius  bezorgde  cijfers blijkt dat het aantal klanten dat hinder heeft 
ondervonden en een forfaitaire vergoeding heeft ontvangen, is toegenomen  in de 
periode 2016-2020.  Het principe van de forfaitaire vergoeding raakt dus meer en meer 
bekend bij het grote  publiek.
Daarnaast zou een automatische toekenning  van de vergoedingen ook de nettarieven  
kunnen verhogen.
BIJLAGE
Aantal dossiers en door Fluvius uitgekeerde bedragen voor hinder  op het distributienet
