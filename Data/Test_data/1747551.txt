title: Beheer van dreven - Aanpak
thema: Natuur en Milieu
Onroerend erfgoed
pdf link: https://docs.vlaamsparlement.be/pfile?id=1747551
thema link: https://www.vlaamsparlement.be/parlementaire-documenten/schriftelijke-vragen/1545112
SCHRIFTELIJKE VRAAG
nr. 653
van MIEKE  SCHAUVLIEGE
datum: 12 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Beheer van dreven  -  Aanpak
De jongste weken doken  er enkele  dossiers  op waarbij lokale besturen er overtuigd voor 
kozen om ‘oude’ dreven te kappen. Dreven en bomenrijen  bestaan uit individuele bomen, 
maar de waarde  van een dreef of rij is hoger  dan de som van de waarde van de individuele 
bomen. Ze vormen lijnen in het landschap met een uitgesproken esthetische, 
cultuurhistorische en ecologische waarde.
Bij de advisering over dreven wordt  zowel door het Agentschap voor Natuur  en Bos (ANB) 
als het agentschap  Onroerend Erfgoed  veelal zeer veel belang gehecht aan het behoud van 
een dreef als een geheel. In veel dossiers wordt gekozen voor een integrale vervanging 
van dreven waarbij nog gezonde bomen  moeten wijken voor een volledig nieuwe  dreef. De 
waarde van oude bomen op het vlak van onder meer ecologie en koolstofopslag wordt  
hierbij veelal sterk genegeerd.
Verschillende wetenschappers  pleiten voor een meer genuanceerde aanpak waarbij dreven 
niet in één keer vervangen worden.  Dreven hoeven immers  niet in één keer vervangen te 
worden. Vaak is het perfect mogelijk de noodzakelijke ingrepen te concentreren op een 
beperkt aantal risicobomen. Het selectief verjongen van bomen zal de aanblik van de dreef 
natuurlijk veranderen. Oude en jonge bomen, eventueel behorend tot verschillende 
soorten, zullen door elkaar voorkomen. Gemengde, structuurrijke  beplantingen  zijn vaak 
beter bestand  tegen  klimaatextremen dan gelijkjarige aanplantingen met één soort.
De voorbije maanden was er protest  over de kapping van dreven  in Herentals, Boechout,…. 
Ook in het kasteeldomein  van Poeke wenst  Toerisme Vlaanderen  enkele van de oudste  
bomen uit het domein te kappen met het oog op van dreefherstel.
1.Heeft  de minister begrip voor het standpunt van meerdere  wetenschappers  dat bij het 
herstel van dreven meer aandacht  besteed moet worden aan het behoud van oude 
bomen gezien de ecologische, recreatieve en maatschappelijke waarde van deze 
bomen?
2.Overweegt de minister  om vernieuwde richtlijnen uit te werken waarbij er meer 
aandacht is voor het behoud  van oude bomen bij het beheer van dreven en de 
advisering van dreefherstel?
3.Is de minister  het ermee eens dat veel meer gestreefd moet worden  naar gemengde,  
structuurrijke beplantingen  aangezien die vaak beter bestand zijn tegen 
klimaatextremen dan gelijkjarige  aanplantingen met één soort?
4.Is de minister het ermee  eens dat voorafgaand aan de uitwerking van een nieuwe  visie 
zowel bij het beheer als bij advisering een zeer terughoudend standpunt ingenomen 
wordt m.b.t. het kappen van oude bomen  in een dreef voor dreefherstel?
Deze vraag werd gesteld aan de ministers Zuhal Demir  (1228), Matthias Diependaele 
(653).
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
GECOÖRDINEERD ANTWOORD
op vraag nr. 653 van 12 juli 2021
van MIEKE  SCHAUVLIEGE
1.Het behoud van oude bomen in dreven is zeker belangrijk. Ik heb de laatste jaren ook  
verschillende oude bomen en dreven beschermd  als monument. Dreven hebben  
verschillende waarden: er is de cultuurhistorische waarde en er zijn ook de ecologische, 
recreatieve en maatschappelijke waarden. Al deze waarden  worden bij nood aan herstel 
altijd ten opzichte  van elkaar afgewogen. Ook het veiligheidsaspect speelt een 
belangrijke en vaak doorslaggevende rol. Het gepaste  behoud en beheer van bomen  en 
dreven hangt  dus veelal af van de lokale context. In sommige gevallen zal men 
inderdaad een gehele of gedeeltelijke  vervanging van dreven voorzien, maar het kan 
ook gaan om een kroonreductie, een sectorale  of gefaseerde vervanging of een 
individueel boombeheer.
Het agentschap Onroerend  Erfgoed  en het Agentschap voor Natuur  en Bos werken in 
alle gevallen constructief mee om te zoeken naar de ‘beste’  oplossing, in overleg en 
open dialoog met de eigenaars, beheerders en lokale besturen.  De medewerkers  
brengen hun praktijkervaring in bij overlegtrajecten  die vaak meerdere jaren in beslag  
nemen.
2.Het Agentschap  voor Natuur  en Bos heeft vademeca,  waaronder het Technisch 
vademecum: Bomen , opgesteld in het kader van een duurzaam en ecologisch  
groenbeheer (visie Harmonisch Park- en Groenbeheer). Drie pijlers  vormen de basis: de 
maatschappelijke noden  van de (park)gebruiker, het behoud en de versterking van de 
natuurwaarden, de bescherming van het leefmilieu.
Daarnaast publiceerde het agentschap Onroerend Erfgoed  in 2017 een online 
handleiding voor het beheer van historische  dreven en wegbeplantingen (Handleiding: 
Het beheer  van historische dreven en wegbeplantingen | Onroerend Erfgoed ). In 
hoofdstuk 4 gaat deze handleiding  in op het hedendaagse beheer van dreven en reikt 
ze beheerders elementen aan om een goede afweging te kunnen maken  bij het herstel 
van oude dreven. Ook de mogelijke ecologische waarden worden  in dit hoofdstuk 
besproken. In hoeverre elke waarde doorweegt, is voor elke dreef anders en dient men 
geval per geval te evalueren. Naast  de boomsoort bepalen ook de plantafstand, de 
eventuele snoei en de vitaliteit van de bomen de mogelijke  opties voor dreefherstel. 
Ik concludeer hieruit  dat deze vademeca  en de handleiding voldoende handvaten 
bevatten voor zowel beheerders als besturen om een zorgvuldige inschatting te kunnen 
maken. Een vernieuwing  van deze richtlijnen is niet nodig.
3.Een belangrijk cultuurhistorisch kenmerk van dreven is in veel gevallen de 
gelijkjarigheid en homogeniteit  in beplanting. De reden waarom we dreven  zo sterk 
appreciëren, is vaak het indrukwekkende  beeld van de volwassen dreef met even dikke  
stammen op een regelmatige afstand. Om dit beeld in de toekomst  te kunnen behouden, 
is een volledige  vervanging soms nodig.  Dit moet per geval  worden  onderzocht, 
afhankelijk van welke waarden  doorwegen.  Daarnaast nemen het agentschap 
Onroerend Erfgoed en het Agentschap voor Natuur en Bos in hun advies over de 
boomsoortkeuze steeds aspecten mee over gevoeligheid  voor bijvoorbeeld ziektes (Es, 
Paardenkastanje, …) en klimaatverandering  (Beuk, …). 
4.Ondoordacht kappen zonder visie op het herstel en de toekomst van een dreef kan 
inderdaad niet. Het doel moet altijd zijn om een dreef op een passende manier  te 
herstellen en waar mogelijk betere kansen  voor de toekomst te geven. De administraties 
nemen steeds een terughoudend standpunt  in over een eventuele kapping. Waar 
mogelijk kunnen gezonde bomen blijven staan, maar men maakt steeds een afweging  
ten opzichte van de toekomstkansen van de nieuwe bomen  en het eindbeeld van de 
dreef. 
Een beheersplan is een belangrijk instrument om alle mogelijke opties te onderzoeken 
en een beslissing op maat te nemen. Voor het kasteeldomein van Poeke besteedt  het 
geïntegreerd beheersplan voor de periode  2003-2027 veel aandacht aan alle 
aangehaalde aspecten.  De meeste vellingsingrepen voor de dreven zijn facultatief 
voorzien zodat afweging en bijsturing steeds mogelijk zijn. In de looptijd van dit plan 
(24 jaar) zal slechts 16,5% van het totale resterende drevenbestand vervangen zijn, 
bovendien op locaties waar de uitval van oude dreefbomen groot was of is. Deze 
gedoseerde aanpak  wordt begeleid vanuit een beheerscommissie die in consensus 
beslist. Daarnaast gaat in dit plan, omwille  van biodiversiteit, ook veel aandacht  naar 
behoud van oude bomen en dood hout in de aanliggende bosbestanden.  Toerisme 
Vlaanderen volgt dit beheersplan verder  op.
