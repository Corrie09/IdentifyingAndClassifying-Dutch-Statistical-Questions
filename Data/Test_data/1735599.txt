title: Wildschade - Evolutie
thema: Natuur en Milieu
pdf link: https://docs.vlaamsparlement.be/pfile?id=1735599
thema link: https://www.vlaamsparlement.be/parlementaire-documenten/schriftelijke-vragen/1531448
SCHRIFTELIJKE VRAAG
nr. 1117
van STIJN DE ROO
datum: 14 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Wildschade  -  Evolutie
Sinds 1 september 2009 is het ‘besluit van de Vlaamse Regering over de vergoeding  van 
wildschade veroorzaakt  door niet-bejaagbaar  wild en de vergoeding  van schade door 
beschermde soorten’ van kracht. Dit besluit  regelt de administratieve procedure voor de 
vergoedingen van belangrijke schade die werd veroorzaakt door niet-bejaagbaar wild 
(uitvoering van artikel 25 van het Jachtdecreet) of door een beschermde soort (uitvoering 
artikel 52 van het Natuurdecreet).
Zowel schade  bij landbouwers als schade  bij particulieren komt in aanmerking voor een 
schadevergoeding. Een schadevergoeding  kan worden  aangevraagd door de schadelijder 
binnen de twaalf werkdagen  na het vaststellen van de schade.
Het aangeven van wildschade is echter een omslachtige procedure en de oorzaak  van de 
schade is vaak niet gemakkelijk aan te tonen.
Ten gevolge van de coronapandemie en de geldende coronamaatregelen kon de jacht het 
afgelopen jaar niet normaal verlopen.
1.Hoeveel aangiftes  van wildschade  waren er in 2017, 2018, 2019, 2020 en de eerste  
helft van 2021? Graag een overzicht van het aantal aangiftes  per provincie,  van het 
aantal ontvankelijke dossiers per provincie  en met vermelding van het schadebedrag.
2.Heeft  de minister een toename  van wildschade  vastgesteld door de geldende 
coronamaatregelen?
3.Hoe verklaart de minister de evolutie van aangegeven wildschade  in de afgelopen 
jaren?
4.Welke drempels stelt de minister vast bij de aangifte van wildschade?
5.Welke initiatieven plant de minister om drempels weg te werken  en het aantal 
aangiftes te laten stijgen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1117 van 14 juni 2021
van STIJN DE ROO 
1.Ik verwijs voor het antwoord op deze vraag naar de overzichtstabel in bijlage 1. Voor 
2021 wordt enkel  het aantal aangiftes  vermeld omdat de meeste dossiers nog in 
behandeling zijn. Voor 2020 zijn de schadebedragen nog niet definitief omdat nog niet 
alle ramingen zijn binnengekomen. Voor meer uitleg hierover verwijs ik naar het 
antwoord op de schriftelijke vraag nr. 184, 427 en nr. 637 van collega Coenegrachts.
2.Schade door jachtwild wordt in principe  niet vergoed via het faunafonds. Net zoals ook 
reeds geantwoord in mei vorig jaar op dezelfde vraag,  is er wat aangiftes betreft, geen 
stijging zichtbaar die kan gekoppeld worden aan de coronamaatregelen. Dit is ook 
logisch omdat de meeste soorten die aanzienlijke schade kunnen veroorzaken, ook 
bestreden mogen worden. Soorten waarvoor  bestrijding is toegestaan,  komen immers  
niet in aanmerking  voor een vergoeding uit het faunafonds. De uitgekeerde 
vergoedingen aan landbouwers  betreffen  dan ook hoofdzakelijk soorten die ook zonder 
coronamaatregelen niet bejaagd  mogen worden zoals overwinterende ganzen en bever.
3.Er is een duidelijk  stijgende trend zichtbaar.  Zowel in het aantal aangiftes  als in de 
uitbetaalde bedragen.  Deze stijging  is het meest uitgesproken in de provincie  West-
Vlaanderen en dit zowel op het vlak van aantal aangiftes als uitgekeerde  bedragen. In 
West-Vlaanderen is dit te wijten aan schade door overwinterende  ganzen. Het is niet 
zo dat de populatie  de laatste jaren sterk is toegenomen1. Wel kan het aantal 
overwinterende ganzen fluctueren van jaar tot jaar. Een piek in het aantal 
overwinteraars in combinatie met een bepaalde klimatologische omstandigheden 
(vorst/vochtigheid) kan ook de landbouwschade sterk doen toenemen. De 
aanwezigheid van ganzen op een waterverzadigde akkers geeft een verhoogd risico op 
verslemping en opbrengstverlies.  Daarnaast speelt  vermoedelijk ook een toenemende 
bekendheid van het aangifteloket een rol in de stijging van het aantal dossiers.
4.Tot enkele jaren geleden verliepen alle aangiftes op papier. Door de beleidskeuze van 
de Vlaamse  Regering om maximaal digitaal  te werken, werd door het Agentschap voor 
Natuur en Bos (ANB)  een digitaal aangifteloket ontwikkeld. Hier kan je sinds enkele 
jaren schade melden of een aangifte doen. Omdat niet iedereen  even vlot zijn weg 
vindt in de digitale loketten, heeft ANB dit jaar een nieuwe en laagdrempelige versie  
van het e-loket gelanceerd. Momenteel  worden een aantal kinderziektes  weggewerkt 
door de IT-dienst van het ANB. Men kan ook nog steeds een dossier  op papier  indienen 
maar de digitale weg verdient uiteraard de voorkeur.
5.Het is niet het doel van het Faunafonds  om een zo hoog mogelijk aantal aangiftes  te 
bekomen. Wel is het de bedoeling om belangrijke schade  veroorzaakt door beschermde  
soorten of niet-bejaagbaar  wild op een correcte manier te vergoeden.
Hier merken we dat een toenemende bekendheid van het systeem  ook mee 
verantwoordelijk is voor een stijging in het aantal aangiftes.  We merken dit in West-
Vlaanderen bij de ganzenschade maar ook in zones met everzwijnen- of beverschade. 
1 
https://purews.inbo.be/ws/portalfiles/portal/18237919/Natuur.oriolus_2020_1_Trends_in_aantallen_en_versprei
ding_van_overwinterende_ganzen_in_Vlaanderen.pdf 
Om de dienstverlening  zo vlot mogelijk te laten verlopen, blijven  we dan ook investeren  
in een performant e-loket.  Zo hopen we bijvoorbeeld  dat het e-loket in de toekomst 
ook kan communiceren met de databanken  van de landbouwadministratie zodat 
landbouwers die een aangifte willen doen automatisch ook hun verzamelaanvraag  te 
zien krijgen. Bij dergelijke  systemen  is het steeds zoeken naar het juiste evenwicht 
tussen enerzijds een minimalisatie van de administratieve  lasten voor de aanvrager en 
de overheid en anderzijds een minimalisatie van de kans op fraude. Om als een goede 
huisvader met de beschikbare  middelen te kunnen omgaan, dient de overheid  dan ook 
de nodige controles  te kunnen doen.
BIJLAGE
Overzichtstabel
