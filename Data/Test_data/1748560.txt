title: Pleegouders - Omstandigheidsverlof
thema: Lokale overheden en Binnenlands bestuur
Vlaamse administratie
pdf link: https://docs.vlaamsparlement.be/pfile?id=1748560
thema link: https://www.vlaamsparlement.be/parlementaire-documenten/schriftelijke-vragen/1547473
SCHRIFTELIJKE VRAAG
nr. 375
van KATRIEN  SCHRYVERS
datum: 19 juli 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Pleegouders  -  Omstandigheidsverlof
Alle ouders en dichte  familieleden  willen aanwezig  zijn op de belangrijke  momenten in 
het leven van hun kinderen. Denken we maar aan het huwelijken, begrafenissen  
enzovoort. Om dat mogelijk te maken,  kunnen ouders en dichte familieleden ook 
omstandigheidsverlof genieten, van ‘klein verlet’ zoals het algemeen  bekend is. Het 
aantal dagen  waarop de personeelsleden van de Vlaamse  en de lokale  en de provinciale 
overheden recht hebben om die gebeurtenissen bij te wonen, zijn opgenomen in de 
respectieve rechtspositieregelingen.  
Maar ook voor pleegouders  zijn dergelijke momenten in het leven van kinderen  waar zij 
zorg voor dragen of gedragen  hebben  onmiskenbaar  een belangrijke  gebeurtenis. 
Pleegouders bieden immers voor kinderen een warme thuis en geven hen de nodige zorg, 
vaak ook voor lange tijd. Wanneer  iemand voor wie deze pleegouders de zorg op zich 
genomen hebben bijvoorbeeld  in het huwelijk treedt,  dan is dat ook voor die pleegouders 
een belangrijke mijlpaal. Dat de pleegouders  daarbij aanwezig  willen zijn, spreekt voor 
zich. En zij zouden daar ook de mogelijkheid voor moeten hebben, net zoals dat voor alle 
ouders het geval is.
In die zin werd op 13 juli 2021 een belangrijke doorbraak gerealiseerd.  Vakbonden  en 
werkgevers bereikten  die dag binnen de Nationale Arbeidsraad (NAR) immers een 
akkoord over het recht op klein verlet voor pleegkinderen  en pleegouders. In het NAR-
advies wordt het pleegkind gelijkgesteld met een gewoon kind binnen  de familie. 
Concrete gevolgen zijn bijvoorbeeld het recht op omstandigheidsverlof voor een 
pleegkind als zijn of haar (al dan niet pleeg-)broer of zus in het huwelijk treedt. Of 
wanneer de grootmoeder (de moeder  van de pleegouder) komt te overlijden. 
Pleegouders kunnen  dan weer rekenen op klein verlet als het pleegkind bijvoorbeeld zijn 
plechtige communie doet.
Het advies voorziet in deze nieuwe rechten  voor pleegkinderen voor wie bij aanvang van 
de plaatsing duidelijk  is dat ze minstens zes maanden in het pleeggezin  zullen  blijven  
(langdurige pleegzorg). Als de pleegzorg effectief drie jaar geduurd  heeft,  blijven deze 
rechten voor de rest van het leven van het pleegkind. En kunnen pleegouders 
bijvoorbeeld klein verlet  opnemen  voor het huwelijk van hun pleegkind.
Het akkoord, dat zonder meer een belangrijke stap vooruit is in de volwaardige  
erkenning van pleegzorg,  moet nu nog wel in wetgeving worden omgezet.
1.Hoe staat de minister tegenover het toekennen van dezelfde  verlofmogelijkheden 
aan pleegouders als aan andere ouders om ze in staat te stellen  de belangrijke 
momenten in het leven van hun pleegkinderen te kunnen bijwonen?
2.Zal de minister de nodige initiatieven nemen om de afspraken die binnen  de NAR in 
dezen bereikt werden ook in de rechtspositieregelingen voor het personeel van de 
diensten van de Vlaamse  overheid en van de lokale  en provinciale besturen op te 
nemen? Zo ja, binnen welke termijnen  acht hij dit haalbaar?
Vragen over hetzelfde  onderwerp werden gesteld  aan de ministers Bart Somers (375), 
Ben Weyts  (908).
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 375 van 19 juli 2021
van KATRIEN  SCHRYVERS
1.Ik sta positief ten opzichte van het toekennen van dezelfde  verlofmogelijkheden aan 
pleegouders. Ik verwijs  graag  naar het recent goedgekeurd besluit  van de Vlaamse 
Regering om het rouwverlof  binnen de Vlaamse overheid vanaf 1 oktober 2021 eveneens 
aan pleegouders toe te kennen. Daarnaast  keurde  de Vlaamse  Regering het besluit  om 
het rouwverlof  toe te kennen aan de personeelsleden, incl. pleegouders, van de lokale 
en provinciale  besturen voor een eerste keer principieel goed op 16 juli 2021.  
2.Net zoals bij het rouwverlof  zal ik bij toekomstige regelgevende  initiatieven rond klein 
verlet erop toezien  dat pleegouders  een verlof krijgen  gelijkgesteld met het verlof  voor 
andere ouders.
Voor het personeel  van de lokale en provinciale besturen kan ik daarbij aanvullen  dat 
éénmaal de federale regelgevende initiatieven in werking treden, deze rechtstreeks van 
toepassing zijn voor de contractuele personeelsleden. Voor de statutaire 
personeelsleden moeten  we ook het besluit  rechtspositieregeling aanpassen. Mocht er 
in tussentijd een verschil in behandeling ontstaan tussen contractuele  en statutaire 
personeelsleden in de lokale en provinciale besturen,  dan kunnen zij steeds 
dienstvrijstelling toekennen aan hun statutaire personeelsleden.
