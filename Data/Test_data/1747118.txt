title: Inzameling batterijen - Sensibiliseringsacties Bebat
thema: Natuur en Milieu
pdf link: https://docs.vlaamsparlement.be/pfile?id=1747118
thema link: https://www.vlaamsparlement.be/parlementaire-documenten/schriftelijke-vragen/1547241
SCHRIFTELIJKE VRAAG
nr. 1243
van FREYA PERDAENS
datum: 16 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Inzameling batterijen  -  Sensibiliseringsacties Bebat
Op allerhande manieren  sensibiliseert  Bebat  de burgers over het inzamelen van 
batterijen. Vroeger was dat een heel eenvoudig en gelijkaardig proces, aangezien  veel 
batterijen van hetzelfde type waren. Door de sterke  elektrificatie  van de maatschappij  
(denken we bijvoorbeeld maar aan elektrische wagens, elektrische fietsen en andere 
Segways), zijn de in te zamelen  batterijen veel minder eenvormig dan vroeger.  Dat 
vraagt een andere  manier  van sorteren  en vooral inzamelen. Grotere lithium ion 
batterijen kunnen, omwille van de veiligheid, immers niet ingezameld  worden in de 
klassieke inzamelpunten in winkels of scholen,  maar moeten  ingezameld  worden  op het 
recyclagepark.
1.Op welke manier sensibiliseert  Bebat over de manier waarop verschillende types  
batterijen op verschillende plaatsen moeten  worden ingezameld?
2.Wat is de planning en de timing van verdere sensibiliseringscampagnes  rond het 
apart ophalen van verschillende types  batterijen?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME 
ANTWOORD
op vraag nr. 1243 van 16 juli 2021
van FREYA  PERDAENS
1.Bebat voert regelmatig sensibiliseringscampagnes naar het grote publiek om hen aan 
te sporen hun afgedankte batterijen binnen te brengen  in 1 van de 23.500  
inzamelpunten. Daarnaast wordt ook via social media, blogs  en de website  van Bebat 
gecommuniceerd over de verschillende inzamelkanalen. Gezien er nu meer en meer 
verschillende types batterijen op de markt gebracht worden, zal de manier van 
inzameling ook veranderen.
Begin juli 2021 startte Bebat met een nieuwe sensibiliseringscampagne  en de verdeling  
van de nieuwe  inzameldoosjes.  Het nieuwe herbruikbare  inzameldoosje dat 
consumenten voortaan ook kunnen  gebruiken om hun batterijen naar een inzamelpunt 
te vervoeren, heeft niet alleen een nieuwe look, het bevat ook nieuwe richtlijnen voor 
het bewaren en binnenbrengen van lege batterijen. Onder het motto “meet je het, dan 
weet je het” kan er met het doosje eenvoudig worden nagegaan waar batterijen al dan 
niet mogen worden  binnengebracht. Past een batterij in de cirkelvormige opening van 
het doosje, dan kan deze worden binnengebracht op school.  Passen batterijen niet 
door de cirkelvormige opening maar wel in de kubus, dan zijn ze welkom in alle 
inzamelpunten in winkels. Batterijen die helemaal niet in de kubus  passen  mogen  dan 
weer worden binnengebracht  in een recyclagepark.  Op recyclageparken kunnen 
batterijen tot 20 kg worden ingezameld. 
Bebat startte ook met de uitrol van nieuwe inzamelrecipiënten voor de verschillende 
inzamelkanalen. Ook deze uitrol wordt begeleid met de nodige  sensibilisering en 
informatie om inzamelpunten en burgers duidelijk te maken waar welke batterij  
ingezameld kan worden. 
Batterijen van meer dan 20 kg worden verkocht en geplaatst  door professionelen zoals 
garages of installateurs. De terugname van deze batterijen wordt georganiseerd  via 
het professionele  circuit. De consument neemt  hiervoor best contact op met de 
verkoper voor meer informatie. Producenten van dergelijke batterijen zijn zelf 
verantwoordelijk voor de inzameling en verwerking van deze batterijen. Bebat  biedt 
aan deze producenten  een individuele oplossing  om dit te regelen.
2.De sensibiliseringscampagnes startten begin  juli 2021 met de verdeling onder de 
burgers van de nieuwe inzamelkubus met een begeleidende brief en 
inzamelinstructies. Tegelijkertijd  startte  ook communicatie  op TV en radio. Vanaf begin  
september 2021 startte een brede  communicatie over het nieuwe inzamelgedrag op 
radio en TV gecombineerd  met onlinecommunicatie,  artikels en affichage. 
Sinds juli worden  de verschillende inzamelkanalen  uitgerust  met nieuwe 
inzamelrecipiënten. Per inzamelkanaal werd een specifieke communicatie  voorzien en 
een downloadcentrum waar instructiefilmpjes- en fiches beschikbaar zijn. Rekening  
houdend met het grote aantal inzamelpunten (23.500) zal deze uitrol doorlopen tot 
begin volgend jaar. 
De uitleg over de inzamelwijze zal blijvend opgenomen worden in de verschillende  
communicatiecampagnes die Bebat  op regelmatige  tijdstippen  in het jaar voert.
