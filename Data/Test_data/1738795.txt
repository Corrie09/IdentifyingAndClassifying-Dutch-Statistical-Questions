title: Vlaamse Gemeenschapscommissie (VGC) - Integratie beleids- en beheerscyclus (BBC)
thema: Brussel en de Vlaamse Rand
Lokale overheden en Binnenlands bestuur
pdf link: https://docs.vlaamsparlement.be/pfile?id=1738795
thema link: https://www.vlaamsparlement.be/parlementaire-documenten/schriftelijke-vragen/1538942
SCHRIFTELIJKE VRAAG
nr. 351
van KARL VANLOUWE
datum: 28 juni 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Vlaamse Gemeenschapscommissie (VGC)  -  Integratie beleids-  en beheerscyclus (BBC)
Het besluit  van de Vlaamse  Regering van 4 december 2020 voert vanaf 1 januari 2022 een 
nieuw begrotings-  en rekeningstelsel  in voor de Vlaamse Gemeenschapscommissie. Daarbij 
wordt uitgegaan van het stelsel van de beleids- en beheerscyclus  voor de Vlaamse lokale 
besturen. Er wordt echter wel rekening gehouden met de bijzondere positie en het unieke 
karakter van de VGC en de specifieke  rol van de Vlaamse  overheid in Brussel.
Het BBC-stelstel zorgde voor meer duidelijkheid  en transparantie  aangaande de 
beleidscyclus binnen de Vlaamse lokale besturen. Zo is het mogelijk via de website van het 
Agentschap Binnenlands  Bestuur  (ABB)  enkele beleidsanalysetools terug te vinden.  
Daarmee kan niet alleen een gemeente tot op beleidsinitiatief worden nagekeken maar 
stelt dit ook in staat om meerdere  gemeenten  en clusters van gemeenten  met elkaar te 
vergelijken en af te wegen.
Het zou interessant zijn om de BBC-gegevens van de VGC eveneens in dergelijke database 
te integreren om verdere  vergelijkingen met lokale besturen  in Vlaanderen mogelijk te 
maken. De VGC mag dan wel een sui generis-statuut  hebben,  toch vormt deze Vlaamse 
instelling in feite het lokale bestuur van de Vlaamse Gemeenschap in Brussel. Uiteraard 
dient hier wel rekening  gehouden te worden met de specifieke  situatie van de VGC in 
Brussel, daar zij enkel bevoegd is voor de uitvoering van gemeenschapsbeleid.
1.Zal de administratie van de minister werk maken van de integratie van de BBC-
gegevens van de VGC binnen de verschillende  beleidsanalysetools voorhanden?
2.Zijn er in dat verband bepaalde  technische beperkingen die een volledige integratie in 
de weg staan of wordt  dat op dit moment verder onderzocht?  
3.Op welke manier zal ABB rekening houden met de VGC-gegevens in de algemene 
analyse van de BBC-gegevens van de lokale  besturen?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 351 van 28 juni 2021
van KARL VANLOUWE
De VGC is een autonoom bestuur,  waar ABB eveneens het administratief toezicht op 
uitvoert, maar dit valt onder de bevoegdheid van Minister Dalle. Het administratief toezicht 
op de steden en gemeenten valt onder mijn bevoegdheid.  Na consulatie van collega 
minister Dalle kan ik u volgende  antwoorden bezorgen. 
1.ABB zal de gegevens die de Vlaamse Gemeenschapscommissie  (VGC) aan de Vlaamse 
Regering bezorgt via de digitale rapportering over de gegevens  van de beleidsrapporten 
integreren in de bestaande database met de gegevens van alle besturen die de beleids- 
en beheerscyclus toepassen. De gegevens van de VGC zullen net zoals die van de lokale 
en de provinciale  besturen raadpleegbaar  zijn via de analysetools die het Agentschap 
Binnenlands Bestuur (ABB) via zijn website aanbiedt. 
2.Er zijn geen technische beperkingen  die een integratie van de gegevens van de VGC in 
de BBC-database in de weg staan. Omdat  er beperkte afwijkingen zijn in de 
rekeningenstelsels wordt op dit moment nog onderzocht of de gegevens van de VGC 
rechtstreeks via de analysetools voor de lokale en provinciale  besturen kunnen worden  
ontsloten, dan wel of dat beter gebeurt  via gelijkaardige analysetools voor de VGC.
3.Het is voorlopig  niet de bedoeling van ABB om de gegevens van de VGC standaard mee 
op te nemen in globale  analyses over de Vlaamse  lokale  en provinciale besturen. 
