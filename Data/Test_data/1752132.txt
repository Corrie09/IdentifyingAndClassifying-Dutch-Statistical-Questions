title: Aanpak discriminatie - Correspondentietesten
thema: Gelijke kansen
pdf link: https://docs.vlaamsparlement.be/pfile?id=1752132
thema link: https://www.vlaamsparlement.be/parlementaire-documenten/schriftelijke-vragen/1549207
SCHRIFTELIJKE VRAAG
nr. 395
van MAXIM VEYS
datum: 7 september 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Aanpak discriminatie  -  Correspondentietesten
Op basis van de bevindingen  in het eindrapport van het Expertencomité Discriminatie 
heeft de Vlaamse  Regering eind 2020 beslist dat correspondentietesten kunnen worden 
ingezet om discriminatie aan te pakken. Daarbij  heeft de minister aangegeven te werken 
op drie sporen. 
Het eerste  spoor betreft de Vlaamse overheid als werkgever.  Een eerste actie daarin is 
aan de hand van correspondentietesten een nulmeting uit te voeren rond discriminatie. 
Een tweede  actie is het uitvoeren van statistische analyses en monitoring van het 
selectieproces. Waar de eerste actie veeleer gericht is op de eerste fase van het 
selectieproces, namelijk  de selectie op basis van cv's, brengt  de tweede actie ook de 
uitval van kansengroepen in verdere fases in kaart. Verder zal er binnen het eerste spoor  
ook worden ingezet op opleiding,  sensibilisering en training voor 
selectieverantwoordelijken en wetenschappelijk onderzoek rond de ruimere context  en de 
achterliggende mechanismen van discriminatie. Het tweede spoor  is de lokale besturen 
als werkgever. Ook daar kan een nulmeting  worden  uitgevoerd op basis van 
correspondentietesten. Lokale besturen  beslissen  zelf of ze dit aanbod  al dan niet zullen 
gebruiken. Het derde spoor gaat over het ondersteunen van lokale  besturen die zelf 
beleid willen voeren  tegen discriminatie. Deze lokale besturen kunnen  rekenen  op 
inhoudelijke en financiële steun.
1.Wanneer start de nulmeting rond discriminatie bij de Vlaamse  overheid  als 
werkgever? Wanneer  mogen we de eerste resultaten  ervan verwachten?  
2.Is er al een aanbod  gedaan aan lokale besturen  om - via een nulmeting op basis van 
correspondentietesten - hun rol als werkgever te onderzoeken op mogelijke 
discriminatie? Zo ja, welke lokale besturen  hebben daar al gebruik  van gemaakt? Zo 
niet, wanneer mogen lokale besturen  een aanbod verwachten?  
3.Hebben lokale besturen  al de mogelijkheid om financiële en/of inhoudelijke  
ondersteuning aan te vragen  voor hun eigen beleid rond antidiscriminatie  en gelijke  
kansen? Zo ja, waar kan men die ondersteuning aanvragen? Wat houdt die 
ondersteuning in? Wat zijn de voorwaarden? Is die ondersteuning ook gepland voor 
lokale besturen die correspondentietesten  wensen  te organiseren  op de lokale 
huurmarkt?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 395 van 7 september 2021
van MAXIM VEYS
1-2.Op 14 juli 2021 heeft mijn administratie,  het Agentschap Overheidspersoneel, een 
overheidsopdracht via e-Notification  (het nationale  publicatieplatform voor 
overheidsopdrachten) gepubliceerd  voor de ontwikkeling van een academische 
methodiek voor sensibiliserende correspondentietesten  bij de Vlaamse overheid en de 
lokale besturen  als publieke werkgevers en voor de uitvoering  van een eerste 
nulmeting bij de Vlaamse  overheid op basis van deze academische methodiek. De 
indieningstermijn voor offertes voor deze overheidsopdracht is geëindigd  op 30 
augustus 2021. Er werd voor deze overheidsopdracht  één offerte ontvangen, dewelke 
evenwel niet toeliet tot gunning van de overheidsopdracht  over te gaan omdat het 
bedrag van de ingediende offerte  het vooropgestelde  budget alsook het drempelbedrag  
van de overheidsopdracht  overschreed.  Daarom heeft mijn administratie op mijn 
verzoek de overheidsopdracht een tweede  keer gepubliceerd via e-Notification op 17 
september 2021 (raadpleegbaar via https://enot.publicprocurement.be/enot-
war/preViewNotice.do?noticeId=423114). Er kunnen offertes worden ingediend voor 
deze overheidsopdracht tot en met 15 oktober  2021. De overheidsopdracht zal in 
november 2021 gesloten en gegund kunnen worden, waarna kan worden gestart met 
de uitvoering ervan. De oplevering van de academische methodieken  voor 
sensibiliserende correspondentietesten  bij de Vlaamse  overheid en de lokale besturen 
is overeenkomstig het bestek van de overheidsopdracht voorzien voor eind april 2022.  
De resultaten  van de eerste nulmeting via sensibiliserende  correspondentietesten bij 
de Vlaamse overheid als werkgever verwacht  ik eind december  2022.
3.Verschillende steden hebben reeds correspondentietesten op hun woon- en/of 
arbeidsmarkt laten uitvoeren of zijn dit van plan.  Ik wil een ondersteuningsaanbod 
voorzien voor álle lokale besturen  die mee willen werken aan de bestrijding van 
discriminatie en binnen hun lokaal antidiscriminatie- en gelijkekansenbeleid een stap 
verder willen gaan. In dit aanbod zal ik zowel  inhoudelijke als financiële ondersteuning 
voorzien.
