title: Cultuurbeleid - Afsprakenkader onderzoek (2)
thema: Cultuur
pdf link: https://docs.vlaamsparlement.be/pfile?id=1755360
thema link: https://www.vlaamsparlement.be/parlementaire-documenten/schriftelijke-vragen/1549034
SCHRIFTELIJKE VRAAG
nr. 444
van CATHY  COUDYSER
datum: 3 september 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Cultuurbeleid  -  Afsprakenkader onderzoek (2)
In zijn antwoord op mijn schriftelijke vraag nr. 102 van 10 december  2020 deelde de 
minister mee dat het afsprakenkader  op het vlak van beleidsrelevant cultuuronderzoek 
toen nog niet definitief  was goedgekeurd en dat hij verwachtte dat deze oefening rond zou 
zijn tegen begin maart 2021. De grote lijnen van dit kader kon hij wel al meedelen en die 
zijn als volgt: in het afsprakenkader spreken  het departement en de steunpunten af om 
samen een onderzoeksagenda beleidsrelevant cultuuronderzoek op te maken  met de 
beschrijving van de belangrijkste thema’s die voor een langere periode voor het 
beleidsdomein Cultuur best worden onderzocht. Daarbij aansluitend  wordt jaarlijks geen 
onderzoekskalender opgemaakt met een overzicht van alle beleidsrelevante 
cultuuronderzoeken die het departement en de steunpunten het komende werkjaar van 
plan zijn uit te (laten) voeren. Het afsprakenkader bevat verder per steunpunt specifieke 
afspraken over het verzamelen, beheren,  verwerken en ontsluiten van beleidsrelevante 
data en kencijfers.  Specifiek  voor het sociaal-culturele werkveld, het circuskunstenveld en 
het bovenlokale cultuurveld zouden er in het afsprakenkader met de betrokken 
steunpunten (Socius,  Circuscentrum en OP/TIL) afspraken gemaakt worden  over de 
opmaak van een landschapstekening.
De minister gaf tot slot ook een overzicht mee van de in 2021 geplande onderzoeken 
vanwege het departement.
1.Welke thema’s liggen in het definitieve afsprakenkader vervat om de komende periode 
rond cultuur onderzoek te verrichten? In welke mate heeft de coronacrisis geleid  tot 
bijsturingen ter zake? 
2.Kan de minister meer duidelijkheid verschaffen over de afspraken die met elk 
individueel steunpunt werden gemaakt  zowel  qua beheer van data en kencijfers als 
rond de opmaak van een landschapstekening  (wat Socius, Circuscentrum en OP/TIL 
betreft)?
3.Graag een overzicht van de voor 2022 geplande beleidsrelevante  cultuuronderzoeken 
(met inbegrip van de identiteit van de actor die het onderzoek voert of laat uitvoeren, 
finaliteit van het onderzoek en de vooropgestelde  timing  voor zowel  de start als 
oplevering van het onderzoek).
4.Zijn er (deel)onderzoeken normaal voorzien in 2021 die om uiteenlopende redenen dit 
jaar toch niet konden/zullen kunnen plaatsvinden? Over welke  gaat het meer concreet  
en kan de minister  een aangepaste timing  meedelen?
JAN JAMBON 
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
ANTWOORD
op vraag nr. 444 van 3 september 2021
van CATHY  COUDYSER
Ter inleiding geef ik mee dat ik het afsprakenkader onderzoek  op 3 februari van dit jaar 
goedkeurde. Het afsprakenkader  is opgevat als een raamwerk met een aantal afspraken 
voor de samenwerking over onderzoek  tussen het Departement en de sectorale 
steunpunten FARO, Kunstenpunt,  Socius, Circuscentrum  en OP/TIL. Vertrekpunt hiervoor 
is een samenwerkingsmodel  dat wil voortbouwen op bestaande  sterktes en goede 
praktijken. Het afsprakenkader wil daarnaast ook hiaten  invullen en onduidelijke 
taakverdelingen of overlap vermijden. 
Het afsprakenkader bestaat  uit in totaal  zes overeenkomsten die werden gesloten tussen 
het Departement Cultuur,  Jeugd en Media en de betrokken steunpunten:  één generiek deel 
dat op dezelfde manier van toepassing is voor de steunpunten en het Departement en één 
specifiek deel per deelsector  en steunpunt.  
De overeenkomsten  gaan als bijlage bij dit antwoord.  De belangrijkste afspraken  die in de 
overeenkomsten werden  vastgelegd, gaan over: 
De gezamenlijke opmaak van een onderzoeksagenda beleidsrelevant 
cultuuronderzoek. Hierbij aansluitend  is het ook de bedoeling dat er jaarlijks een 
kalender beleidsrelevant  cultuuronderzoek  wordt  opgemaakt  met een overzicht  van 
alle onderzoeken die het departement en de steunpunten het komende werkjaar 
van plan zijn uit te (laten)  voeren.  
Het verzamelen, beheren, verwerken en ontsluiten van beleidsrelevante data en 
kencijfers per deelsector.
Het opmaken van een landschapstekening  voor de deelsectoren circuskunsten, 
sociaal cultureel werk en bovenlokale cultuur. 
Wat de concrete vragen betreft:
1.Overeenkomstig mijn beleidsnota  cultuur  bevat het afsprakenkader  zelf geen 
inhoudelijke onderzoeksthema’s  maar heeft het de bedoeling om de 
onderzoeksopdrachten van het departement en de sectorale steunpunten  FARO,  
Kunstenpunt, Socius, Circuscentrum en OP/TIL af te stemmen. De uitwerking van de 
inhoud van het afsprakenkader in onderzoeksthema’s en onderzoeksnoden maakt deel 
uit van de uitvoering van het afsprakenkader. 
2.Voor de details verwijs ik graag naar de overeenkomsten die als bijlage bij dit antwoord 
gaan. 
a.Met Kunstenpunt werd afgesproken dat Kunstenpunt en het Departement 
samen tegen eind 2022 een set van definities zullen opstellen die 
beleidsrelevante kencijfers  over het huidige Kunstendecreet (2020) beschrijven. 
Afspraken over de opmaak van een nieuwe landschapstekening Kunsten zullen 
worden gemaakt  binnen de nieuwe beheersovereenkomst met het 
kunstensteunpunt.
b.Met Socius  werd afgesproken dat het Departement en Socius zullen  trachten 
een set beleidsrelevante data en kencijfers over het sociaal-cultureel  werkveld 
ter beschikking te stellen tegen december 2023. Het is ook afgesproken dat 
Socius tegen dezelfde datum  een landschapstekening van het sociaal-culturele  
werkveld opmaakt.
c.Met OP/TIL werd afgesproken om samen met het Departement  toe te werken 
naar een gezamenlijk ter beschikking  gestelde set beleidsrelevante data en 
kencijfers over het bovenlokale cultuurveld tegen eind 2022. De betrachting is 
ook dat OP/TIL een landschapstekening van het bovenlokale cultuurveld 
opmaakt tegen  eind 2023.     
d.Met Circuscentrum  sprak het Departement  af om toe te werken naar een 
gezamenlijk ter beschikking  gestelde set beleidsrelevante data en kencijfers 
over het circuskunstenveld tegen de zomer van 2023. Een eerste 
landschapstekening circuskunsten zou Circuscentrum  tegen september 2024 
opmaken.
e.Met FARO  tenslotte werd afgesproken dat het Departement en FARO  tegen 
december 2023 zullen  trachten een gezamenlijke set beleidsrelevante data en 
kencijfers over het culturele erfgoedveld  ter beschikking te stellen. Afspraken  
over de samenwerking voor de opmaak  van een nieuwe  strategische visienota 
cultureel erfgoed (april 2026)  en een eventuele landschapstekening  cultureel 
erfgoed zullen  worden gemaakt naar aanleiding van de nieuwe 
beheersovereenkomst met het steunpunt voor cultureel erfgoed.  
3.Zoals  elk jaar plant mijn administratie om in december het overzicht te maken van de 
voor 2022 geplande beleidsrelevante cultuuronderzoeken. Het is op dit ogenblik dan 
ook nog te vroeg  om op deze vraag te antwoorden.  
4.Ik verwijs graag  naar mijn antwoord op vraag 102 van 10 december 2020. De geplande 
onderzoeken die nog in voorbereidingsfase zijn en die mijn administratie overweegt om 
nog dit jaar te gunnen en te laten uitvoeren – afhankelijk van de werkplanning   en het 
beschikbare budget – zijn: 
a.Onderzoek zakelijke  impact  beurzen  voor het doorgeven van vakmanschap.
b.Maximaliseren toegang  CCS en participatie in de verschillende EU-
subsidieprogramma’s. 
BIJLAGEN
1.Afsprakenkader onderzoek, generiek deel
2.Protocol  gegevensuitwisseling (bijlage bij het generieke deel)
3.Afsprakenkader onderzoek, specifiek  deel Kunsten
4.Afsprakenkader onderzoek, specifiek  deel Cultureel Erfgoed
5.Afsprakenkader onderzoek, specifiek  deel Sociaal-cultureel werk
6.Afsprakenkader onderzoek, specifiek  deel Circuskunsten
7.Afsprakenkader onderzoek, specifiek  deel Bovenlokale Cultuur
