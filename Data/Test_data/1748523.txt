title: Logiesdecreet - pop-up toeristische logies
thema: Toerisme
pdf link: https://docs.vlaamsparlement.be/pfile?id=1748523
thema link: https://www.vlaamsparlement.be/parlementaire-documenten/schriftelijke-vragen/1548851
SCHRIFTELIJKE VRAAG
nr. 1333
van CATHY  COUDYSER
datum: 1 september 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Logiesdecreet  -  pop-up toeristische logies 
Ik stel vast dat er in Vlaanderen naast  permanente  ook pop-up  of tijdelijke toeristische 
uitbatingen worden  opgezet.
1.Hoeveel tijdelijke  of pop-up  toeristische logies  zijn momenteel aangemeld  dan wel 
erkend bij Toerisme Vlaanderen? Kan de minister een lijst bezorgen met vermelding 
van naam logies,  locatie  (provincie, gemeente), categorie logies, aantal slaapplaatsen 
en duur van uitbating.  
2.Hoe is het aanbod aan pop-up  toeristische logies in Vlaanderen  geëvolueerd sedert het 
vernieuwde Logiesdecreet in 2017 in werking is getreden?  In welke mate is er sprake  
van een toename van het aantal aanmeldingen voor tijdelijke  logiesconcepten?
3.Heeft  het agentschap zicht op de gemiddelde bezettingsgraad  van tijdelijke 
toeristische uitbatingen?
4.Ondervindt het agentschap op dit moment moeilijkheden bij het erkennen van 
dergelijke tijdelijke logiesconcepten? Zo ja, welke toeristische normen in het bijzonder 
vormen vaak een hindernis en geven deze aanleiding tot de nodige aanpassingen aan 
het geldende decretale kader?
5.Heeft  het agentschap weet van eventuele moeilijkheden die de uitbaters van dergelijke 
concepten ondervinden om hun logies in regel te stellen  met andere van toepassing 
zijnde Vlaamse regelgeving (bijvoorbeeld inzake ruimtelijke  ordening of andere)?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1333 van 1 september 2021
van CATHY COUDYSER
1.Bij de aanmelding van een toeristisch logies moet niet vermeld worden  of het een 
tijdelijk, dan wel permanente uitbating betreft. Toerisme Vlaanderen beschikt 
bijgevolg niet over deze cijfers  en gegevens.
2.Zie het antwoord op vraag 1
3.Zie het antwoord op vraag 1
4.Ik ontvang  geen signalen in die zin. Het geldende  decretale kader focust – terecht – 
op de veiligheidsaspecten  van een toeristische  uitbating. Deze focus wil ik zeker 
behouden. De aanpassingen  aan dit decretaal kader zitten momenteel in de laatste  
rechte lijn, en zullen eerstdaags in het Vlaams Parlement  ingediend worden. 
Parallel wordt het werk aangevat om de uitvoeringsbesluiten  te updaten. Hier zie ik 
wel potentieel om de aanmelding en erkenning  van tijdelijke logiesconcepten te 
faciliteren. Dit zal verder uitgewerkt worden in overleg met de sector.   
5.Toerisme Vlaanderen ontvangt geregeld vragen  van logiesuitbaters die kleinschalige  
logies willen opstarten in het buitengebied. Mijn administraties bekijken of de Vlaamse 
codex ruimtelijke  ordening op dit punt verduidelijkt moet worden.
Toerisme Vlaanderen,  het Departement Omgeving, het Agentschap Natuur  en Bos en 
het departement Land- en tuinbouw  werken momenteel aan een nota waarin  wordt  
nagegaan hoe de stedenbouwkundige regelgeving eventueel kan verduidelijkt en 
versoepeld worden voor deze logies.  
Er is een ontwerpnota hiervoor opgemaakt door Toerisme Vlaanderen  in samenwerking  
met het Agentschap Natuur en Bos en het departement Land- en tuinbouw. Deze nota 
werd aan het begin van de zomer bezorgd aan het Departement  Omgeving.  
Dit voorstel was volgens  het Departement  Omgeving echter te complex, maar het 
Departement Omgeving  is zeker  bereid om verder na te gaan hoe de regels  kunnen 
vereenvoudigd worden  en welke wetgeving  op vlak van ruimtelijke  ordening hiervoor 
dient aangepast te worden. Ik zal met het Departement Omgeving bespreken hoe we 
dit verder aanpakken. 
