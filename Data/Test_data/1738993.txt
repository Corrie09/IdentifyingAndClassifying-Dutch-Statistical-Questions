title: Mestfraudebestrijding - Maatregelen
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=1738993
thema link: https://www.vlaamsparlement.be/parlementaire-documenten/schriftelijke-vragen/1538999
SCHRIFTELIJKE VRAAG
nr. 1199
van STEFAAN  SINTOBIN
datum: 29 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Mestfraudebestrijding  -  Maatregelen
De afgelopen maanden doken  alarmerende berichten op over grootschalige mestfraude in 
Vlaanderen. Vooral  subsidiemisbruiken door mestverwerkende bedrijven die tot de 
Quirynen-groep behoorden, sprongen daarbij bijzonder  in het oog en waren  van die aard 
dat het Openbaar Ministerie zelfs een strafonderzoek  opende. (cf. vraag om uitleg nr. 2267 
van 17 maart 2021 van Ludwig Vandenhove,  schriftelijke vraag  nr. 725 van 10 maart 2021 
van Jeremie Van Eeckhout aa minister Demir, schriftelijke vragen nrs. 624 en 488 van 15 
februari 2021 van Chris Steenwegen, resp. aan minister Demir en Crevits)
Op de vragen  die rond de mestfraude van de Quirynen-groep werden  gesteld,  deelden de 
minister van Omgeving en de minister van Landbouw respectievelijk mee dat enerzijds 
werd onderzocht of de aan deze groep toegekende subsidies  nog al dan niet verder zouden 
worden uitbetaald en/of teruggevorderd konden worden, en dat anderzijds  het 
strafrechtelijk onderzoek inzake  mestfraude nog volop liep en in de toekomst  duidelijkheid 
zal brengen over de betrokkenheid van voormelde groep.
Sindsdien bleef het echter stil rond deze mestfraudebestrijding.
1.Wat is de stand  van zaken wat betreft  het bovenvermelde strafrechtelijke onderzoek? 
Stelde de Vlaamse  Regering zich in dit strafdossier  intussen  burgerlijke  partij met het 
oog op de mogelijke  terugvordering  van de onterecht uitbetaalde  subsidies  (zo niet, 
waarom niet)?
2.Welke knelpunten  in de vigerende Vlaamse wetgeving en de handhaving van deze 
wetgeving, die maken dat mestverwerking  in Vlaanderen fraudegevoelig is, brachten 
deze mestfraudedossiers  intussen aan het licht?
3.Welke maatregelen  werden er intussen reeds door de minister van Omgeving en de 
minister van Landbouw uitgevaardigd (of zullen zij nog uitvaardigen)  om de onder 
deelvraag 2 vermelde  knelpunten weg te werken, zodat de mogelijkheden tot 
mestfraude in Vlaanderen drastisch wordt teruggedrongen en de malafide bedrijven 
die de hele mestverwerkende en landbouwsector in een slecht daglicht plaatsen 
effectief worden  aangepakt en uit de sector verdwijnen  indien  zij zich blijvend niet-
normconform gedragen?
Deze vraag werd gesteld  aan de ministers  Hilde Crevits  (936), Zuhal  Demir (1199)
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD 
op vraag nr. 1199 van 29 juni 2021
van STEFAAN  SINTOBIN
1.Er is momenteel nog geen burgerlijke  partijstelling ingediend. Het strafonderzoek is 
nog lopende en thans  wordt  nog onderzocht  of al dan niet subsidies terecht werd 
toegekend en/of deze mogelijk kunnen worden  gerecupereerd via een administratieve 
weg.
2.De knelpunten die in het kader van deze mestfraudedossiers naar boven  kwamen, zijn 
knelpunten die reeds gekend zijn en waaromtrent reeds verschillende stappen gezet 
zijn om deze te verhelpen. Er kan wat dat betreft verwezen worden  naar de toelichting 
van het jaarlijkse  Mestrapport  op 5 januari jongstleden, waar de problemen  bij de 
mestverwerkingsinstallaties besproken werden. 
De huidige regelgeving  voorziet allerlei maatregelen waarop toezichthouders  van 
afdeling Handhaving  – departement Omgeving zich kunnen baseren om te controleren 
of exploitanten van mestverwerkende bedrijven hun activiteiten  conform  de 
regelgeving exploiteren. Zo moeten  aangeleverde en afgevoerde stromen een 
weegbrug passeren, er moet een afvalstoffenregister worden  bijgehouden dat ter 
beschikking moet worden gehouden van de toezichthouders,  van ingaande stromen en 
eindproducten moeten  met een bepaalde frequentie monsters  worden genomen en 
worden geanalyseerd, het bedrijf moet beschikken over een autocontrolesysteem, het 
hygiënisatieproces moet worden gemonitord, ….Deze maatregelen leveren  echter niet 
steeds de nodige  garanties dat de gegevens die op een mestverwerkend bedrijf 
moeten worden bijgehouden  en ter beschikking  moeten worden gehouden van de 
toezichthouders, ook daadwerkelijk  correct zijn. De controle-actie bevestigt dat huidige 
wettelijk verplichte  staalnamefrequenties,  voornamelijk wat betreft de inputstromen,  
echt minimaal zijn en dat er nood is aan een verhoogde staalnamefrequentie  door de 
handhavende diensten.
3.De afgelopen jaren zijn er reeds verschillende stappen  gezet om de hoger vermelde 
knelpunten weg te werken, en ook in de toekomst worden  nog verschillende 
aanpassingen doorgevoerd.  
Een eerste belangrijke stap die in dat kader is gezet is de invoering  van verplichte 
debietmeters voor mestverwerkingsinstallaties.  (besluit van de Vlaamse  regering van 
26 februari  2021). Deze debietmeters,  die op verschillende cruciale  punten op een 
mestverwerkingsinstallatie geplaatst moeten worden,  registreren de hoeveelheid mest 
die door de installatie gaat. De gegevens die de debietmeters registreren,  zullen in 
realtime doorgestuurd  worden naar de Mestbank, waardoor de controlemogelijkheden 
fors toenemen. De gegevens bevatten  niet alleen  de tijdstippen en volumes, maar ook 
de gegevens van de documenten waarmee meststoffen aan- of afgevoerd worden. De 
Mestbank zal die gegevens kunnen vergelijken  met de AGR-GPS-gegevens  van de 
betrokken transportmiddelen  om na te gaan of er geen onregelmatigheden  optreden. 
Dat nazicht kan op administratieve  wijze gebeuren  maar ook de toezichthouders van 
de dienst Handhaving zullen tijdens hun terreinwerkzaamheden in realtime  die 
gegevens kunnen  raadplegen,  waardoor  ze efficiënter en gerichter zullen kunnen 
controleren. Ook voor het uitvoeren  van gerichte meststaalnames  bieden  de 
doorgestroomde gegevens  nieuwe mogelijkheden. Nog al te vaak stelt de Mestbank 
vast dat de inhoudswaarden van afgevoerde eindproducten van de 
mestverwerkingsinstallaties niet overeenstemmen met de werkelijkheid. Effluent  dat 
naar landbouwgronden  wordt afgevoerd  met een werkelijke samenstelling die hoger  is 
dan wat op dat moment wettelijk toegestaan is, blijft een probleem.
Tot slot zullen de debietmeters ook een meerwaarde betekenen voor de doorlichters 
als ze een mestverwerkingsinstallatie controleren.  Ze zullen bijvoorbeeld  veel 
makkelijker kunnen  nagaan  of dierlijke mest die op papier aangeleverd werd ook 
daadwerkelijk in de installatie werd gelost. Voor de afvoer van bijvoorbeeld  effluent 
zullen ze kunnen  nagaan of er net voor het vertrek van het mesttransport effectief uit 
het correcte  opslagbekken werd geladen.
Ook voor wat betreft de samenstelling van de aan- en afgevoerde meststoffen, zijn er 
reeds verschillende stappen gezet. Zo is de geldigheid van analysewaarden de 
afgelopen jaren verkort, mag de mestverwerker niet langer  zelf zijn meststalen 
nemen, dient er ook bij meststalen gebruik gemaakt worden van gps-datalogging, … 
Wat dit betreft wordt ook de toepasbaarheid onderzocht van systemen,  zoals NIR, die 
de mestsamenstelling in situ bepalen. 
Voor wat betreft de fraude rond de aan- en afvoer van meststoffen, is een sluitend  
agr-gps systeem ook van belang. Naar aanleiding van de tussentijdse evaluatie  van 
MAP6 worden er een aantal aanpassingen van de mestregelgeving voorbereid. Één van 
deze aanpassingen  betreft een verruiming  van de toepassing van agr-gps opvolging 
voor mesttransporten.  Dit zal maken dat, specifiek  voor wat betreft de 
mestverwerkingsinstallaties alle transporten van meststoffen van en naar 
mestverwerking gebruik zullen moeten  maken van een agr-gps  opvolgingssysteem. 
Het VCM werkt daarnaast in opdracht van de minister  aan een autocontrolegids als 
eerste stap in de uitbouw  van een kwaliteitsborgingssysteem voor 
mestverwerkingsinstallaties. 
Om meer garanties te krijgen over de gegevens die mestverwerkende  bedrijven  
moeten bijhouden, zal er extra worden ingezet  op realtime en online  monitoring van 
bedrijfsgegevens en validaties van computergestuurde  processen. 
