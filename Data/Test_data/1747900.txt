title: Oude stortplaats Melveren - Bodemsanering
thema: Natuur en Milieu
pdf link: https://docs.vlaamsparlement.be/pfile?id=1747900
thema link: https://www.vlaamsparlement.be/parlementaire-documenten/schriftelijke-vragen/1548343
SCHRIFTELIJKE VRAAG
nr. 1307
van LUDWIG  VANDENHOVE
datum: 24 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Oude stortplaats  Melveren  -  Bodemsanering
In 1985 verkreeg de stad Sint-Truiden een vergunning om 30 jaar huishoudelijk afval te 
storten op enkele percelen in Melveren. Deze stortplaats was tot begin jaren ‘80 
operationeel en wordt sinds de tweede helft van de jaren ‘80 niet meer gebruikt. Sindsdien 
werden wel verschillende  initiatieven genomen om het terrein te saneren  en te 
herbestemmen, maar de sanering sleept ondertussen al vele jaren aan.
Tot 2012 werd er gewerkt aan een procedé van afdekking, in samenspraak met de 
Openbare Vlaamse Afvalstoffenmaatschappij (OVAM), na een oriënterend, een 
beschrijvend, een aanvullend beschrijvend  en een oriënterend beschrijvend 
Bodemonderzoek.
Op 25 juli 2012 werd het definitieve bodemsaneringsproject  aan OVAM overgemaakt. Op 
19 oktober 2012 liet OVAM schriftelijk weten dat ze het geweer van schouder wensten te 
veranderen, er werd bijkomend onderzoek gevraagd naar een heel ander procedé, namelijk 
‘Landfill mining’, waarbij het de bedoeling is om zoveel  mogelijk in te zetten op valorisatie 
van de materialen  en energie uit het stort met een maximale materialenrecyclage en 
optimale energieproductie.
1.Wat was de motivatie van OVAM om in 2012 ineens  naar een ander procedé te grijpen?
2.Hoe staat OVAM op dit ogenblik tegenover heel het project? Blijven  zij bij het ‘Landfill 
mining’-concept?
3.Heeft  OVAM  recentelijk nog stappen ondernomen om de stad Sint-Truiden  aan te 
zetten het dossier te activeren? Wanneer en welke stappen?
4.Er zijn ook berichten dat op de voormalige  stortplaats FPOS-vervuiling aanwezig  zou 
zijn met mogelijke gevolgen voor de vervuiling van de bodem en/of het grondwater 
(PFOS: perfluoroctaansulfonaat).
Gaat hier een onderzoek  naar gebeuren in het kader  van de mogelijke sanering?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1307 van 24 augustus 2021
van LUDWIG VANDENHOVE
1.Op 18 oktober 2012 werden inderdaad aanvullingen gevraagd op het ingediende 
bodemsaneringsproject en dit naar aanleiding  van een heel aantal redenen (zoals onder 
andere een negatief advies  van Ruimtelijke ordening Limburg)  en inhoudelijk-
technische opmerkingen van de OVAM. Er werden echter geen aanvullingen gevraagd 
omwille van het ELFM-principe. Er werd dus door de OVAM geen ‘ander  procedé’ voor 
bodemsanering voorgesteld.  Binnen het bodemsaneringsproject ging de stortplaats  
afgewerkt worden.  De OVAM  heeft op eigen  initiatief (weliswaar in overleg met de stad 
Sint-Truiden) een geofysisch onderzoek  van de stortplaats gedaan.  Dit onderzoek had 
als doel om na te gaan of het mogelijk was om bepaalde grondstromen uit de 
stortplaats te  hergebruiken voor die eindafdek. Op die manier zou de sanering 
goedkoper kunnen  worden. Dat idee stond echter los van de vraag tot aanvullingen. 
Het hergebruik van bepaalde materialen  uit een stortplaats  is wel een onderdeel van 
het ELFM-principe (ofwel  Enhanced Landfill Mining) waar de OVAM  die periode zelf 
onderzoek naar voerde.
2.Sinds 2012 heeft de OVAM het principe  van ELFM in detail onderzocht via verschillende  
proefprojecten. Hieruit is naar voor gekomen dat de technologie  voor het scheiden  en 
valoriseren van materialen uit stortplaatsen  bestaat, maar momenteel niet kan 
concurreren met de virgin materials . Doorheen  de jaren is het ELFM-verhaal binnen de 
OVAM geëvolueerd  naar DLM - Dynamic Landfill  Management. DLM gaat uit van een 
dynamisch beheer van stortplaatsen  in functie  van de noodzaak die er leeft in de 
omgeving van de stortplaats en hoe de stortplaats daar een bijdrage of invulling aan 
kan geven.  ELFM kan daar een onderdeel van zijn.
3.De OVAM heeft al verscheidene  contacten gehad met de gemeente Sint-Truiden,  deze 
zijn echter  veelal informeel via mail en telefoon geweest. Een laatste officiële stap was 
in 2017 waar de stad Sint-Truiden een herinneringsbrief  gestuurd werd om tegen 30 
november 2017 het bodemsaneringsproject in te dienen. Tot op heden (begin 
september 2021) heeft de OVAM het bodemsaneringsproject nog niet ontvangen.
Een laatste informeel contact met de gemeente was per mail op 4 maart 2021 waarin 
de OVAM polste of de gemeente  reeds een standpunt ingenomen had met betrekking 
tot de toekomstige bestemming van het gebied en of het gebied mogelijks  in 
aanmerking kon komen  voor bebossing. Een bepaling van een toekomstig gebruik  van 
de stortplaats blijkt geen eenvoudige opgave te zijn voor de stad Sint-Truiden  en is de 
reden waarom het bodemsaneringsproject nog niet gefinaliseerd werd. Het is 
aangewezen om bodemsanering van de stortplaats af te stemmen  op een 
herontwikkeling van het gebied. De stad reageerde  op 9 april 2021 met de melding dat 
ze de OVAM op de hoogte  ging houden.
Naar aanleiding van deze vraag heeft de OVAM op 8 september opnieuw contact 
opgenomen met de stad Sint-Truiden. Op 17 september  reageerde  de stad per mail 
met de melding  dat er een actualisatie van de verontreinigingstoestand zal uitgevoerd  
worden in kader  van de opmaak van een nieuw bodemsaneringsproject.  Op basis van 
die resultaten  gaan ze evalueren of een nieuw beschrijvend bodemonderzoek, dan wel 
een nieuw bodemsaneringsproject  opgemaakt  moet worden.  Worst-case  stelt de stad 
een timing voor van 7 maand  (eind april 2022). De OVAM zal deze deadline via een 
ingebrekestelling aan de gemeente overmaken.
4.De OVAM heeft inderdaad ook weet van het krantenartikel van 28 juni 2021 uit het 
belang van Limburg  waarin  aangegeven wordt  dat er PFOS zouden aangetroffen zijn in 
de Melsterbeek. Die beek stroomt langs  de stortplaats. Deze meetresultaten  
werdenopgemeten  door VMM in het kader van haar bevoegdheden.  In de voorgaande 
bodemonderzoeken op de stortplaats Melveren werden  – gelet op het tijdstip van 
uitvoering - PFOS  nog niet geanalyseerd omdat die stoffen  op dat moment  nog niet 
relevant waren in kader van bodemonderzoeken.  
Gelet op bovenvermelde  actualisatie zal de OVAM de stad Sint-Truiden  verplichten om 
een stroomopwaartse-  en stroomafwaartse analyse  op PFOS in de Melsterbeek en t.h.v.  
de stortplaats  zelf om enerzijds de eerdere  resultaten  te verifiëren  en anderzijds  om 
uit te maken of de stortplaats al dan niet een bron is van de PFOS-verontreiniging.
