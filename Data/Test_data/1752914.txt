title: Ecologische aanpassingen aan voertuigen - Wettelijk kader
thema: Mobiliteit en Verkeer
Natuur en Milieu
pdf link: https://docs.vlaamsparlement.be/pfile?id=1752914
thema link: https://www.vlaamsparlement.be/parlementaire-documenten/schriftelijke-vragen/1551674
SCHRIFTELIJKE VRAAG
nr. 1637
van MARTINE FOURNIER
datum: 16 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Ecologische aanpassingen aan voertuigen  -  Wettelijk kader
Veel mensen die vandaag een nieuwe auto willen kopen, weten eigenlijk niet goed wat ze 
moeten doen:  kopen ze een elektrische wagen of kopen ze een wagen  met een 
verbrandingsmotor? We weten dat Europa tegen 2035 de verbrandingsmotor wil bannen 
en dat Vlaanderen tegen  2030 ons allemaal elektrisch wil laten rijden. Een periode van 9 
tot 14 jaar is voor veel Vlamingen  korter dan de levensduur van een gemiddelde wagen. 
Men kan dus gerust  nog een keuze maken.
Naast de optie tot aankoop van een nieuwe wagen die conform zal zijn met de nieuwe 
regelgeving, moet ook de mogelijkheid bestaan tot het ombouwen van huidige  
voertuigen naar elektrische  of waterstofexemplaren. Dat lijkt vandaag  echter  niet 
mogelijk volgens de regels van de homologatie of goedkeuring. Er zijn allerlei regels voor 
tuning, laadbakken, personen met een handicap en roetfilters, maar niet voor grondige 
ecologische aanpassingen.
Vlaanderen is altijd een innovatieve regio geweest en ongetwijfeld zijn ook hier 
mogelijkheden om de bestaande wagens om te bouwen.
1.Werkt de minister aan een wettelijk kader waarbinnen het mogelijk wordt  om 
bestaande voertuigen om te laten bouwen naar ecologisch aanvaardbare modellen?
2.Welke initiatieven neemt  de minister om dergelijke projecten op te zetten  of te 
ondersteunen?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1637 van 16 september 2021
van MARTINE FOURNIER  
De ombouw van een voertuig met verbrandingsmotor  naar elektrisch voertuig  is zeker 
een interessante piste in het kader van de vergroening van het wagenpark.  Het 
verbeteren van de luchtkwaliteit is immers één van de ambities van deze Vlaamse  
Regering.
Het betreft  echter een ingrijpende verbouwing waarbij  de veiligheid van de inzittenden,  
de andere  weggebruikers en o.a. de hulpdiensten  moet gegarandeerd blijven. Er dienen  
daaromtrent specifieke veiligheidsvoorschriften te worden opgesteld. 
Op dit moment ontbreekt het nog aan een duidelijk kader voor retrofit naar elektrisch 
voertuig. In het verleden  besprak ik reeds, samen met mijn Waalse  en Brusselse  
collega’s, dit onderwerp  met mijn federale  collega. Intussen  heeft de federale overheid 
een technische werkgroep  opgericht met als doel het opstellen van technische eisen.  In 
deze technische  werkgroep zijn er ook medewerkers van de gewesten vertegenwoordigd.  
De recente Franse regelgeving wordt  als basis genomen  voor het opstellen van deze 
technische eisen. Vervolgens zullen  de gewesten  ook de nodige regels met betrekking  tot 
de homologatie en de keuring van dergelijke voertuigen moeten vastleggen.
