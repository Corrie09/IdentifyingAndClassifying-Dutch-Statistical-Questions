title: Watersnood - Brand- en inboedelverzekeringen
thema: Natuur en Milieu
pdf link: https://docs.vlaamsparlement.be/pfile?id=1750328
thema link: https://www.vlaamsparlement.be/parlementaire-documenten/schriftelijke-vragen/1548066
SCHRIFTELIJKE VRAAG
nr. 420
van GWENNY  DE VROE
datum: 10 augustus  2021
JAN JAMBON
MINISTER-PRESIDENT  VAN DE VLAAMSE REGERING EN VLAAMS MINISTER  VAN BUITENLANDSE ZAKEN, 
CULTUUR, ICT EN FACILITAIR MANAGEMENT
Watersnood  -  Brand- en inboedelverzekering
Naast de humane tol zorgt de watersnood  van juli jl. voor grote materiële  schade in 
beide landsdelen.  Rioleringen zijn vernield,  huizen onbewoonbaar en een groot aantal 
gezinnen moet een groot deel van hun inboedel naar het schroot voeren.  Die materiële 
schade kan tot een nieuwe  opdoffer voor de getroffenen leiden. 
Ook al rekent men op de verzekering om de geleden schade te vergoeden,  toch zal niet 
iedereen krijgen wat men gehoopt heeft. Sommigen zijn onderverzekerd, anderen zijn 
zelfs helemaal niet verzekerd.
1.Kan de minister de geschatte omvang van de schade in Vlaanderen door de 
watersnood van juli jl. aangeven?
2.Hoeveel schadeclaims  werden er in totaal ingediend zowel  bij private  verzekeraars 
als bij het Rampenfonds?
3.Hoeveel procent van de gezinnen  in Vlaanderen  heeft een brandverzekering?
4.Hoeveel procent van de gezinnen  in Vlaanderen  heeft een inboedelverzekering?
5.Op welke manier stimuleert de minister de communicatie over de voor-  en nadelen 
van het sluiten  van een brand- en inboedelverzekering?
6.Is de minister van oordeel dat er bijkomende  acties ondernomen moeten worden  om 
de bewustwording van het nut van een brand- en inboedelverzekering te verbeteren? 
Zo ja, welke  bijkomende acties  identificeert de minister?
Deze vraag werd gesteld  aan de ministers  Jan Jambon (420), Zuhal  Demir (1280).
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
GECOÖRDINEERD ANTWOORD
op vraag nr. 420 van 10 augustus 2021
van GWENNY  DE VROE
1-2.De schade ingevolge watersnood in juli was geconcentreerd in de periode  van 14 tot 
en met 16 juli 2021. De regelgeving bepaalt dat schademeldingen  (met het oog op 
een aanvraag tot erkenning als ramp)  door de schadelijders  moeten ingediend 
worden binnen een termijn  van 60 dagen nadat de schade  zich heeft voorgedaan. De 
meldingsperiode is dus afgesloten op 14 september  2021.
Het Vlaams  Rampenfonds heeft 530 aanvragen tot erkenning als ramp ontvangen  
voor schade  die zich heeft voorgedaan als gevolg van overvloedige regenval  en 
overstromingen in de periode  van 14 tot 16 juli 2021 voor een totaal  gemeld 
schadebedrag van 31.750.232,42 euro. Voor overstromingen hebben die meldingen 
betrekking op schade geleden in 102 Vlaamse gemeenten. Voor overvloedige 
regenval hebben  de meldingen betrekking op 162 gemeenten. In totaal gaat het over 
183 verschillende gemeenten.
Over de totale schadeclaims die ingediend zijn bij private verzekeraars is noch bij het 
Vlaams Rampenfonds noch bij andere diensten van de Vlaamse overheid informatie 
beschikbaar.
3-6.De Vlaamse overheid beschikt  niet over gegevens met betrekking tot het afsluiten 
van brand- en inboedelverzekeringen.  Voor zo ver dit van overheidswege  zou worden 
opgevolgd behoort dit overigens tot de bevoegdheid  van de federale overheid. De 
bevoegde minister  is minister Pierre-Yves Dermagne.  Ook Assuralia,  de 
beroepsvereniging van verzekeringsondernemingen, is hiervoor een mogelijk 
aanspreekpunt.
