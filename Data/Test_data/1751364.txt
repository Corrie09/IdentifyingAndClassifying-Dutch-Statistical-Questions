title: Personen met een handicap - Eenzijdige beëindiging van zorg en ondersteuning
thema: Welzijn en Gezin
pdf link: https://docs.vlaamsparlement.be/pfile?id=1751364
thema link: https://www.vlaamsparlement.be/parlementaire-documenten/schriftelijke-vragen/1548500
SCHRIFTELIJKE VRAAG
nr. 846
van TINE VAN DER VLOET
datum: 27 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Personen met een handicap  -  Eenzijdige beëindiging van zorg en ondersteuning
In het besluit van de Vlaamse Regering van 4 februari 2011 betreffende  de algemene  
erkenningsvoorwaarden en kwaliteitszorg van voorzieningen voor opvang,  behandeling  en 
begeleiding van personen met een handicap, staat in artikel 37 het volgende te lezen:
“De voorziening  verbindt er zich toe de zorg of ondersteuning van de gebruiker niet 
eenzijdig te beëindigen, tenzij om een van de volgende redenen:
1.In geval van overmacht;
2.… ; 
3.als de gebruiker niet meer aan de bijzondere opnamevoorwaarden, vermeld in de 
collectieve rechten en plichten voldoet;
4.als de lichamelijke of geestelijke  toestand  van de gebruiker dermate  gewijzigd is 
dat het zorgaanbod van de voorziening  niet meer kan beantwoorden aan de noden 
en zorgvragen  van de gebruiker;
5.als de gebruiker of zijn wettelijke vertegenwoordiger de verplichtingen, vastgelegd  
in de individuele dienstverleningsovereenkomst of 1 de collectieve rechten en 
plichten niet nakomt;
6.als de gebruiker  of zijn vertegenwoordiger  bedrieglijke gegevens heeft verstrekt  
over de verklaring op erewoord, vermeld in punt 9 van bijlage 1, die bij dit besluit 
is gevoegd;
7.als de gebruiker of zijn vertegenwoordiger  geen overeenkomst sluit met het 
agentschap als hij een vergoeding voor hulp van derden of ondersteuning door een 
voorziening heeft ontvangen, om die vergoeding voor de ondersteuning  aan te 
wenden of de verplichtingen  van die overeenkomst niet nakomt.
Indien een persoon het niet eens is met de eenzijdige beëindiging  van een zorg of 
ondersteuning kan de gebruiker  of zijn vertegenwoordiger die betwisting binnen  de dertig 
dagen voorleggen aan de klachtencommissie.”  
1.Wie gaat na of één van deze zeven voorwaarden niet werd nageleefd tijdens het verblijf 
in een voorziening voor personen  met een handicap?  Is hier controle op?
2.Op welke manier wordt het welzijn van de cliënt centraal  gezet bij beëindiging  van het 
contract? 
3.Heeft  de minister zicht op het aantal klachten dat over dit onderwerp is ingediend bij 
het agentschap?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 846 van 27 augustus 2021
van TINE VAN DER VLOET
1Het is in de eerste plaats aan de voorziening om deze bepaling correct toe te passen. 
Bij klachten kan de persoon met een handicap een klacht indienen via de interne 
klachtenprocedure. Hij kan zich laten bijstaan door een bijstandsorganisatie. Indien 
deze procedure niet leidt tot een gepaste  oplossing kan betrokkene zich richten tot 
het VAPH, dat zal nagaan  of de regelgeving  gevolgd werd. In sommige gevallen  
nemen personen direct  contact op met het VAPH, voorafgaand aan de interne  
klachtenprocedure. Het VAPH  kan dan meevolgen  of de klachtenprocedure correct 
werd toegepast. Indien er daaromtrent twijfel  is, wordt  Zorginspectie  ingeschakeld  
om een onderzoek ter plaatse  door te voeren. Het VAPH heeft echter weinig 
juridische handvaten  om een ontslag ongedaan te maken, ook als blijkt dat de 
voorwaarden voor eenzijdig ontslag niet voldoende  aanwezig  waren.  
2.Het besluit van 4 februari 2011 bepaalt dat bij betwisting van eenzijdig ontslag de 
klachtencommissie moet uitgebreid  worden met een onafhankelijke derde, die een 
bemiddelende rol opneemt. De voorziening moet daarenboven in overleg met de 
gebruiker of zijn vertegenwoordiger een verantwoorde  overdracht van relevante 
informatie aan de nieuwe voorziening met betrekking tot de ondersteuning 
waarborgen. 
De regelgeving zegt verder nog (artikel 14): “Als de voorziening niet zelf kan 
voorzien in bepaalde noden van de gebruiker  bij de uitvoering van de individuele  
dienstverleningsovereenkomst, zoekt ze actief naar samenwerking met derden  en 
zorgt ze voor de continuïteit van de ondersteuning. De voorziening waarborgt in 
overleg met de gebruiker een verantwoorde overdracht van relevante  informatie 
over de ondersteuning.” Deze bepaling  geldt ook bij eenzijdig ontslag. Ook hier kan 
bij twijfel Zorginspectie worden ingeschakeld.  
Uit de praktijk blijkt dat het overgrote deel van de voorzieningen zeer voorzichtig zijn 
met eenzijdig ontslag, en dat, indien ze toch tot eenzijdig ontslag  overgaan,  
inspanningen doen om alternatieve voorstellen aan te bieden  en een verantwoorde 
overdracht nastreven.  Omdat in deze gevallen  er reeds een ernstige 
vertrouwensbreuk gegroeid is tussen voorziening en persoon met een handicap of 
zijn wettelijke vertegenwoordiger, is dit niet eenvoudig.   
3.Er werden 6 klachten ingediend bij het agentschap over dit onderwerp. Van deze 6 
klachten werden  er 2 doorverwezen  naar de interne  klachtenprocedure. De overige  
werden of worden behandeld.  
