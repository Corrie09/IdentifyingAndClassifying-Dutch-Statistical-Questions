title: VDAB - Applicatie Talent API
thema: Werk
pdf link: https://docs.vlaamsparlement.be/pfile?id=1738998
thema link: https://www.vlaamsparlement.be/parlementaire-documenten/schriftelijke-vragen/1541520
SCHRIFTELIJKE VRAAG
nr. 940
van AXEL RONSE
datum: 2 juli 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
VDAB  -  Applicatie  Talent API
VDAB werkt samen  met Radix  om de best passende jobs aan te bieden. Zo werd de 
applicatie Jobnet  ontwikkeld. Die wordt nu vervangen door Talent API. Deze software moet 
de VDAB-medewerkers  bijstaan om jobadvies op maat te geven en vacatures beter te 
koppelen aan werkzoekenden.
Radix maakt voor de ontwikkeling van het nieuwe Talent API gebruik van artificiële 
intelligentie (AI) en focust onder meer op synoniemen in vacatures, onderlinge 
vaardigheden, het surfgedrag van de bezoekers  op de VDAB-website, de ervaring,…  Op die 
manier gaat er meer aandacht naar de context. De nieuwe tool zal ook meer ingaan tegen 
mogelijke vooroordelen.
De uitdagingen rond digitalisering en de inzet van AI zijn bekend. Het belangrijkste daarbij 
is dat naast vertrouwen  en transparantie,  AI ondersteunend wordt  ingezet. Het kan leiden 
tot nieuwe inzichten, maar de finale beslissing  ligt bij de betrokkene en de VDAB-
medewerker. De VDAB-experts  hebben  dan ook inzage in hoe de software  werkt en welke  
parameters worden  gebruikt om jobs en werkzoekenden te koppelen.
Daarnaast maakt VDAB gebruik van AI om de afstand tot de arbeidsmarkt in te schatten.
1.Hoe evalueert VDAB de applicatie Jobnet?  Op welke manier  werd deze evaluatie  
meegenomen bij de ontwikkeling van Talent API?
2.Wat is het verschil  tussen  Jobnet en de nieuwe tool Talent API? Wat zal er veranderen 
en wat zijn de nieuwe mogelijkheden  voor VDAB en de cliënten?  Hoe kan dit de VDAB-
medewerkers beter  bijstaan?
3.De software  moet de vooroordelen op de arbeidsmarkt  tegengaan. 
Op welke manier  wordt  dat gerealiseerd?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 940 van 2 juli 2021
van AXEL RONSE
1.Sinds 2018 maakt VDAB bij het aanbieden van gepersonaliseerde jobsuggesties ook 
gebruik van het Deep Learning systeem, JobNET, om matchings te bekomen door te 
kijken naar patronen in historische  matches. 
Het voordeel van deze tool is dat het systeem zelf zeer complexe  patronen kan 
ontdekken en dat deze makkelijk in de tijd bijgetraind  kunnen worden. Dit betekent 
dat het in staat is om zelf complexe regels op te stellen, die exact afgestemd zijn op 
bepaalde vacatures of profielen. 
Het nadeel echter is dat het moeilijker is om zelf regels aan dit systeem op te leggen 
en  dat het niet mogelijk is om te verklaren hoe een bepaalde match tot stand  is 
gekomen.
Een antwoord bieden  op deze geobserveerde tekortkomingen van het huidige JobNET  
zonder de voordelen te verliezen was een belangrijke functionele  vereiste binnen  het 
openbaar bestek voor een matchingtool  op basis van big data en artificiële  intelligentie 
(AI), een procedure  van openbare aanbesteding  met onderhandeling die werd 
uitgeschreven in 2020.
2.VDAB  maakt al verschillende jaren gebruik van de tool Elise die een passend 
vacatureaanbod genereert  voor burgers en aan werkgevers geschikte kandidaten 
voorstelt en dit op basis van vooropgestelde regels.  
Het voordeel van deze manier van werken  is dat ze zeer configureerbaar en de 
vooropgestelde matches  langs beide  kanten verklaarbaar zijn. 
Het nadeel  is dat het bepalen en vastleggen van deze regels zeer arbeidsintensief is, 
regelmatig aangepast dienen te worden en veel aspecten, die belangrijk zijn in het 
vinden goede  matches, niet gecapteerd kunnen worden  met deze zelf geschreven 
regels. 
Het Deep Learning  systeem JobNET zal om matchings voor te stellen kijken naar 
patronen in historische data. 
Het voordeel van Jobnet is dat het in staat is om zelf complexe  regels op te stellen.
Het nadeel is dat het moeilijker is om zelf regels aan het systeem  op te leggen en dat 
het niet mogelijk is om te verklaren hoe een bepaalde match tot stand is gekomen.
Het gebruik van beide tools werkte complementair  in voorgestelde matches maar 
tevens werd er ook verder gezocht naar oplossingen van de gekende nadelen. 
Via Talent API kunnen de voordelen van beide tools samengevoegd worden om zo de 
beste matches te vinden  met behulp van AI technieken,  waarbij kenmerken  of features  
zoals customisatie,  verklaarbaarheid, fairness, meertaligheid en realtime 
voorspellingen gegarandeerd worden. 
Het samenbrengen van de voordelen van beide tools wordt bereikt door gebruik te 
maken van een multi-model  architectuur: het is opgebouwd uit een ensemble  van 
modellen. Elk model  is zo gebouwd dat het gespecialiseerd is om een bepaald aspect 
van de data te behandelen (zoals ervaring, opleiding, skills of vaardigheden, locatie 
...). Deze modulaire architectuur laat Talent API toe om de sterkte van AI ten volle te 
benutten, terwijl resultaten verklaarbaar  blijven doordat  een matchingscore kan 
teruggebracht tot een score op individuele  specificaties. 
Daarnaast capteert,  zoekt,  structureert  en verrijkt Talent API profielen door ervaring,  
opleiding, locatie,  hard skills,  soft skills,  talen,  expertisedomeinen en vele andere 
attributen te extraheren en te verwerken. Zowel  gestructureerde als ongestructureerde  
data worden  automatisch verrijkt door aanvullende informatie  af te leiden uit de 
context. Zo worden bijvoorbeeld impliciete skills automatisch geïdentificeerd uit 
doorlopende tekst.  Dit wordt bereikt door met behulp van Natural Language Processing 
ook de semantische betekenis van een bepaalde skill te bepalen. Bijvoorbeeld, voor 
een profiel waarin  ervaring als “vrachtwagenchauffeur” wordt vernoemd,  zullen  
impliciete skills zoals bv. “rijbewijs C” gedetecteerd worden.
3.Eén van de belangrijkste criteria  voor VDAB  bij gunning van Talent API was het 
‘Fairness by Design’ principe.  Met Talent API willen  we de gebruiker niet alleen 
relevante matches leveren, maar willen we er ook voor zorgen  dat deze vrij van 
vooroordelen zijn. Ontwikkelaars  bij Radix hebben er aldus voor gezorgd  dat Talent API 
objectiviteit in het rekruteringsproces verwerkt dankzij een ontkoppelde,  multi-model  
architectuur. Deze multi-model architectuur geeft ook meteen de mogelijkheid om 
Fairness te bekomen  door verklaarbaarheid: In deze architectuur wordt er een model 
per attribuut getraind. Op deze manier  is het duidelijk op welke  vlakken de match tot 
stand is gekomen en worden  matchingfactoren in kaart gebracht. Bovendien kunnen 
de gewichten van bepaalde attributen ook aangepast worden om de eventuele 
ongewenste effecten bij te kunnen sturen.
Daarnaast worden beschermde attributen zoals geslacht, leeftijd of  nationaliteit uit de 
dataset weggelaten. Dit is gekend als ‘Fairness door onwetendheid’. In sommige  
gevallen volstaat dergelijke aanpak echter  niet. Zo kan geslacht bijvoorbeeld impliciet 
afgeleid worden  uit andere attributen, zoals functietitel (bijvoorbeeld poetsvrouw,  
verpleegster, tuinman ...) Talent API lost dit op door functietitels onafhankelijk  van het 
geslacht door dezelfde  wiskundige representatie  voor te stellen.  Op deze manier  kan 
het model geen onderscheid maken tussen verpleger of verpleegster. 
Tenslotte gebeurt er ook een onafhankelijke analyse (monitoring) door VDAB naar 
mogelijke vooroordelen binnen  het Talent API model en mogelijke verschillen tussen 
verschillende bevolkingsgroepen op basis van beschermde attributen.
Praktisch zal VDAB op geregelde  tijdstippen de resultaten van Talent  API monitoren op 
vooroordelen. Hierbij zal VDAB voor een testdataset nagaan welke  resultaten  Talent 
API zou weergeven. Door de koppeling  te maken tussen de testdataset  en de 
beschermende attributen kan VDAB  nu nagaan of er vooroordelen  aanwezig  zijn in de 
resultaten van Talent API. 
Deze manier van werken heeft als voordeel dat VDAB de monitoring onafhankelijk  kan 
uitvoeren waarbij via objectieve metrieken  de geobserveerde mogelijke vooroordelen 
kunnen gekwantificeerd en gevisualiseerd worden.  VDAB experten kunnen op basis van 
deze resultaten beslissen wat aanvaardbaar  is en vanaf wanneer  het Talent API model 
aangepast dient te worden om de vooroordelen te verminderen.  Deze bias analyse is 
reeds uitgevoerd bij het in productie  gaan van Talent API en zal in de toekomst op een 
dashboard weergegeven worden.
