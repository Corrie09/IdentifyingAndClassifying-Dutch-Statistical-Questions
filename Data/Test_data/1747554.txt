title: Loodgebruik in de hengelvisserij - Uitfasering
thema: Natuur en Milieu
pdf link: https://docs.vlaamsparlement.be/pfile?id=1747554
thema link: https://www.vlaamsparlement.be/parlementaire-documenten/schriftelijke-vragen/1548661
SCHRIFTELIJKE VRAAG
nr. 1322
van CARMEN RYHEUL
datum: 30 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Loodgebruik in de hengelvisserij  -  Uitfasering
Enige jaren geleden werd lood al gebannen  in tal van activiteiten  en producten. Men 
denke hierbij  aan de jacht waarbij loodhagel vervangen  werd door staal,  bismuth of 
andere metaallegeringen, aan loodvrije benzine, aan loodvrije  verven enzovoort.
Op heden wordt door het Europees Agentschap voor Chemische Stoffen  (ECHA) het 
restrictiedossier inzake het gebruik en de verkoop  van vislood ter consultatie voorgelegd.  
Lood betreft  immers  een persistent, bioaccumulatief toxisch  element dat reeds lange tijd 
(inter)nationaal wordt erkend als een prioritaire stof met zorgwekkende gevolgen voor 
het aquatisch milieu,  de hierin  levende  organismen (fauna en flora)  en de menselijke  
gezondheid.
Op Vlaams  niveau werd voor het gebruik van lood in de sportvisserij door het Agentschap 
voor Natuur en Bos (ANB)  reeds een ‘loodcode’ opgesteld die raadpleegbaar is in het 
Reglement Openbare Visserij (https://www.natuurenbos.be/beleid-
wetgeving/natuurgebruik/visserij/consumptieadvies-code-loodgebruik-wat-doen-bij-
vissterfte). Niettegenstaande deze Vlaamse code worden tot op vandaag  veruit de 
meeste visgewichten nog steeds uit lood vervaardigd,  terwijl er voor nagenoeg  alle 
gewichten alternatieven voorhanden  zijn.
Het Vlaams  Instituut voor de Zee (VLIZ)  publiceerde in 2019 en 2021 bovendien ook al 
zeer waardevolle beleidsinformerende nota’s met betrekking tot de haalbaarheid van het 
gebruik van visloodalternatieven, waarbij in de eindconclusie telkens tal van 
constructieve beleidsvoorstellen werden geformuleerd zoals:
-een uitfasering van loden visgewichten  via ofwel een stimulerend, doch vrijblijvend 
principe (naar  analogie van het Nederlandse ‘Green  Deal 222’-model),  ofwel aan de 
hand van een wettelijk bindend kader (naar Deens model)  is absoluut  nodig;
-een monitoringsprogramma dat effectief loodverlies bij (zee)hengelvisserij uitgebreid  
onderzoekt is absoluut aanbevolen.
1.Is er intussen  al een monitoringprogramma operationeel dat het effectief  loodverlies  
ingevolge hengelvisserij (zowel  wat betreft kustwateren als openbare  binnenwateren)  
onderzoekt? 
Zo niet, waarom  niet en zal door de Vlaamse  Regering dergelijk 
monitoringprogramma alsnog  opgestart worden? 
Zo ja, hoeveel bedroeg het totale effectief loodverlies via visgewichten in 2018, 
2019, 2020 en tot op heden in 2021 in respectievelijk de Vlaamse  kustwateren en de 
Vlaamse openbare binnenwateren?
2.Wat is het standpunt van de minister  om via een restrictiekader tot de door het VLIZ 
voorgestelde uitfasering van loden visgewichten te komen,  en dit zowel wat betreft  
de zeehengelvisserij als de hengelsport in Vlaamse binnenwateren?  Welk 
uitfaseringsmodel geniet  hierbij de voorkeur van de Vlaamse  Regering? Binnen  welke 
termijn zal een uitfasering van loden  visgewichten worden opgelegd  door de Vlaamse  
Regering wat betreft enerzijds de zeehengelvisserij en anderzijds de hengelsport in 
binnenwateren?
3.Wat is op dit ogenblik  de stand van zaken wat betreft  de besprekingen tussen het 
federale en regionale niveau rond het vanuit Europa opgelegde  nieuw  nationaal 
maatregelenprogramma in de context van de kaderrichtlijn Mariene  Strategie, 
waarbij de bevoegde federale minister in maart 2021 al aankondigde dat in die 
optiek absoluut “moet  werk worden gemaakt van de uitfasering  van het gebruik van 
vislood”?
Deze vraag werd gesteld aan de ministers Hilde Crevits (992), Ben Weyts (956),  Zuhal  
Demir (1322).
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 1322 van 30 augustus 2021
van CARMEN RYHEUL
1.Voor de openbare binnenwateren  in Vlaanderen is er geen monitoringprogramma om 
het effectief loodverlies te kwantificeren. De beleidsinformerende nota van het Vlaams 
Instituut voor de Zee (VLIZ)  uit 2019 ging enkel over de recreatieve  visserij  op zee. 
In de huidige beleidsinformerende  nota van het VLIZ (augustus 2021) wordt aan de 
hand van buitenlandse studies een raming gemaakt over het jaarlijks verlies van 
vislood in de Vlaamse binnenwateren.  Om die reden acht ik het niet noodzakelijk om 
nog een eigen  monitoringstraject uit te werken  om het loodverlies in de Vlaamse 
binnenwateren te bepalen. 
2.In afwachting van een Europese verordening hieromtrent, die verwacht  wordt in 2023, 
wordt ingezet  op het informeren  en sensibiliseren van recreatieve vissers op zowel de 
Vlaamse binnenwateren als de kust met het oog op het gebruik van loodvrije 
alternatieven. 
3.Het Directoraat-Generaal Leefmilieu van de Federale Overheidsdienst  (FOD) 
Volksgezondheid, Veiligheid  van de Voedselketen  en Leefmilieu coördineert de 
uitvoering van de Kaderrichtlijn mariene  strategie.  De opvolging rond de aanwezigheid 
van toxische stoffen is opgenomen in het maatregelenprogramma, waar u op de 
volgende site meer informatie  rond vindt: KRMS  (naturalsciences.be).
