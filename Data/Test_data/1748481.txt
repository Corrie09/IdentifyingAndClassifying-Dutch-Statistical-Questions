title: Sigmaplan Demerbekken - Herevaluatie
thema: Natuur en Milieu
pdf link: https://docs.vlaamsparlement.be/pfile?id=1748481
thema link: https://www.vlaamsparlement.be/parlementaire-documenten/schriftelijke-vragen/1547859
SCHRIFTELIJKE VRAAG
nr. 1263
van SUZY WOUTERS
datum: 26 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Sigmaplan Demerbekken  -  Herevaluatie
De uitzonderlijke  regenval midden  juli 2021 leidde ingevolge  de extreem hoge 
waterstanden en overstromingen vanaf begin  tweede helft van die maand in het 
Demerbekken tot een crisissfeer. Pas op donderdag 22 juli begonnen  op het grondgebied  
van onder  meer Scherpenheuvel-Zichem (meer bepaald  in de deelgemeenten  Zichem en 
Testelt) de waterniveaus  langzaam  te zakken.
Vanaf 16 juli had men in deze gemeente in samenspraak  tussen lokale en gewestelijke 
diensten een aantal dijken op bepaalde  plaatsen verlaagd om, via deze zogeheten 
tijdelijke noodtuimeldijken,  het water in de omliggende  Demerbroeken te bergen.
Deze broeken, die de natuurlijke  overstromingsgebieden van de Demer zijn, liepen 
dermate vol dat op verschillende plaatsen tal van woningen  zeer ernstig  met 
overstroming werden  bedreigd  (zo ontsnapten de wijk Ter Elzen in Averbode en de zones 
rond het Hof van Zichem en de Maagdentoren in Zichem maar nipt aan een regelrechte 
overstromingsramp).
In het Sigmaplan voor het Demerbekken is men intussen  in het nabije verleden al gestart 
met het heraansluiten  van meanders  zodat het water van de Demer  trager afvloeit, er 
opnieuw meer vochtige  natuurgebieden komen  en er ook meer buffercapaciteit  ontstaat 
in geval van watersnood .
Deze plannen voorzien  echter ook op verschillende plaatsen in een verlaging  van de 
Demerdijken; een soort permanente tuimeldijken  dus.
De recente watersnoodgebeurtenissen tonen echter  aan dat er hoogdringend nood is aan 
een ernstige  evaluatie  en bijsturing van het Sigmaplan voor het Demerbekken, waarbij 
men eerst alle kritische punten van de recente  overstromingen in kaart brengt,  in functie  
daarvan vastlegt waar de aanleg  van landinwaartse dijken absoluut noodzakelijk is en 
deze dijken  ook effectief aanlegt,  en pas dan beslist waar en wanneer permanente 
tuimeldijken worden  gerealiseerd.
1.Is de minister  van plan om onmiddellijk over te gaan tot de hoger beschreven 
ernstige evaluatie  en bijsturing van het Demerbekken Sigmaplan? Zo ja, binnen  
welke termijn en op welke  wijze zullen  de resultaten van deze evaluatie kenbaar 
worden gemaakt aan de lokale besturen  en de bevolking? Zo niet, waarom niet?
2.Hoe staat de minister ten opzichte van de aanleg van afdoende landinwaartse dijken 
binnen het Demerbekken, en binnen welke  termijn  zouden  die vanuit budgettair, 
technisch en projectmatig oogpunt aangelegd  kunnen  worden?
3.a) Welke overheid/overheden zal/zullen de financiële lasten moeten dragen voor de 
al geplande Demerdijkverlagingen,  de zogeheten  permanente  tuimeldijken?
b)Graag een overzicht van de plaatsen (met inbegrip van de geschatte kostprijs 
per plaats) waar dergelijke tuimeldijken op de loop van de Demer zullen worden  
aangelegd en binnen welke  termijn die dijkverlagingswerken  in het kader van de 
uitvoering van het huidige  Demer Sigmaplan zullen  worden uitgevoerd.
c)Is de minister van plan om deze dijkverlagingswerken uit te stellen tot er 
duidelijkheid is waar landinwaartse  dijken absoluut noodzakelijk  zijn en 
voormelde dijken  ook effectief zullen gerealiseerd zijn? Zo niet, waarom niet?
4.Welke overheid zal de kosten  dragen voor het herstel van de recent aangelegde 
tijdelijke noodtuimeldijken  in het Demerbekken?
5.Welke lessen en conclusies  hebben  de bevoegde diensten van de minister die instaan 
voor het beheer  van het Demerbekken en de bestrijding en het inperken van 
overstromingsrisico’s binnen dit bekken op dit ogenblik  al getrokken uit de recente  
watersnoodgebeurtenissen van juli 2021? Zijn er intussen wat dit beheer betreft 
vanuit deze diensten al bijsturingsingrepen ter goedkeuring  voorgelegd  aan de 
minister of al effectief gepland? Zo ja, welke, waar en wanneer?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1263 van 26 juli 2021
van SUZY WOUTERS
1-4.Deze deelvragen behoren tot de bevoegdheid van minister Lydia Peeters, aangezien 
de Demer  in de betreffende zone wordt beheerd door de Vlaamse Waterweg.
5.Alle experts zijn het eens dat de realisatie van extra bergingscapaciteit in het 
Demerbekken de schade sterk heeft kunnen beperken. De overstromingen  werden ook 
goed voorspeld en opgevolgd via waterinfo.be zodat een efficiënte aanpak tijdens de 
overstromingen mogelijk  was. De samenwerking tussen de verschillende 
waterbeheerders, de gemeentes  en de crisisdiensten werd ook sterk gewaardeerd. 
Naast de verdere  inzet op verhoogde bergingscapaciteit  zijn lokale en individuele 
beschermingsmaatregelen nodig om de overstromingsschade maximaal te beperken. 
Door de gouverneurs van Vlaams-Brabant en Limburg wordt  een grondige evaluatie  
van de voorbije overstromingen voor het Demerbekken  voorbereid. De verschillende 
waterbeheerders zullen hier aan meewerken. Alle gemeentes worden bij deze evaluatie 
betrokken. 
