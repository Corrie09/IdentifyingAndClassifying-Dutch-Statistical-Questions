title: Fietssnelwegen F34 en F31 - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1747686
thema link: https://www.vlaamsparlement.be/parlementaire-documenten/schriftelijke-vragen/1548434
SCHRIFTELIJKE VRAAG
nr. 1548
van MERCEDES VAN VOLCEM
datum: 26 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Fietssnelwegen F34 en F31  -  Stand  van zaken
De stad Brugge slaat samen met de stad Blankenberge, de provincie West-Vlaanderen  en 
de Vlaamse overheid de handen in elkaar  om langs de Kustlaan (N34) een fietssnelweg 
aan te leggen en een fietstunnel ter hoogte van de Londenstraat.
Aan twee kruispunten gebeurt een aanpassing. Het kruispunt  Baron De Maerelaan met de 
N34 krijgt nieuwe verkeerslichten  met onder  meer een betere voetgangers- en 
fietsersoversteek én ook een apart linksaf-licht. Er wordt ook in lichten  voorzien  op het 
kruispunt Londenstraat  met de N34, waar de tram een prioritaire doorstroming krijgt.
Het voorstel is om de F34 fietssnelweg vanaf de Londenstraat aan te leggen  op de huidige 
rijvakken naar Blankenberge. Tussen Blankenberge (Ruzettelaan) en Zeebrugge 
(Londenstraat) wordt de Kustlaan voor het gemotoriseerd  verkeer van een weg met 2 x 2 
rijvakken gebracht  op 1 x 1 rijvak aan de zuidzijde van de trambedding (d.i. op de huidige  
twee rijvakken richting Zeebrugge). Daardoor komt er aan de noordzijde ruimte vrij voor 
een 4 meter brede fietssnelweg mét zelfs een beperkte uitbreiding  van het natuurgebied 
De Fonteintjes.
Ter hoogte  van de Londenstraat  komt er een fietstunnel onder de Kustlaan  die zal 
aanknopen op de toekomstige westelijke aftakking van de fietssnelweg Brugge  - 
Zeebrugge (F31). Dit deel van de fietssnelweg is momenteel nog in studie, maar zal lopen 
op de rand van de Oudemaarspolder  richting  Evendijk West / Transportzone.
1.Wat is de stand  van zaken van zowel  de F31 en F34? In welke fase bevinden  de 
projecten zich?
2.Hoe zullen beide fietssnelwegen gerealiseerd worden?
3.Heeft  de minister al zicht op de uitrol van beide projecten? Welke stappen  zullen de 
beide projecten doorlopen?
4.Heeft  de minister al zicht op een timing van de fietssnelwegen?
5.Welk budget staat er tegenover beide projecten?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1548 van 26 augustus 2021
van MERCEDES VAN VOLCEM 
1.F34
Momenteel is de startnota (gezamenlijke studie dep. MOW en provincie West-
Vlaanderen) afgerond.  Deze studie behelst  het volledige tracé tussen Oostende  en 
Zeebrugge. De volgende  stap is dat voor de verschillende deelprojecten  projectnota’s  
worden opgemaakt.
F31
In de omgeving van de aantakking op de F34 is de stand van zaken als volgt. Een 
startnota voor het hele tracé tussen Brugge en Zeebrugge is opgemaakt. Het tracé is 
opgesplitst in verschillende deelprojecten.   
Het deelproject tussen Zwankendamme en de N34 (F34)  interfereert met het dossier  
van het complex project  van de bouw van de Nieuwe Zeesluis. Keuzes over de ligging 
van de F31 hangen samen met de keuzes voor de ligging  van de N31, Nx, spoorlijnen  
… in kader van het complex project van de Nieuwe  Zeesluis. De MER voor het complex  
project van de Nieuwe  Zeesluis is in opmaak.
2.De F34 op grondgebied Brugge  is gelegen langs  een gewestweg. De wegbeheerder 
AWV zal dus instaan voor de uitwerking van het detailontwerp en de realisatie van de 
fietssnelweg. 
De F31 is een samenwerking tussen verschillende partners  die betrokken zijn, 
bovendien zijn onderdelen gevat in andere projecten zoals de realisatie van de 
spoordoortocht in Lissewege, het project van de Nieuwe Zeesluis in Zeebrugge,…
3.Voor de F34 moet een detailontwerp worden opgemaakt, dit zal gebeuren in de vorm 
van een projectnota.  Vervolgens moet het dossier aanbestedings- en uitvoeringsklaar 
worden gemaakt.
Voor de F31 werd het traject  opgedeeld in verschillende deelprojecten. Sommige 
onderdelen zijn al uitgevoerd, voor andere is het technische uitvoeringsplan in 
opmaak, voor nog andere moet eerst nog verdere afstemming gezocht worden  met 
de projecten  waarbinnen  ze gerealiseerd worden  …
Voor de F34 voorzie ik een budget  van 488.000 euro voor de projectnota en de 
opmaak van een technische studie/plan  voor de zone Kustlaan tot A. Ruzettelaan. Dit 
staat gepland voor 2022.
Voor de uitvoering  van de F34 op het grondgebied van Brugge zijn nog geen 
budgetten vastgelegd.
Op het grondgebied van Brugge is voor de start van de F31 ter hoogte van de R30 
(Krakele) een budget (detailstudie en uitvoering) voorzien van 500.000 euro op het 
reserveprogramma GIP 2023. Dit staat dus gepland voor ten vroegste  2023. Verder 
zijn voor de realisatie van de F31 geen uitvoeringsbudgetten vastgelegd.
In afwachting zal er een dubbelrichtingsfietspad gerealiseerd worden  vanaf  Evendijk-
West zodat de fietsers  veilig het strand kunnen bereiken. Hiervoor is een budget van 
250.000 euro voorzien op het reserveprogramma GIP 2022. Ook is er verder een 
studie voorzien op het reserveprogramma GIP 2023 over de N31 nl. omvorming  tot 
Vlaamse hoofdweg, dit in de zone A11 tot vlak voor de doortocht Lissewege.  Deze 
studie zal dan verder afgestemd worden met de verdere detaillering van de F31 en 
de studie van de spoordoortocht te Lissewege.
4.Een exacte  timing  voor de realisatie van de beide fietssnelwegen is op dit moment  
moeilijk te bepalen.  Dit zal afhankelijk zijn van het tempo van de verschillende  studies 
en de complexiteit van de technische vervolgstappen.  
5.De bedragen die momenteel voorzien  zijn op het GIP zijn opgenomen in het antwoord 
op vraag  3.
