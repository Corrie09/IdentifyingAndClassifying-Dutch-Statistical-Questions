title: Jeugdjournaal Karrewiet - Overstap naar TikTok
thema: Jeugdbeleid
Media
pdf link: https://docs.vlaamsparlement.be/pfile?id=1741008
thema link: https://www.vlaamsparlement.be/parlementaire-documenten/schriftelijke-vragen/1544570
SCHRIFTELIJKE VRAAG
nr. 209
van FREYA PERDAENS
datum: 8 juli 2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
Jeugdjournaal Karrewiet  -  Overstap  naar TikTok
Op 28 juni jl. kondigde het jeugdjournaal  Karrewiet aan dat ze stoppen met hun 
Instagramaccount en dat ze overschakelen naar TikTok  om hun doelgroep te bereiken. 
De leeftijdsgrens om een account te hebben op TikTok is echter 13 jaar, waardoor 
gevreesd kan worden  dat een deel van de doelgroep niet bereikt  zal worden.
1.Wat is de motivatie  achter de beslissing  van Karrewiet om over te schakelen naar 
TikTok?
2.Hoe zal Karrewiet de kinderen jonger dan 13 jaar, toch een deel van de doelgroep,  
trachten te bereiken?
3.Op welke manier zal het succes van de TikTok-account  van Karrewiet geëvalueerd 
worden?
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 209 van 8 juli 2021
van FREYA PERDAENS
Aangezien de overstap naar TikTok een operationele beslissing van de VRT is, heb ik 
hiervoor contact opgenomen met de VRT. 
De nieuwe  beheersovereenkomst stelt dat de VRT zich moet richten  naar iedereen in 
Vlaanderen dus ook naar groepen die de digitale platformen volop gebruiken,  zoals jongere  
generaties. Karrewiet is een merk gericht  op jongeren, dus in het kader van KPI 14 die 
onder meer stelt dat de VRT haar publieke  opdracht moet waarmaken op nieuwe,  relevante  
platformen, is deze keuze gemaakt. .
1.Karrewiet startte vijf jaar geleden  met een Instagramkanaal. De VRT-nieuwsdienst  
merkte het voorbije  jaar nog amper groei en weinig engagement (vb. liken van 
berichten, delen van berichten, enz.) bij de doelgroep  (9-12 jaar).  Tegelijk werd 
vastgesteld dat kinderen de weg naar Instagram niet meer vinden, maar wel massaal 
op TikTok aanwezig zijn. Door met Karrewiet op TikTok aanwezig te zijn, biedt de VRT-
nieuwsdienst kinderen  betrouwbaar  nieuws  en een plaats  op de sociale media waar ze 
met hun vragen terechtkunnen. 
2.Karrewiet slaagt er in om kinderen tot 13 jaar op diverse manieren te bereiken: via het 
televisiekanaal van Ketnet, via VRT NU, via Ketnet.be en via de sociale media. De 
leeftijdsgrens om een account  te hebben  op de sociale media is inderdaad meestal 13 
jaar, ook op TikTok.  Toch zijn -13-jarigen er ook massaal op aanwezig,  onder meer via 
de account van hun ouders. Ketnet hanteert als beleidslijn om kinderen via de andere 
platformen nooit op te roepen  om naar haar sociale media-platformen te komen. Met 
andere woorden:  op televisie, in de Ketnet-app, op de website, zal nooit een verwijzing 
naar haar eigen TikTok-kanaal  opgenomen worden of opgeroepen worden om daar 
Karrewiet te volgen.
3.Het succes van een sociaal mediakanaal kan gemeten worden aan de hand van het 
bereik en het ‘engagement’.  Daarmee weet je als kanaal dat je volgers  (of niet-volgers 
die je berichten/video’s wel zien passeren of doorgedeeld krijgen) er iets mee doen 
(liken, reageren, doordelen). Door die interacties kan je immers vaststellen of je 
content ook echt gezien werd. 
