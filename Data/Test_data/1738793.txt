title: Vraag en aanbod buitengewoon onderwijs - Brussel
thema: Onderwijs en Vorming
pdf link: https://docs.vlaamsparlement.be/pfile?id=1738793
thema link: https://www.vlaamsparlement.be/parlementaire-documenten/schriftelijke-vragen/1538853
SCHRIFTELIJKE VRAAG
nr. 859
van JAN LAEREMANS
datum: 28 juni 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Vraag en aanbod  buitengewoon onderwijs  -  Brussel
Op verschillende plaatsen in Vlaanderen  is er een nijpend tekort  aan plaatsen voor volgend 
schooljaar voor kinderen in het buitengewoon onderwijs. Steeds meer centra voor 
leerlingenbegeleiding (CLB's) horen verzuchtingen bij ouders en directies  dat er voor veel 
kinderen geen plaats meer is in de school naar keuze in het buitengewoon onderwijs  en 
dat de school waar ze wel terechtkunnen op een vrij lange pendelafstand ligt van de 
woonplaats.
Het Nederlandstalig  onderwijs in Brussel  kent sowieso globaal al grote capaciteitstekorten 
en dat zal voor het buitengewoon onderwijs niet veel anders  zijn. Daarom is het primordiaal 
om tekorten binnen dit segment tijdig te monitoren op basis van cijfers  van het LOP Brussel 
en te anticiperen op toekomstige evoluties  betreffende  de vraag en het aanbod  ter zake.
In opvolging van mijn eerdere schriftelijke vragen (vragen nr. 119 van 15 november  2019 
en nr. 141 van 13 november 2020)  omtrent  de aanmeldingen en toewijzingen  in het 
Nederlandstalig onderwijs in Brussel,  alsook in aanvulling op mijn eerder ingediende vraag 
omtrent de evolutie  van de vraag en het aanbod in het buitengewoon onderwijs  in Vlaams-
Brabant, had ik graag  antwoord gekregen op de volgende vragen.
1.Hoeveel scholen voor buitengewoon  onderwijs zijn er in het Nederlandstalig onderwijs  
in Brussel  en wat is huidige capaciteit? Graag had ik hierbij  indien mogelijk een 
opdeling naar onderwijssegment (kleuter-, lager en secundair  onderwijs) en naar type.
2.Wat is de voorbije vijf jaar de evolutie  geweest inzake het aanbod voor buitengewoon 
onderwijs in het Nederlandstalig  onderwijs in Brussel? Hoeveel extra plaatsen zijn er 
bijgekomen of geschrapt? Graag had ik hierbij indien mogelijk een opdeling naar 
onderwijssegment (kleuter-, lager en secundair onderwijs) en naar type.
3.Wat was in de recentst gemeten jaargang het aantal aanmeldingen voor het 
buitengewoon onderwijs in het Nederlandstalig onderwijs  in Brussel? Graag had ik 
hierbij indien mogelijk een opdeling naar onderwijssegment (kleuter-, lager en 
secundair onderwijs)  en naar type.
4.Zien we hierbij veel dubbele  aanmeldingen, namelijk kandidaatstellingen  van 
eenzelfde kind maar op twee verschillende plaatsen?  Kan de minister tevens ook een 
gelijkaardig overzicht geven van het aantal kandidaturen, dus met dubbele 
aanmeldingen eruit gefilterd?
5.Wat is de voorbije vijf jaar de evolutie  geweest inzake het aantal aanmeldingen voor 
buitengewoon onderwijs in het Nederlandstalig onderwijs  in Brussel? Graag had ik 
hierbij indien mogelijk een opdeling naar onderwijssegment (kleuter-, lager en 
secundair onderwijs)  en naar type.
6.Kan de minister  tevens in een uitfiltering voorzien van de dubbele  aanmeldingen, zodat 
enkel de pure kandidaten behouden blijven?
7.Ter conclusie: hoe verhoudt de huidige  capaciteit zich relatief gezien ten opzichte van 
de vraag?
8.Op welke manier en op welke termijn  wil de minister specifiek  voor het Nederlandstalig 
onderwijs in Brussel aan deze bekommernis tegemoetkomen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 859 van 28 juni 2021 
van JAN LAEREMANS
1.Het buitengewoon onderwijs blijft voor sommige leerlingen met specifieke 
onderwijsbehoeften de meest geschikte plaats met de beste  omkadering. Er is echter  
plaatsgebrek, zoals naar boven  kwam na de aanmeldingsprocedure voor het 
buitengewoon onderwijs in Antwerpen. 
Er moet op verschillende  fronten  ingezet worden, op lange en korte termijn. Ik ga 
daarvoor verder in dialoog met de verschillende spelers op het terrein om alle 
mogelijke pistes te verkennen. 
Onze gezamenlijke ambitie moet zijn dat we er samen voor zorgen  dat alle kinderen  
met een verslag een geschikte plaats hebben  op school. 
2-8.Op Dataloep Instellingen (zie https://onderwijs.vlaanderen.be/nl/dataloep-aan-de-
slag-met-cijfers-over-onderwijs) vindt de Vlaams  volksvertegenwoordiger een 
overzicht voor Brussel  van het aantal scholen voor buitengewoon onderwijs, per type 
en schooljaar. 
Mijn onderwijsadministratie  houdt centraal geen gegevens bij over capaciteiten  en 
vrije plaatsen in de scholen;  dus ook niet van de scholen  buitengewoon basis- en 
secundair onderwijs  in Brussel. 
Ook van de scholen en vestigingsplaatsen die gebruik maken van een 
aanmeldingsprocedure, houdt mijn onderwijsadministratie centraal  geen gegevens  bij 
over het aantal aanmeldingen  en het aantal leerlingen dat dubbel  is ingeschreven.
9.Voor het plaatsgebrek  in het buitengewoon onderwijs zijn maatregelen voorzien,  deze 
maatregelen richten  zich niet specifiek  op de scholen  voor buitengewoon onderwijs  in 
Brussel, maar zijn maatregelen  waarmee er in Vlaanderen breed  gewerkt kan worden 
aan lokale capaciteitsnoden in het buitengewoon onderwijs.
Zo voorzien we opnieuw  dat scholen voor buitengewoon basisonderwijs zullen hertellen 
op de 1e schooldag van oktober. Er wordt geteld  op de eerste schooldag van oktober  
2021 als de school op die dag een hoger  aantal lestijden volgens de schalen  en/of  uren 
volgens de richtgetallen genereert dan op basis van de eerste schooldag van februari 
2021.
De hertelling maakt het voor scholen voor buitengewoon basisonderwijs  mogelijk om 
een capaciteitsverhoging te realiseren.  Daarmee kunnen  ze op korte termijn een 
capaciteitsprobleem oplossen.
De Vlaamse Regering gaf op 2 juli jl. groen licht voor de oprichting  van 3 nieuwe 
scholen voor buitengewoon onderwijs in Vlaanderen. Het gaat om twee scholen  voor 
buitengewoon basisonderwijs en een school voor buitengewoon secundair onderwijs. 
Acht andere scholen kregen de toelating om hun bestaande  aanbod structureel  te 
verbreden en ook leerlingen met andere zorgnoden op te vangen. Het gaat om twee 
scholen voor buitengewoon basisonderwijs en zes scholen  voor buitengewoon 
secundair onderwijs.  
Er is uiteraard  ook de nodige schoolinfrastructuur  nodig. 
Op korte termijn kan gewerkt worden met modulaire units. Voortaan volstaat  een 
huurovereenkomst van maximaal  3 jaar, die eenmalig verlengd kan worden  met nog 
eens drie jaar. Er komt ook een aangepast bestek, zodat scholen een verkort traject  
kunnen gebruiken met het oog op het begin van het schooljaar. Daarnaast zijn ook 
middelen voorzien in de vorm van reguliere huursubsidies.
Op lange  termijn investeren we als Vlaamse Regering substantieel. We voorzien  3 
miljard euro voor nieuwe  investeringsbeslissingen  waaronder 361 miljoen euro voor 
extra capaciteit. Zo werd in 2020 7 miljoen euro vrijgemaakt voor capaciteit  in het 
buitengewoon onderwijs.
Op 1 december 2020 werd de opdracht gegund voor de afname van de derde editie 
van de capaciteitsmonitor. Ik verwacht de resultaten  daarvan in december  van dit jaar. 
In het lopende  onderzoek wordt naast  een aanbodbevraging in het gewoon basis- en 
secundair onderwijs voor het eerst ook een aanbodbevraging in het buitengewoon 
basis- en secundair  onderwijs uitgevoerd. De derde  editie van de capaciteitsmonitor 
zal een beeld geven  van de toekomstige te verwachten tekorten, met als focus de te 
verwachten tekorten in schooljaar 2027-2028, dit zal gebeuren per type voor 
buitengewoon basisonderwijs en per type en opleidingsvorm voor het buitengewoon 
secundair onderwijs.  
Op basis van de resultaten  van de derde editie  van de capaciteitsmonitor  zal aldus 
kunnen bepaald  worden  waar de noden het grootst zijn en waar de capaciteitsmiddelen 
2022-2024 best worden  ingezet voor het voorzien van extra plaatsen voor leerlingen 
met een verslag.
