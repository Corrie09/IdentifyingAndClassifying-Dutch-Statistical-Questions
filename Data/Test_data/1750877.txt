title: Vlaamse en lokale overheid - Beschikbaarheid mobiele woonunits
thema: Wonen
pdf link: https://docs.vlaamsparlement.be/pfile?id=1750877
thema link: https://www.vlaamsparlement.be/parlementaire-documenten/schriftelijke-vragen/1548341
SCHRIFTELIJKE VRAAG
nr. 672
van MAXIM VEYS
datum: 24 augustus  2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Vlaamse en lokale overheid   -  Beschikbaarheid mobiele woonunits
Als gevolg  van de overstromingen van deze zomer  moesten duizenden landgenoten  hun 
woning verlaten. Een groot deel van de slachtoffers kan snel terug naar huis omdat de 
schade aan de woning  beperkt  is. Zij worden tijdelijk opgevangen bij kennissen,  
familieleden, of in de opvang waarin gemeenten of andere organisaties  voorzien. Anderen 
kunnen pas terug naar huis als er herstellingswerken zijn uitgevoerd. En nog anderen 
kunnen nooit meer terug naar huis. Zij moeten een nieuw  huis kopen of bouwen. De 
opvang in hotels,  leegstaande vakantiegîtes of bij familie, is voor hen geen oplossing op 
de langere  termijn. De Waalse  Regering schreef daarom een aanbesteding  uit voor 
wooncontainers om deze nood aan herhuisvesting  op te vangen. Een ‘stock’  aan mobiele 
woonunits was blijkbaar  niet voorhanden. 
Zulke mobiele woonunits zijn nochtans multi-inzetbaar. Men kan ze inzetten voor tijdelijke  
herhuisvesting na kwaliteitsproblemen, bij grote renovaties of als noodwoning. Bij 
noodsituaties, zoals een overstroming of een brand, zijn ze snel inzetbaar en uiterst 
effectief om gezinnen op te vangen wier woning ernstig beschadigd is.
1.Over hoeveel mobiele woonunits beschikt de Vlaamse  overheid op dit ogenblik? 
2.Over hoeveel mobiele woonunits beschikken  de lokale  besturen momenteel? Graag 
een overzicht per gemeente.
3.Over hoeveel mobiele woonunits beschikken de provincies momenteel?  Graag een 
overzicht per provincie.
4.Wat is de geschatte kostprijs van een mobiele woonunit?
5.Hoe staat de minister tegenover het idee om op het Vlaamse  niveau een stock aan 
mobiele woonunits  aan te leggen om snel in te zetten  voor herhuisvesting bij lokale 
noodsituaties of bij renovatie of sloop- en heropbouw in het kader van sociale 
woningbouw? 
6.Indien Vlaanderen getroffen zou worden door overstromingen van eenzelfde  omvang 
als die in Wallonië deze zomer, hadden  we dan woonunits kunnen inzetten aan de hand 
van het huidige  decretale kader of niet? Zo ja, hoeveel? Is een aanpassing van de 
regelgeving ter zake noodzakelijk?
7.Zijn er binnen de projectoproepen noodwoningen  al gemeenten  die met mobiele 
woonunits experimenteren? Zo ja, welke gemeenten?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 672 van 24 augustus 2021
van MAXIM VEYS
1.Binnen het woonbeleid heeft de Vlaamse overheid zelf geen mobiele  woonunits.  Een 
paar SHM’s hebben bij renovatiewerken wel al eens mobiele  woonunits  ingezet voor een 
korte periode  (1 tot 3 maanden). Er zijn geen volledige cijfers  voor de sector 
beschikbaar.
2.Hierover is geen informatie beschikbaar.
3.Hierover is geen informatie beschikbaar.
4.De gemiddelde aankoopprijs wordt  geschat tussen 51.000 en 64.000  euro per woonunit.  
Daar komen evenwel nog een aantal kosten  bij zoals de kost van schroefpaalfunderingen 
(ongeveer 3.000 euro per verplaatsing), verplaatsingskosten (ongeveer 1.500  euro per 
verplaatsing), de kosten  voor de aansluiting  van water, elektriciteit en afvoer van water 
(geschat op 1.500 euro per verplaatsing), de kost voor het verzekeren van de woonunit  
(ongeveer 500 euro per jaar) en de kosten van opfrissingswerken na een verhuurperiode  
(ongeveer 500 euro per jaar).
5.Het organiseren van herhuisvesting bij lokale noodsituaties,  en dus het eventueel  
voorzien in een aantal  mobiele  woonunits,  is een bevoegdheid  van de lokale besturen.  
We ondersteunen  de lokale besturen  daar wel in met de jaarlijkse projectoproep voor 
noodwoningen. In het kader daarvan is in de aankoop  van mobiele  woonunits expliciet 
voorzien aangezien  het lokale besturen de mogelijkheid biedt om flexibel in te spelen 
op wisselende  acute woonnoden.
Ook voor het organiseren van tijdelijke herhuisvesting bij renovaties aan sociale 
huurwoningen is het lokale niveau het best geplaatst om in passende oplossingen te 
voorzien.
6.Er zijn in de Vlaamse Codex Wonen geen belemmeringen voor het inzetten van mobiele 
woonunits. Het is wel belangrijk  dat de kwaliteit van deze mobiele woonunits  
gegarandeerd is.
7.Lokale  besturen kunnen in het kader van de jaarlijkse  projectoproep  noodwoningen een 
projectvoorstel indienen over het aankopen van mobiele woonunits. Van de 78 
ontvankelijke projectvoorstellen die werden ingediend had er slechts één betrekking op 
de aankoop van mobiele  woonunits, nl. een project van Puurs-Sint-Amands.
