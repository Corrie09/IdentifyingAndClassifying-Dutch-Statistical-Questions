title: Relanceplan Vlaamse Veerkracht - Project 'Digitaal Verenigingsloket'
thema: Cultuur
pdf link: https://docs.vlaamsparlement.be/pfile?id=1741679
thema link: https://www.vlaamsparlement.be/parlementaire-documenten/schriftelijke-vragen/1539668
SCHRIFTELIJKE VRAAG
nr. 401
van KARIN BROUWERS
datum: 30 juni 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Relanceplan Vlaamse Veerkracht  -  Project 'Digitaal Verenigingsloket'
In het regeerakkoord  werd afgesproken dat de digitalisering  van de cultuursector  een 
aandachtspunt blijft en in zijn beleidsnota verduidelijkte  de minister dat hij digitale 
innovatie wou stimuleren via samenwerking, kruisbestuiving en professionalisering. 
In het relanceplan ‘Vlaamse veerkracht’ van de Vlaamse Regering is digitalisering een van 
de strategische  beleidslijnen en in het kader daarvan werden er in de culturele sector  
meerdere  projecten opgezet. Zo bijvoorbeeld ‘VV132 - Digitaal Verenigingsloket’ naar 
analogie met Mijn Burgerprofiel  en het e-Loket voor Ondernemers: “Dit unieke  loket moet 
verenigingen (vzw's en feitelijke  verenigingen)  beter ondersteunen bij hun interacties met 
overheden en andere  dienstverleners op alle niveaus, via een betere digitalisering van 
(overheids)diensten allerhande.”
1.Wat zijn de concrete  doelstellingen van dat project?
2.Wat is de stand  van zaken van het project?
3.Welk culturele  deelsectoren en organisaties zijn betrokken bij de uitwerking van dat 
project?
4.Welke culturele deelsectoren werden  niet betrokken  en waarom?
5.Wat is de samenhang van dat project met de hernieuwde onlinetool KIOSK  van het 
Departement Cultuur, Jeugd en Media? 
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 401 van 30 juni 2021
van KARIN BROUWERS
1.Het doel van het Digitaal Verenigingsloket is om de interacties tussen verenigingen en 
(overheids)dienstverleners met digitale middelen te ondersteunen. Het V-loket  zorgt 
ervoor dat verenigingen beter,  sneller  en vaker toegeleid  worden naar ondersteunende 
of omkaderende  maatregelen die op hen van toepassing  zijn, over de verschillende 
bestuursniveaus heen.
Het V-loket  beoogt  daarnaast ook een eenvoudigere  en efficiëntere  administratieve 
afhandeling van deze dienstverlening, en dit zowel aan de kant van verenigingen als 
aan de kant van de behandelende  overheidsdiensten.
Dit vertaalt zich in de volgende concrete  objectieven: verenigingen kunnen via één 
uniek virtueel loket
een overkoepelend  overzicht krijgen van alle voor hen relevante  dienstverlening 
via up-to-date informatie op maat (premies, subsidies,  vergunningen, 
erkenningen, verzekeringen, wettelijke verplichtingen, …)
een overzicht krijgen van hun gegevens zoals die gekend zijn bij de overheid  
(verantwoordelijken, contactgegevens,  rekeningnummers, diploma’s van 
geattesteerde leiders, … )
direct vanuit  het loket gewenste dienstverlening  kunnen  initiëren bij de bevoegde 
instantie (aanvragen opstarten en opvolgen)
een statusoverzicht krijgen  van alle lopende en gesloten  dossiers  (aanvragen,  
goedkeuringen, documentatie,  attesten, reservaties van accommodaties  en 
materiaal, erkenningen…)
Om deze doelen te bereiken, worden binnen  dit relanceproject bestaande digitale  
voorzieningen van diverse overheden zoveel mogelijk met elkaar  verbonden middels  
het V-loketplatform. 
2.Het huidige  relanceproject bouwt voort op het voortraject dat eerder  al gelopen werd 
in het kader  van het gecoördineerde vrijwilligersbeleid. 
Op dit ogenblik worden diverse deeltrajecten opgestart die tot doel hebben om de 
randvoorwaarden in te vullen die onmisbaar zijn om de beoogde  resultaten  te 
bereiken. Denk bv. aan het uittekenen van de digitale architectuur  van het loket aan 
de hand van de reeds bestaande Vlaamse digitale bouwstenen,  maar evengoed aan 
het creëren van een databron die het mogelijk zal maken om feitelijke verenigingen  
die in contact treden met uiteenlopende  (overheids)instanties,  uniek  te identificeren. 
Ook het dienstverleningsaanbod aan verenigingen moet nog preciezer in kaart 
gebracht worden in een centraal register,  juridische vragen rond privacy, 
aansprakelijkheid en dergelijke moeten geanalyseerd worden,  enz. Al deze 
deeltrajecten zijn intussen  opgestart en zullen in de komende maanden/jaren concrete 
resultaten opleveren die het mogelijk maken  om het portaal daadwerkelijk in 
productie te kunnen  nemen en daarmee de vooropgestelde doelstellingen te 
realiseren.
3.Alle culturele deelsectoren waarin  verenigingen  actief  zijn worden betrokken, maar het 
V-loket gaat veel breder dan dat. Ook verenigingen  actief  in domeinen als jeugd, 
sport, welzijn, zorg, onderwijs… vormen deel van de doelgroep.  We proberen het 
verenigingsleven in Vlaanderen  in zijn volle breedte te versterken met dit 
digitaliseringsproject. Verenigingen  krijgen in de governancestructuur van het project 
eerst en vooral  een plek via de partnerraad die werd opgericht om mee richting te 
geven aan het programma, praktische input te geven en mee te reflecteren  over 
projectuitvoering en operationele stappen die gezet  moeten worden.  Daarnaast zal 
iedereen die een link heeft met het verenigingsleven vanaf eind oktober de kans 
krijgen om via een ideeënmanagement- en burgerparticipatie-platform  (‘community  
platform’) hun inbreng  te leveren bij de uitwerking  van het project.
4.Niet van toepassing, zie bovenstaand antwoord
5.Op termijn  is het de ambitie dat KIOSK net zoals vele andere overheidstoepassingen 
zal gekoppeld  worden  aan het V-loket, zoals ook uitgelegd in het antwoord op de 
eerste vraag.    Reeds bestaande  digitale infrastructuur  wordt  dus niet overbodig  
gemaakt door het V-loket, maar zal er integendeel een integraal onderdeel  van gaan 
uitmaken en (volgens  het principe  ‘hergebruik van bestaande digitale  bouwstenen en 
toepassingen’). 
Integratie zal voorzien  worden in de back-end van de toepassingen. Aan de voorzijde 
zal een vereniging dan via een gestroomlijnde  digitale ervaring waar nodig van de ene 
toepassing naar de andere toegeleid worden, zo ook bvb. naar KIOSK  wanneer de 
vereniging een subsidieaanvraag  wil doen waarvoor het Departement Cultuur Jeugd en 
Media bevoegd is. Het is de ambitie dat een vereniging  zich niet meer opnieuw moet 
aanloggen of registeren, maar dat ze ongeacht de ingang die ze initieel kiest, steeds  
op de juiste plek wordt afgezet om die dingen te doen die ze voor ogen had (volgens 
het principe  ‘no wrong door’).  De koppeling van digitale  toepassingen zorgt er 
vervolgens ook voor dat reeds  verstrekte gegevens niet meer opnieuw worden 
opgevraagd, maar - voor zover wettelijk toegelaten – tussen overheidsdiensten  
worden gedeeld  (volgens het principe ‘once only’).
