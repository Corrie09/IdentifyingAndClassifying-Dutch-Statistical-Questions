title: Natuurgebied De Maatjes (Kalmthout-Wuustwezel) - Maaiwijze
thema: Natuur en Milieu
pdf link: https://docs.vlaamsparlement.be/pfile?id=1747765
thema link: https://www.vlaamsparlement.be/parlementaire-documenten/schriftelijke-vragen/1548121
SCHRIFTELIJKE VRAAG
nr. 1286
van STEVEN  COENEGRACHTS
datum: 16 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Natuurgebied De Maatjes (Kalmthout-Wuustwezel)  -  Maaiwijze
In de gemeenten  Kalmthout en Wuustwezel ligt het natuurgebied De Maatjes. Het is een 
klein rietmoeras met omringende, soms natte graslanden  en vele bomenrijen en 
houtkanten. Het vormt een grensoverschrijdend natuurgebied met Nederland. 
Op 5 juli 2021 postte het Agentschap voor Natuur en Bos (ANB) via facebook over zijn 
bijzondere vorm van maaien in dat gebied. Lokale boswachter  Danny Daelemans laat er 
landbouwers maaien  in slingervorm “voor een maximale natuurwinst”, klinkt het. Het 
golvend patroon langs de houtkanten is eveneens een prachtig beeld vanuit de lucht. Via 
deze manier van maaien  blijft 10 tot 20% van de oppervlakte ongemaaid.  Ideaal voor de 
biodiversiteit.
1.Op hoeveel plaatsen werd het slingerend  maaien of het zogenaamde sinusbeheer 
toegepast? Graag  een overzicht per jaar en per provincie  voor de periode  2018-
2021.
2.Hoeveel bedraagt de oppervlakte  die niet werd gemaaid  door het toepassen  van 
slingerend maaien? Graag een overzicht per jaar en per provincie voor de periode 
2018-2021.
3.Hoe wordt het beheer van natuurgebied De Maatjes grensoverschrijdend  aangepakt? 
Zijn er best practices?
4.Acht de minister het mogelijk om sinusbeheer of slingerend maaien op te nemen 
onder de vorm van beheersovereenkomsten bij de Vlaamse  Landmaatschappij 
(VLM)?
5.In welke mate worden landbouwactiviteiten  toegelaten in het natuurgebied De 
Maatjes? Hoe verloopt de samenwerking  tussen de landbouwers  en ANB?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1286 van 16 augustus 2021
van STEVEN  COENEGRACHTS
InleidendHet natuurreservaat De Maatjes  (77 ha) is gelegen in SBZ-V (BE2101437 – De Maatjes, 
Wuustwezelheide en Groot Schietveld), grenst aan de Nederlandse ‘Matjens’ en bestaat uit 
waterpartijen, rietland, natte en droge graslanden, houtkanten en bomenrijen.  Het beheer 
is voornamelijk  gericht op de bescherming  van moeras- en weidevogels en het streven 
naar een kwaliteitsvol leefgebied met voldoende rust, nestgelegenheid  en voedselaanbod.
1.Sinusbeheer is een vorm van gefaseerd maaibeheer. In essentie komt het erop neer 
dat binnen een natuurgebied  het maaibeheer  gevarieerd  wordt  in ruimte en tijd. Op 
deze manier  wordt een structuurrijk landschap gecreëerd met gemaaide en 
ongemaaide delen  waar steeds alle nodige waard- en voedselplanten  en 
schuilgelegenheid aanwezig  zijn voor de aanwezige fauna.  Gefaseerd maaien wordt,  
in eigen regie of uitbesteding,  op grote en/of kleine schaal toegepast  in zowat alle 
daartoe geschikte  beheerde groengebieden van Natuur  en Bos. 
2.Zie 1.
3.In 2004 werd onder  andere voor dit grensoverschrijdend natuurgebied een ecologisch 
basisplan opgeleverd. Diverse  maatregelen  hieruit worden  aan beide zijden van de 
grens gepland  en uitgevoerd.  Op dit moment werkt  Natuur en Bos in het kader van 
het realiseren  van de Europese natuurdoelen aan een ecohydrologisch onderzoek 
specifiek voor dit deelgebied. De studie moet inzicht bieden in de waterhuishouding 
van het gebied,  zodat natuurherstel en -uitbreiding zo efficiënt mogelijk kunnen 
worden uitgevoerd. Hierbij is ook Staatsbosbeheer, de eigenaar van het Nederlandse 
gedeelte van het gebied betrokken.
4.Een gefaseerd maaibeheer  in stroken is voor sommige van de huidige 
beheerovereenkomsten mogelijk  waardoor een meer structuurrijke vegetatie ontstaat 
maar een echt sinusbeheer is niet mogelijk. In de toekomst blijft dit gefaseerd 
maaibeheer bestaan en kunnen sommige oppervlaktes onder  beheerovereenkomst 
meer gevarieerd gemaaid worden in ruimte en tijd waardoor sinusbeheer  in principe 
mogelijk wordt.  We zullen dit niet verplichten binnen de beheerovereenkomsten maar 
landbouwers die hiervoor open staan zullen dit binnen  bepaalde  
beheerovereenkomsten kunnen toepassen.
5.Voor beheer van ca. 50% van te maaien  oppervlakte van De Maatjes  sluit Natuur en 
Bos sinds 2019 kosteloze gebruiksovereenkomsten af met landbouwers. Deze 
samenwerking is gebaseerd op wederzijds vertrouwen, respect en oog voor elkaars 
belangen. Sinusmaaien gebeurde in 2021 voor het eerst in dit gebied. Hierbij waren 4 
landbouwers betrokken.
