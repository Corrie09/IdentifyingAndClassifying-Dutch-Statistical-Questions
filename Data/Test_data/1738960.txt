title: Geïntegreerd investeringsprogramma (GIP) 2021 - Herbouw Spanjeveerbrug Mendonk (3)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1738960
thema link: https://www.vlaamsparlement.be/parlementaire-documenten/schriftelijke-vragen/1539726
SCHRIFTELIJKE VRAAG
nr. 1440
van STIJN DE ROO
datum: 30 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Geïntegreerd investeringsprogramma (GIP)  2021  -  Herbouw Spanjeveerbrug  Mendonk 
(3)
In mijn schriftelijke vraag nr. 1195 van 18 mei 2021 over ‘Herbouw Spanjeveerbrug 
Mendonk’ vroeg ik de minister naar de duurtijd  van de werken  en of er tijdens de werken 
in een voorlopige verbinding voorzien zal worden. De minister antwoordde: “De 
uitvoeringstermijn van de werken  wordt geraamd op 11 kalendermaanden. Gedurende  10 
kalendermaanden wordt  de verbinding tussen beide oevers onderbroken. Een tijdelijke 
verbinding tijdens de werken wordt niet voorzien.”
De buurtbewoners  maken zich terecht zorgen omdat zij vernemen dat tijdens de werken 
voor de nieuwe  Spanjeveerbrug de oevers liefst 10 maanden lang van elkaar gescheiden 
zullen zijn. In enige  noodoplossing  is niet voorzien. Dat betekent dat ook de zwakke  
weggebruikers de omleiding  van minstens 10 kilometer zullen moeten  volgen. De bewoners  
dringen er sterk op aan om toch in een noodconstructie voor de zwakke weggebruikers  te 
voorzien. Er wordt immers heel wat heen en weer gereden  tussen beide dorpen.
1.Zal de minister  de terechte vraag van de kanaaldorpbewoners, om toch in een 
noodverbinding tussen beide oevers voor de zwakke  weggebruikers  te voorzien 
gedurende de werken voor de bouw van de nieuwe Spanjeveerbrug, in overweging 
nemen? Zo ja, op welke manier  kan deze noodverbinding gerealiseerd  worden? Welk 
budget kan de minister daarvoor  uittrekken?
2.Ingeval de minister niet ingaat  op de vraag  van de kanaaldorpbewoners om in een 
noodverbinding te voorzien voor de zwakke weggebruikers tijdens de herbouw  van de 
Spanjeveerbrug, hoe kan de minister deze beslissing  dan motiveren?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1440 van 30 juni 2021
van STIJN DE ROO
Voor de herbouw  van de Spanjeveerbrug  is de ontwerpstudie door de bouwheer (De 
Vlaamse Waterweg  nv) momenteel  in uitvoering. Het aanvraagdossier  voor de 
omgevingsvergunning wordt samengesteld  en er wordt regelmatig  met de stad Gent 
overleg gepleegd rond het ontwerp.  Uit eerder overleg  werd geen noodzaak  tot het 
voorzien van een tijdelijke kruising  van de Moervaart tijdens de werken aan de 
Spanjeveerbrug vastgesteld. Gezien de recente vraag hierover worden de mogelijkheden 
daartoe door De Vlaamse Waterweg nv onderzocht.
In 2021 wordt de omgevingsvergunning aangevraagd en zal de aanbesteding van de 
werken doorgaan.  In 2022 wordt de uitvoering van de werken voorzien.  De 
projectmethodologie rond decreet basisbereikbaarheid loopt voor dit project.
Dit laatste betekent dat er een formeel overlegforum bestaat met een stuurgroep overleg 
conform de projectmethodologie  van het mobiliteitsbeleid en de basisbereikbaarheid.  
Deze stuurgroep zal vermoedelijk eind augustus of in september  plaatsvinden. De leden 
van de stuurgroep voor dit project  (waarbij  ook de stad Gent wordt uitgenodigd) zullen  
hun aanbevelingen samen brengen tot er een consensus is over het dossier  en de vraag 
tot een tijdelijke voorziening voor fietsers en voetgangers. Deze consensus houdt  
rekening met budget, kwaliteit, technische  haalbaarheid, doorlooptijd  en hinder.
Er is een goede samenwerking tussen de betrokken diensten van zowel de stad Gent als 
mijn administratie van De Vlaamse Waterweg nv in tal van dossiers.  Eveneens voor de 
herbouw van de Spanjeveerbrug en de specifieke  vraag of er een tijdelijk alternatief  voor 
fietsers en voetgangers  moet of kan voorzien worden  zijn de diensten  constructief met 
elkaar in overleg. 
Ik wacht  het resultaat van de onderlinge bespreking en de projectstuurgroep  af.
