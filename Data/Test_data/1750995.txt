title: Groeipakket - Seizoensarbeid
thema: Welzijn en Gezin
pdf link: https://docs.vlaamsparlement.be/pfile?id=1750995
thema link: https://www.vlaamsparlement.be/parlementaire-documenten/schriftelijke-vragen/1549634
SCHRIFTELIJKE VRAAG
nr. 865
van PETER VAN ROMPUY
datum: 10 september 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Groeipakket  -  Seizoensarbeid 
Jongeren (tot 25 jaar) kunnen jaarlijks tot 475 uur werken met een 
studentenovereenkomst en de rechten van het groeipakket behouden. Door de coronacrisis 
is er hierop voor het derde kwartaal van 2021 een uitzonderingsmaatregel  waardoor  de 
gepresteerde uren in dit kwartaal niet meetellen voor deze 475 uur. Eenzelfde maatregel 
was er ook in het eerste en tweede  kwartaal van 2021 voor de zorgsector.
Daarnaast hebben  jongeren de mogelijkheid om maximum 80 uur per maand te werken 
met een gewoon contract. Dit maximum  geldt ook wanneer de jongeren tewerkgesteld  
worden in toepassing van de seizoenregeling  in de land- en tuinbouwsector. De bedrijven  
werken met heel wat seizoenwerknemers en zijn vertrouwd met deze regeling en de 
specifieke dimona-aangifte voor deze seizoensarbeid. De dimona-regeling voor studenten 
is immers complexer. 
Een maximum van 80 uur is beperkt waardoor jongeren  die seizoensarbeid in de land- en 
tuinbouw verrichten,  het recht op het groeipakket gedurende de overschreden  maand 
verliezen. Deze regel houdt in dat deze jongeren gedurende maximaal twee weken per 
maand kunnen werken.  Dat is een nefast gegeven om de noodzakelijke arbeidskrachten  
voor seizoensarbeid te vinden.  In de vroegere  federale regelgeving inzake kinderbijslag  
stond dat jongeren 240 uur per kwartaal konden werken. Daardoor kon men in de 
seizoenregeling zes weken aan een stuk aan de slag.
1.Is de minister  op de hoogte van deze problemen  binnen  de seizoensarbeid?
2.Is er mogelijkheid  voor een aanpassing? 
a)Waarom wel/niet?
b)Kan een aanpassing  worden overwogen met terugwerkende  kracht?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 865 van 10 september 2021
van PETER VAN ROMPUY
1.We willen  u allereerst op de ruimere context  inzake de tewerkstelling van studenten 
en het effect op de kinderbijslag  wijzen. 
Met de invoering  van het Groeipakket  is er bewust voor gekozen  om voor alle 
sectoren soepeler om te gaan met de tewerkstelling van studenten en het 
combineren van het Groeipakket. Daarom zijn de voorwaarden versoepeld  ten 
opzichte van het vroegere kinderbijslagsysteem.
Voordien gold er een 240-urennorm per kwartaal (die een combinatie was van 
studentenarbeid én gewone arbeid). Als er in bv. 1 of 2 maanden van dat kwartaal  
tewerkstelling was, waardoor de 240-urennorm werd overschreden, werd de 
gezinsbijslagen van dat volledige kwartaal, dus de 3 maanden teruggevorderd.
In de nieuwe regeling uit het Groeipakket mag een student zelf kiezen  hoe de 475 
uren te spreiden. De opname kan geconcentreerd in enkele maanden, of gespreid 
over een volledig jaar. De keuze die gemaakt wordt, heeft geen enkele  impact op het 
Groeipakket. Bovendien mag een student buiten deze 475 uren maandelijks tot 80 
uur gewone tewerkstelling  verrichten. Een student die binnen deze ruime  normen 
blijft, zal zijn gezinstoeslagen gewoon verder  zien toegekend.
In het kader van Corona is er in 2021 voor kwartaal 3 (juli-augustus-september) 
zelfs een vrijstelling van het aantal gewerkte  uren als studentenarbeid. Deze uren 
worden niet meegerekend in de 475u. 
Het behoort tot de contractuele vrijheid van betrokken partijen  om te bepalen onder  
welk statuut de werknemer wordt tewerkgesteld, maar het is duidelijk dat deze 
versoepelingen enkel een positief effect  kunnen hebben op de studenten als er een 
registratie als jobstudent  gebeurt. 
Het is uiteraard  ook aan de werkgever  om een correcte aangifte te doen. Dat is in 
alle sectoren  zo. Indien men in een sector niet wenst te werken  met 
studentencontracten (om welke reden dan ook) dan vallen de studenten wel onder 
de 80-uren  norm, en klopt het dat – indien de 80u overschreden  worden  - deze 
grens effect zal hebben voor de toekenning  van het Groeipakket.  Het is aan de 
betrokken sector en de betrokken werkgevers om te beoordelen  onder welk 
contracttype zij deze jongeren wensen te registreren,  en daarbij rekening te houden 
met de gevolgen.
2.Een aanpassing binnen het Groeipakket  wordt niet overwogen, omdat er een 
duidelijk en ruim kader is. Het is ook belangrijk dat de sectoren op een correcte 
manier de gegevens  registreren. 
