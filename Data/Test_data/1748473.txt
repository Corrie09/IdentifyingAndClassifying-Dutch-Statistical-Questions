title: Verbod op het gebruik van gewasbestrijdingsmiddelen door openbare besturen - Afwijkingen
thema: Lokale overheden en Binnenlands bestuur
Natuur en Milieu
pdf link: https://docs.vlaamsparlement.be/pfile?id=1748473
thema link: https://www.vlaamsparlement.be/parlementaire-documenten/schriftelijke-vragen/1547317
SCHRIFTELIJKE VRAAG
nr. 1246
van LUDWIG  VANDENHOVE
datum: 19 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Verbod op het gebruik van gewasbestrijdingsmiddelen  door openbare besturen  -  
Afwijkingen
Sinds 1 januari 2015 geldt voor alle openbare  diensten een verbod op het gebruik van 
gewasbestrijdingsmiddelen. Onder  bepaalde voorwaarden kan daar een uitzondering voor 
gegeven worden zoals wanneer  het gebruik van alternatieven een te grote kostprijs  met 
zich mee zou brengen. 
Dit jaar heeft Infrabel opnieuw een uitzondering gekregen om pesticiden met glyfosaat te 
gebruiken om specifieke delen van het spoor onkruidvrij te houden. De toelating geldt voor 
3 jaar en kent een aantal beperkingen.
1.Wat is de motivering van de minister voor het verlenen van deze afwijking?
2.Op welke plaatsen werden afwijkingen toegestaan? Graag een overzicht  per 
afwijkingstype en de motivering achter de afwijking.
3.Hoeveel kilogram pesticiden gebruikte Infrabel in 2019 en in 2020 en in de eerste helft 
van 2021 (tot en met eind juni 2021)?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1246 van 19 juli 2021
van LUDWIG  VANDENHOVE 
1.De motivering voor de afwijking is terug te vinden in het afwijkingsbesluit  dat verleend 
werd door de Vlaamse Milieumaatschappij. De afwijking zit ter info in bijlage. Het is 
de Vlaamse  Milieumaatschappij  die de afwijkingen verleend.
De motivering is gebaseerd  op veiligheidsoverwegingen, zowel ten aanzien  van de 
exploitatie van de spoorlijnen als de arbeidsveiligheid. Aspecten  die bijkomend mee in 
overweging werden genomen,  zijn de inspanningen  naar pesticidevermindering  (zowel  
in totale hoeveelheid als in de behandelde  oppervlakte), inzetten op alternatieven en 
preventieve ingrepen. Daarnaast zijn een reeks voorwaarden opgelegd  om het 
aquatisch milieu, grondwater en oppervlaktewater te beschermen. Er gelden strengere 
beperkingen in de zones waar grondwater  en oppervlaktewater  gebruikt  wordt voor de 
drinkwaterproductie. De afwijking vermeldt ook dat enkel federaal  erkende herbiciden 
specifiek voor “spoorwegen”  mogen toegepast  worden  en dit volgens hun 
toepassingsvoorschriften. Dit is niet altijd beperkt tot herbiciden op basis van de 
werkzame stof glyfosaat.
De afwijking voor het onderhoud van de sporen wordt overlegd met de andere regio’s, 
die infrabel immers ook afwijkingen verlenen, en met de Vlaamse  drinkwaterbedrijven.
2.De afwijking procedure 3 is de enige  afwijking die Infrabel  aanvroeg. Indien 
noodzakelijk kan Infrabel, net zoals alle andere openbare diensten,  gebruik maken van 
afwijkingsprocedure 1 – de generieke afwijking. Meer over de verschillende  
afwijkingsprocedures via deze link.
De locaties waar een afwijking via procedure 3 toegestaan werd en waar niet zijn terug 
te vinden in het afwijkingsbesluit (zie bijlage).
3.In 2019 verbruikte Infrabel 3.106 kg werkzame stof. In 2020 was dit 2.136 kg 
werkzame stof.
Infrabel rapporteert het verbruik van 2021 ten laatste  eind januari 2022 met het oog 
op het jaarlijks overleg.  Er is geen tussentijdse rapportering  voorzien. 
BIJLAGE
Afwijking
