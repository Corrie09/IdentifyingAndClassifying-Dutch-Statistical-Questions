title: Leersteun - Individueel aangepast curriculum (IAC)
thema: Onderwijs en Vorming
pdf link: https://docs.vlaamsparlement.be/pfile?id=1753329
thema link: https://www.vlaamsparlement.be/parlementaire-documenten/schriftelijke-vragen/1548775
SCHRIFTELIJKE VRAAG
nr. 962
van HANNELORE GOEMAN
datum: 1 september 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Leersteun  -  Individueel aangepast curriculum (IAC)
In de conceptnota decreet Leersteun  krijgt het individueel  aangepast curriculum een 
prominente rol. Het IAC zal worden hervormd zodat het toepasbaar is in zowel het regulier 
als het buitengewoon  onderwijs. Dit opent de deur voor de organisatie  van deeltijdse 
trajecten over de twee schoolsystemen heen en daarnaast kan het ook bijdragen tot de 
uitwisseling tussen het regulier en buitengewoon onderwijs. Scholen zouden  hier meer 
beleidsruimte voor krijgen en zouden zelf kunnen oordelen over de gelijkwaardigheid 
tussen een IAC en het gemeenschappelijk curriculum. 
Het rapport  van het Rekenhof over het M-decreet  en zorg in het onderwijs  uit 2019 
suggereert echter dat er in het regulier onderwijs slechts weinig leerlingen met een IAC 
les volgen.  Daarnaast werd er ook in het rapport  van de commissie Struyf bezorgdheid 
geuit over het gebruik  van het IAC en de risico’s  van een ongelijke certificering tussen het 
buitengewoon onderwijs en een IAC in het regulier  onderwijs. Dat doet toch enkele vragen 
rijzen.
1.Hoeveel leerlingen in het regulier onderwijs volgen  een individueel  aangepast 
curriculum, van schooljaar 2015-2016 tot heden? Daarbij graag een overzicht van 
enerzijds het basisonderwijs, met opdeling per type, en anderzijds het secundair  
onderwijs, met opdeling in opleidingsvorm.  Daarbij  graag ook gespecificeerd in welke  
graad deze leerlingen  zitten. 
2.Hoeveel leerlingen  met een IAC behaalden een attest van verworven bekwaamheden  
in het regulier  onderwijs,  van schooljaar 2015-2016 tot heden? Graag een overzicht 
voor het basisonderwijs,  met opdeling in type, en het secundair onderwijs, met 
opdeling in opleidingsvorm.
3.Hoe ziet de minister het gebruik van het IAC evolueren binnen de krachtlijnen van de 
conceptnota decreet Leersteun? Op welke  manier kan het gebruik van het IAC 
bijdragen aan inclusief onderwijs?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 962 van 1 september 2021
van HANNELORE GOEMAN
1-2.Het Agentschap voor Onderwijsdiensten (AGODI) raadpleegde zijn databanken  op 
14/09/2021 (zie bijlage). 
Leerlingen krijgen enkel een verslag  als ze nood hebben aan een individueel aangepast  
curriculum. Daarom  ontsloot AGODI net die groep leerlingen om te antwoorden op de 
vraag naar het aantal leerlingen met een IAC. 
Ik verwijs  naar de bijlage: de eerste twee tabbladen geven het aantal leerlingen met 
een verslag in het gewoon  onderwijs weer. Dit zijn leerlingen voor wie bepaald werd 
dat een individueel aangepast curriculum  nodig is. Het eerste tabblad omvat de 
gegevens voor het basisonderwijs en het tweede die voor het secundair onderwijs. 
De cijfers worden  gegeven vanaf schooljaar 2017-2018,  de start van het 
ondersteuningsmodel. Cijfers over het huidige schooljaar kunnen  momenteel  nog niet 
worden meegedeeld  omdat de data nog onvolledig zijn. 
Merk op dat AGODI leerlingen die ingeschreven zijn in scholen van het Franstalige 
regime en leerlingen uit het HBO niet meenam  in de rapportering.
Daarnaast kunnen scholen IAC’s registreren in Discimus. Dit is echter een minder 
volledige weergave voor het aantal leerlingen met een IAC. Deze info vindt de Vlaams 
volksvertegenwoordiger in het derde  tabblad van de bijlage.
Op basis van het aantal leerlingen met een verslag filterde  AGODI de groep leerlingen 
waarvoor de scholen een IAC registreerden in Discimus én voor wie van hen een attest 
van verworven  bekwaamheden werd uitgereikt (zie derde tabblad van de bijlage). 
AGODI berekende zowel  de absolute als de relatieve  cijfers  van de afgebakende groep  
t.o.v. alle leerlingen voor wie een IAC werd geregistreerd in Discimus.
 
3.Hoe het gebruik  van individueel aangepaste curricula zal evolueren met het decreet 
leersteun is op dit moment moeilijk  in te schatten.  We staan nog maar aan het begin 
van het besluitvormingsproces en zijn nog niet toe aan de implementatie. Met de 
maatregelen die we in de conceptnota voorstellen zal de aandacht voor en het belang 
van individueel aangepaste curricula in gewoon en buitengewoon onderwijs toenemen. 
In het kader van de doelstelling  dat scholen voor gewoon en buitengewoon onderwijs 
(samen) maximaal  hun verantwoordelijkheid  benutten in functie  van de begeleiding 
van leerlingen met een IAC stellen we in de conceptnota een aantal concrete 
maatregelen voor:  
-Zo geven we de klassenraad in het gewoon onderwijs de autonomie  om aan een 
leerling met een individueel aangepast curriculum  in uitzonderlijke gevallen  een 
studiebewijs uit het gewoon onderwijs te verlenen. De huidige  procedure  van 
gelijkwaardigheid via de onderwijsinspectie gaan we verlaten.  
-We willen individueel  aangepaste  curricula toepasbaar maken in het gewoon én het 
buitengewoon onderwijs. In het buitengewoon onderwijs  komen ze in de plaats van 
de groeps- en individuele handelingsplannen.  De systematiek van het 
handelingsplanmatig werken, wat het cyclisch proces van beginsituatieanalyse, 
doelenselectie, strategische planning,  uitvoering en evaluatie  omvat, wordt 
behouden. Door individueel aangepaste  curricula te hanteren in gewoon en 
buitengewoon onderwijs spreken beide dezelfde  taal. Dat zal toelaten  dat leerlingen 
flexibel de overstap  kunnen maken  in beide richtingen.  We activeren er de scholen  
mee om nauwer samen  te werken voor een begeleiding op maat van leerlingen. Om 
de kwaliteit van het werken met individueel aangepaste curricula te garanderen zal 
de onderwijsinspectie bij haar toezicht  op leerlingenbegeleiding in scholen voor 
gewoon en buitengewoon onderwijs hier aandacht aan besteden. In het 
buitengewoon onderwijs is er daarbij  ook aandacht voor het toewerken naar een 
eventuele terugkeer naar gewoon onderwijs.  
BIJLAGE
Overzicht
