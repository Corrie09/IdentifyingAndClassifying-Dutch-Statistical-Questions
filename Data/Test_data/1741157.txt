title: Burgerbevraging Gemeente-Stadsmonitor - Methodiek
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1741157
thema link: https://www.vlaamsparlement.be/parlementaire-documenten/schriftelijke-vragen/1539005
SCHRIFTELIJKE VRAAG
nr. 352
van BRECHT WARNEZ
datum: 29 juni 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Burgerbevraging Gemeente-Stadsmonitor   -  Methodiek
Op 16 juni 2021 werd de nieuwe Gemeente-Stadsmonitor gelanceerd. Een belangrijk 
moment voor vele steden  en gemeenten.  Een burgerbevraging is daarvoor één van de 
belangrijke databronnen.
Het Agentschap Binnenlands Bestuur  bevraagt - in samenwerking  met Statistiek 
Vlaanderen - in elke gemeente een groep inwoners tussen 17 en 85 jaar. In totaal worden  
bijna 400.000 burgers uitgenodigd om de bevraging  in te vullen.
1.Op welke wijze werden de 400.000 burgers geselecteerd?  Hoe werd de 
representativiteit daarbij binnen elke gemeente gegarandeerd?
2.Hoeveel burgers  hebben uiteindelijk  de bevraging ingevuld? Graag een overzicht per 
provincie en per gemeente met opdeling  per geslacht en per leeftijdscategorie.
3.Ziet de minister een lagere responsgraad in bepaalde gemeenten? Kwam de 
representativiteit in het gedrang in bepaalde gemeenten door een beperkte of 
atypische responsgraad?
4.Hoe evalueert de minister  de methodiek?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 352 van 29 juni 2021
van BRECHT WARNEZ
1.In elke Vlaamse gemeente werd een representatief  staal van de inwoners  van 17 tot en 
met 85 jaar bevraagd,  zodat voor elke gemeente  statistisch betrouwbare  uitspraken 
mogelijk zijn. In totaal werden voor alle 300 gemeenten  samen 377.530  personen 
gevraagd om deel te nemen aan het onderzoek.
De steekproeftrekking gebeurde door het Rijksregister en dit op basis van een 
steekproefplan. De steekproef is gebaseerd op een impliciete stratificatie: de 
populatielijst werd geordend volgens geslacht, leeftijd en nationaliteit, waarna 
systematisch eenheden werden geselecteerd. Stel bijvoorbeeld  dat er in een gemeente 
van 50.000 inwoners 500 mensen  geselecteerd moeten worden. De sprong is dan gelijk 
aan 100. Er wordt een toevalsgetal (t) getrokken tussen 1 en 100. De steekproef  bevat 
dan de elementen t, 100+t, 200+t…  Elke inwoner  had op die manier evenveel kans om 
aan het onderzoek deel te nemen.  Dit is een eerste voorwaarde voor representativiteit  
van de respons. Zo zijn voor elke gemeente  statistisch betrouwbare uitspraken mogelijk 
over de tevredenheid,  het gedrag en de participatie van inwoners.  Om het aantal te 
trekken personen  te bepalen per gemeente gaan we uit van een responsgraad tussen  
35-40 percent.  De getrokken steekproeven  per gemeenten is daarbij dus steeds een 
weerspiegeling van de populatie in de gemeente naar leeftijd,  geslacht  en nationaliteit.
Door een voldoende grote steekproef  te trekken  zetten  we in op een respons die een 
goede weerspiegeling is van de steekproef en in het verlengde de populatie van de 
gemeente. Natuurlijk kan er in de respons nog steeds een vertekening  optreden omdat 
bepaalde groepen meer of minder antwoorden. Om de non-responsvertekening door de 
over- en ondervertegenwoordiging  van bepaalde groepen te ondervangen, worden 
statistisch verantwoorde gewichten berekend  voor de uiteindelijke steekproef. Die 
houden rekening met de leeftijd/geslacht-verdeling in de gemeenten en met de 
bevolkingsomvang.
2.Van de 377.530 aangeschreven personen vulden er 150.326 de vragenlijst in. Dit is een 
bruto respons  van 39,8%. Na kwaliteitscontroles  door de Vlaamse Statistische  Autoriteit 
bedraagt de netto respons 36,9% (139.470 personen). De responsgraden zijn publiek  
te consulteren op de website Gemeente-Stadsmonitor (https://gemeente-
stadsmonitor.vlaanderen.be/burgerbevraging).  Zie ook de bijlage.
3.Voor nagenoeg alle gemeenten is de respons voldoende groot om betrouwbare  en valide 
uitspraken te doen. Alleen voor Herstappe is de respons te klein.  Voor deze gemeente 
zijn er daarom  geen surveyresultaten,  al worden  de resultaten van de respondenten  uit 
Herstappe wel meegenomen voor het berekenen van de surveyresultaten  op het niveau 
van het Vlaamse  Gewest. Voor 5 gemeenten  is de respons aan de lagere  kant (< 250 
eenheden), maar laten de aantallen toch toe om uitspraken  te doen,  zoals steeds 
rekening houdend met een bredere foutenmarge  en de betrouwbaarheidsintervallen (zie 
ook: https://gemeente-stadsmonitor.vlaanderen.be/burgerbevraging ). 
4.Dit is één van de grootste  bevragingen in Vlaanderen, die wetenschappelijk uniform 
wordt georganiseerd  en verwerkt. Ze geeft elk lokaal bestuur twee momenten  waarop 
de resultaten  beschikbaar zijn, bij de start en op het einde van de lokale 
bestuursperiode. Vanuit het oogpunt van kosten-baten  is deze methodiek en aanpak 
efficiënt. 
BIJLAGE
Overzicht respons en representativiteit Gemeente-Stadsmonitor
