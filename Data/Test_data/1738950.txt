title: Uitrol warmtenetten - Stand van zaken (2)
thema: Energie
pdf link: https://docs.vlaamsparlement.be/pfile?id=1738950
thema link: https://www.vlaamsparlement.be/parlementaire-documenten/schriftelijke-vragen/1535706
SCHRIFTELIJKE VRAAG
nr. 1190
van PETER VAN ROMPUY
datum: 22 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Uitrol warmtenetten  -  Stand van zaken (2)
Ik stel deze vraag in opvolging van schriftelijke  vraag  nr. 248 van 18 november 2020 
betreffende de uitrol van warmtenetten.
In het antwoord stelde de minister dat er in het voorjaar een gedetailleerder overzicht  zou 
zijn van de bestaande en geplande  warmtenetten.  Dit jaar reserveert de minister alvast 
35 miljoen euro voor projecten die groene warmte opwekken  of restwarmte recupereren. 
Toch zien we dat het aantal installaties  van provincie tot provincie en van regio tot regio 
sterk verschilt.
1.Welke warmtenetten zijn vandaag  actief in Vlaanderen? 
a)In welke steden of gemeenten liggen  de warmtebronnen?
b)Sinds welk jaartal  zijn ze actief?
c)Welk type warmtebron betreft het?
d)Hoeveel woningen of bedrijven maken gebruik van de warmtebron?
2.Voor welke warmtenetten zijn er vandaag plannen in Vlaanderen? 
a)In welke steden of gemeenten zullen  de warmtebronnen  liggen?
b)Wanneer is de opstart  gepland?
c)Welk type betreft de geplande warmtebron?
d)Hoeveel woningen of bedrijven zouden  gebruik kunnen maken van de 
warmtebron?
3.Hoe evalueert de minister deze evolutie?
4.Hoeveel van de gereserveerde 35 miljoen euro dit jaar werd reeds toegekend? 
a)Aan welke projecten?
b)Voor welke bedragen?
c)Via welke oproepen?
5.In welke oproepen voorziet de minister dit jaar nog om groene warmte op te wekken 
of restwarmte  te recupereren?
6.Is de minister zich bewust van het feit dat de aanwezigheid van warmtenetten sterk 
verschilt per provincie  en regio?
7.Zal de minister inspanningen  leveren om de toepassing van warmtenetten  ingang te 
laten vinden in alle provincies en regio’s? Hoe?  
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1190 van 22 juni 2021  
van PETER  VAN ROMPUY
1.De meest  actuele  lijst met aan de VREG gemelde warmtenetten  kan u steeds 
terugvinden op de VREG-website samen met de betreffende  warmtenetbeheerder, 
de warmteleverancier, de gemeente en het aantal huishoudelijke  en andere 
afnemers (https://www.vreg.be/sites/default/files/uploads/warmtenetten/overzicht_warmte
netten_mei_2021.xlsx).  In bijlage 1 werd aan deze gegevens van de VREG ook het 
type warmtebron  toegevoegd.   Gegevens over de startdata  van de bestaande 
actieve warmtenetten, zijn momenteel niet bij de VREG of het VEA beschikbaar. 
2.Het overzicht met de bestaande en geplande warmtenetten is intussen op kaart en 
met meer details beschikbaar  op geopunt Vlaanderen.  Op de website Energiesparen 
https://www.energiesparen.be/warmtekaart vindt u een verwijzing naar de 
kaartlagen voor bestaande en geplande  warmtenetten en in de bijlage 2 van het 
“Warmte in Vlaanderen, rapport 2020” vindt u de bestaande  en geplande 
warmtenetten nog eens in tabelvorm.
3.Zowel de recente  groei in het aantal projecten restwarmte en groene warmte als de 
projecten voor de aanleg  van warmtenetten,  sluiten aan bij de beleidsplannen uit 
het regeerakkoord en bij het Vlaamse Energie- en Klimaatplan  2021 - 2030.  De 
projecten voor de recuperatie van restwarmte  verminderen  de energievraag.  De 
resterende energievraag  kan door de projecten voor groene warmte dan voor een 
groter deel worden verduurzaamd.  De aanleg  van warmtenetten laat een snellere 
omschakeling naar duurzame warmtebronnen toe. Warmtenetten vergroten ook de 
flexibiliteit van het energiesysteem, bijvoorbeeld door zogenaamde power-to-heat 
projecten.
4.In het kader van de eerste call Groene  Warmte 2021 werd 11,4 miljoen euro steun  
toegekend aan 18 projecten. Een overzicht kan u terugvinden op 
www.energiesparen.be/call_groene_warmte .
5.De volgende call wordt gepland in het najaar met een budget  van 23,5 miljoen euro.
6.Warmtenetten zijn afhankelijk  van de lokale aanwezigheid van een warmtebron en 
van lokale warmteverbruikers. In die zin is de aanleg van warmtenetten afhankelijk 
van de lokale omstandigheden  en is een algemenere uitrol zeker wenselijk,  maar 
zal dit niet leiden tot een relatief gelijke uitrol tussen de provincies en in alle 
gebieden. In landelijke gebieden  bijvoorbeeld heeft het weinig  zin om warmtenetten 
aan te leggen.
7.Verschillende maatregelen  zullen  de uitrol van warmtenetten ondersteunen. We 
kunnen daarbij de verhoging van het budget  vermelden  tot 35 miljoen euro in 2021 
en 2022, en de ondersteuning van de lokale besturen bij de opmaak van 
warmtezoneringsplannen via het Netwerk Klimaat  bij de VVSG.  In het 
werkprogramma 2021 van het Netwerk  Klimaat is voorzien  dat in samenwerking  
met de lokale besturen een inspiratiekaart warmtezonering wordt opgemaakt.  
Tegen begin  2022 zal ik bijkomende  maatregelen  bundelen  in het Warmteplan 
2025.
BIJLAGEN
Zie bijlage 1 (xlsx) 
Link naar kaartlaag bestaande en geplande warmtenetten:  
https://www.geopunt.be/kaart?viewer_url=https%3A%2F%2Fmaps.geopunt.be%2Freso
urces%2Fapps%2FGeopunt-
kaart_app%2Findex.html%3Fid%3D8ab268be7723e2f00177b44dc01903bb 
Link naar “Warmte in Vlaanderen, rapport 2020”: 
https://www.energiesparen.be/sites/default/files/atoms/files/Warmte-in-Vlaanderen-
rapport-2020_0.pdf 
