title: Overdracht beleidskredieten - Stand van zaken
thema: Begroting
Financiën
pdf link: https://docs.vlaamsparlement.be/pfile?id=1749368
thema link: https://www.vlaamsparlement.be/parlementaire-documenten/schriftelijke-vragen/1547883
SCHRIFTELIJKE VRAAG
nr. 665
van ANKE  VAN DERMEERSCH
datum: 27 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Overdracht beleidskredieten   -  Stand van zaken
In het Rekeningenrapport  voor 2020 van het Rekenhof, presentatie 20 juli 2021, staat op 
pagina 22 een tabel met de overdracht van beleidskredieten van 2014 tot nu, 2021. 
Zowel de vastleggingskredieten (VAK’s) als de vereffeningskredieten  (VEK’s) stijgen 
sterk. Zo stijgt de overdracht van het VAK van 153,1 miljoen euro in 2014-2015 naar 
745,9 miljoen  euro in 2020-2021, en het VEK van 204,1 miljoen euro in 2014-2015 naar 
984,4 miljoen euro in 2020-2021.
Overdracht van beleidskredieten  dient een uitzondering te zijn op het principe van de 
eenjarigheid, maar hier ontstaat de perceptie van een systematiek.
1.Wat is de reden voor deze continue stijging?
2.Welke acties zal de minister ondernemen zodat deze uitzondering opnieuw 
uitzondering wordt?
3.Bijkomend  stel ik vast dat er een groot  verschil is tussen de bedragen in het VAK en 
in het VEK. Over de opgegeven  periode  2014-2021 beloopt het verschil 821,2 
miljoen euro. Het kan zijn dat er jaren zijn waar het VEK het VAK niet volgt, en dan 
jaren waar het VEK hoger ligt wegens de betalingen. Op de lange termijn  dient er - 
ongeveer - een evenwicht te zijn tussen aangegane  verbintenissen en betalingen. Bij 
de overgedragen kredieten is dit structureel  niet het geval.
Graag vernam ik daarvoor de redenen.
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 665 van 27 juli 2021
van ANKE  VAN DERMEERSCH
1.In het Rekeningenrapport van het Rekenhof kan u op pagina 73 tot 80 de evolutie van 
de overgedragen kredieten binnen de begrotingsfondsen (en overdrachtsbepalingen) 
terugvinden. Het Rekenhof gaat uitgebreid in op de afzonderlijke  begrotingsfondsen 
(Klimaatfonds, Energiefonds,  Verkeersveiligheidsfonds, Fonds onroerende goederen) 
en de redenen van de toename.
2.De Vlaamse Codex Overheidsfinanciën  (VCO), die op 1 januari 2020 in werking trad, 
regelt het gebruik van begrotingsfondsen in artikel 15. Een begrotingsfonds kan enkel 
opgericht worden  bij decreet waarbij de ontvangsten en de uitgaven van een 
begrotingsfonds decretaal bepaald worden.  Begrotingsfondsen wijken daarmee  af van 
het Algemeenheidsbeginsel dat stelt dat de begroting in alle ontvangsten  en alle 
uitgaven omvat  zonder  onderlinge compensaties. Het Algemeenheidsbeginsel is in de 
loop der jaren afgezwakt door de creatie van begrotingsfondsen en de oprichting van 
talrijke openbare  instellingen met eigen rechtspersoonlijkheid die er een eigen 
begroting op nahouden. Op dat vlak kan je dus niet spreken van een echte uitzondering. 
Daarnaast bevat het uitgavendecreet een aantal bepalingen die de Vlaamse Regering 
machtigen kredieten van het ene naar het andere begrotingsjaar over te dragen, wat 
een afwijking is op het principe van de eenjarigheid van de begroting.  De eenjarigheid  
van de begroting heeft betrekking op het feit dat de begroting  jaarlijks door het Vlaams 
Parlement moet worden  goedgekeurd en dat de invordering van de belastingen jaarlijks 
moet worden herbevestigd  via een bepaling in het middelendecreet.  Het is echter niet 
mogelijk om als beleidsvoerende  overheid je te beperken tot de beschikbare  kredieten  
van dat begrotingsjaar. Je moet bijvoorbeeld verbintenissen kunnen  aangaan die 
jaaroverschrijdend zijn of bestellingen kunnen plaatsen die qua uitvoering het 
begrotingsjaar overschrijden. Daarom werken we met gesplitste kredieten 
(vastleggings- en vereffeningskredieten) en kan de Vlaamse  Regering gemachtigd 
worden om specifieke kredieten over te dragen  naar een volgend begrotingsjaar. 
Daarom dat ik zoveel  belang  hecht aan de meerjarenraming en het benaderen van een 
begroting in meerjarig perspectief. 
Het is belangrijk dat we transparant rapporteren over de begroting en de rekening, dus 
ook over de saldi van de begrotingsfondsoverdrachten  en de overgedragen kredieten 
van een vorig begrotingsjaar.  Via de VCO is voorzien dat de beleids- en 
begrotingstoelichting (BBT) informatie verschaft  over de overgedragen kredieten  en de 
geraamde aanwending van die kredieten.  In het verleden was er geen geïntegreerde 
beleids- en begrotingsinformatie in de begroting en de rekening. Met de beleids- en 
begrotingstoelichtingen zetten  we een belangrijke stap naar transparantie over het 
gevoerde beleid. De BBT’s bevatten heel veel informatie en dragen  bij aan de 
transparantie van de begroting  en de rekening.  
Ik vraag mijn administratie om de aanbeveling  van het Rekenhof om de 
overdrachtsbepalingen te groeperen in de rekening, en daar op correcte wijze te 
verantwoorden te bekijken met het oog op een transparantere  begroting en rekening.
3.Het verschil van 821,2 miljoen  euro kan ik niet direct reconstrueren. In figuur 2 – 
Evolutie van het onbelaste  saldo van de begrotingsfondsen (in miljoen euro) op pagina 
74 zie je een gelijk  oplopende  evolutie  in het onbelast variabel  VAK en variabel VEK 
van de begrotingsfondsen. Vooral in het Energiefonds zie je een verschil  tussen de 
overdracht van het VAK en VEK; in 2020 werd 120,8 miljoen VAK overgedragen  en 
216,7 miljoen euro VEK. 
