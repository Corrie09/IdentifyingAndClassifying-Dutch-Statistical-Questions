title: Jeugdwerk - Kadervormingstrajecten
thema: Jeugdbeleid
pdf link: https://docs.vlaamsparlement.be/pfile?id=1747612
thema link: https://www.vlaamsparlement.be/parlementaire-documenten/schriftelijke-vragen/1548128
SCHRIFTELIJKE VRAAG
nr. 219
van LOES  VANDROMME
datum: 16 augustus  2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
Jeugdwerk  -  Kadervormingstrajecten 
Jeugdverenigingen kunnen een kadervormingstraject aanbieden aan jongeren voor het 
behalen van een attest  van animator, hoofdanimator of instructeur in het jeugdwerk. Uit 
het antwoord op schriftelijke vraag  nr. 68 van 19 januari 2021 van collega Rousseau 
weten we dat er in 2020 ongeveer  1000 attesten minder werden uitgereikt. De 
coronapandemie had daar ongetwijfeld heel wat mee te maken.
Ondertussen kon het jeugdwerk,  onder min of meer normale omstandigheden, deze 
zomer weer volledig opstarten. Het tekort aan begeleiders met de vermeldde  attesten is 
hier en daar wel voelbaar. Het is afwachten  of de interesse in het volgen van 
kadervormingstrajecten in het jeugdwerk zich na corona weer zal herstellen.
1.Heeft  de minister zicht op het aantal cursussen en uitgereikte  attesten in 2021? 
Graag een overzicht per jeugdwerkorganisatie en een onderscheid tussen cursus  
animator, jeugdanimator en instructeur in het jeugdwerk.
2.Hoe verhouden deze cijfers zich tegenover de stand  van zaken  op hetzelfde moment  
in het coronajaar 2020 en de andere voorafgaande jaren?
3.Overweegt de minister extra stimulerende  maatregelen om het niveau van het aantal 
kadervormingstrajecten in het jeugdwerk weer op peil te krijgen?  Zo ja, welke  
initiatieven? Zo niet, waarom niet?
4.Begin  2021 bleek het nog niet mogelijk om een opdeling van het aantal cursussen en 
uitgereikte attesten per provincie  uit de kadervormingsregistratietool te halen?  
Is die mogelijkheid er ondertussen wel? Zo ja, graag de cijfers  van het aantal 
cursussen en aantal uitgereikte attesten voor de vormingstrajecten animator,  
hoofdanimator en instructeur van de voorbije vijf jaar, opgedeeld  per provincie.  Zo 
niet, wordt in deze vorm van rapportage in de toekomst voorzien?
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 219 van 16 augustus 2021
van LOES  VANDROMME
1.Een overzicht  van het aantal uitgereikte  attesten ‘animator  in het jeugdwerk’, 
‘hoofdanimator in het jeugdwerk’ en ‘instructeur in het jeugdwerk’ en het aantal 
cursussen van 01/01/2021 t.e.m.  14/09/2021, opgedeeld per jeugdwerkorganisatie 
kan u terugvinden in bijlage 1. 
2.Een overzicht van dezelfde gegevens in dezelfde periode in 2020,  2019 en 2018 kan u 
terugvinden in bijlage 1. 
3.Er werden  reeds verschillende maatregelen genomen  om het niveau van het aantal 
kadervormingstrajecten in het jeugdwerk weer op peil te krijgen:  
De maximale  termijn van drie jaar om een traject in het jeugdwerk  af te ronden, 
werd verlengd  voor de jongeren wiens  traject dreigde af te lopen  vanaf 13 maart  
2020. In eerste instantie werd deze verlenging ingesteld  t.e.m. 15 november 
2020, om zo de zomer 2020 te overbruggen. Naar aanleiding van de tweede  
coronagolf werd deze tijdelijke maatregel  verlengd tot en met 31 december 
2021. 
Bovendien werd het voor de duur van dezelfde periode  tijdelijk  mogelijk 
gemaakt om al stage  te lopen  na het afronden van 15 van de 50 cursusuren.  In 
normale omstandigheden dient een animator in opleiding eerst zijn of haar 
volledige cursus  van 50 uur af te ronden.  Ook deze maatregel werd verlengd  tot 
en met 31 december  van dit jaar.
Daarnaast konden verenigingen sinds de kerstvakantie van vorig jaar een deel 
van hun cursussen  online organiseren.  Het gaat hier over onderdelen die zich 
lenen tot een online  format. Er werd dus nog steeds een deel van de cursus 
fysiek gegeven. Een gedeelte  van de cursus digitaal organiseren was mogelijk  
t.e.m. 30 juni 2021.
Er wordt  tenslotte  ook flexibel omgesprongen met corona-afwezigen die omwille 
van ziekte of quarantaine een deel van de cursus missen.  Het gemiste 
theoretisch gedeelte kan vervangen worden door theorie uit een andere – al dan 
niet geattesteerde – cursus of vorming in het jeugdwerk waar aan dezelfde 
competenties werd gewerkt.   
4.Op dit moment beschikt het Departement  Cultuur, Jeugd en Media  niet over de nodige 
gegevens om een opdeling te maken van de behaalde attesten per provincie waar de 
cursist zijn/haar monitoropleiding heeft gevolgd. De rapportage  van de 
kadervormingsregistratietool (KAVO-tool) is hier momenteel niet op afgestemd.  De 
bedoeling is om deze vorm van rapportage in de toekomst te voorzien. Het is nog niet 
duidelijk wanneer dit precies het geval  zal zijn. 
BIJLAGE
Overzicht aantal uitgereikte attesten  en cursussen per jeugdwerkorganisatie van 2018 tot 
nu
