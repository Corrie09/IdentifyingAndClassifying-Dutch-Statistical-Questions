title: Noodopvang voor slachtoffers overstromingen - Assistentiewoningen
thema: Welzijn en Gezin
pdf link: https://docs.vlaamsparlement.be/pfile?id=1750938
thema link: https://www.vlaamsparlement.be/parlementaire-documenten/schriftelijke-vragen/1548350
SCHRIFTELIJKE VRAAG
nr. 836
van KATRIEN  SCHRYVERS
datum: 24 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Noodopvang voor slachtoffers overstromingen  -  Assistentiewoningen
Nadat ons land in juli ll. werd getroffen  door zware overstromingen  werden vele mensen  
(tijdelijk) dakloos.  Om deze mensen  te helpen, riep de minister de groepen van 
assistentiewoningen in Zuid-Limburg en Zuid-Vlaams-Brabant  op om aan het Agentschap 
Zorg en Gezondheid gegevens door te geven over vrijstaande woningen, opdat deze dienst 
zouden kunnen doen als noodopvang.
1.Wat was de respons  van de groepen van assistentiewoningen op de oproep van de 
minister?
2.Welke voorwaarden worden gehanteerd  opdat  een leegstaande assistentiewoning  
dienst zou kunnen  doen als noodopvang?
3.Wat zijn de bepalingen in verband met de termijn die wordt vooropgesteld  voor het 
aanbieden van assistentiewoningen als noodopvang?
4.In hoeverre worden  de andere, reeds aanwezige bewoners van de groepen van 
assistentiewoningen betrokken bij de beslissing om de leegstaande woningen aan te 
bieden als noodopvang?
5.Hoeveel assistentiewoningen  doen/deden sedert de oproep dienst als noodopvang? 
Hoeveel personen  en gezinnen werden/worden  er in totaal  opgevangen?
6.Hoe worden mensen naar dit aanbod toegeleid?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 836 van 24 augustus 2021
van KATRIEN  SCHRYVERS
1.Op 25 augustus 2021 hadden 11 verschillende beheersinstanties uit Zuid-Limburg en 
het zuidoosten van Vlaams-Brabant  in totaal  64 assistentiewoningen aangeboden. 
Daarnaast hebben  nog vier organisaties uit de rest van Vlaanderen bijkomende 
assistentiewoningen aangeboden. Deze instanties  moeten nog meedelen over 
hoeveel woningen dit gaat.
2.Voor deze noodopvang gelden volgende  voorwaarden en modaliteiten:
-de noodopvang is tijdelijk, maar kan, afhankelijk van de tijd die nodig is voor de 
heropbouw van de eigen woning, in sommige gevallen  meerdere maanden 
duren;
-er moet voor de personen die opgenomen  worden,  geen rekening worden 
gehouden met het maximum van 25% bewoners  jonger  dan 65 jaar in de groep 
van assistentiewoningen;
-met de personen binnen  de noodopvang  wordt een verblijfsovereenkomst 
afgesloten waarin  transparant een huurprijs  wordt afgesproken voor het gebruik 
van de individuele  flat en de gemeenschappelijke  ruimtes.  De kost voor 
nutsvoorzieningen (internet,  water, elektriciteit,…) wordt apart opgenomen op de 
verblijfsfactuur;
-er wordt géén kost aangerekend  voor de woonassistent  en de crisis- of 
overbruggingszorg. Indien er gebruik wordt gemaakt van aparte,  facultatieve 
dienstverlening (zoals poetsen of maaltijden), dan wordt  deze kost apart  
weergegeven op de verblijfsfactuur;
-de overeenkomst is van bepaalde  duur en kan verlengd worden volgens de 
noodwendigheden;
-in de groepen van assistentiewoningen waar noodopvang aangeboden wordt,  
brengt de verantwoordelijke beheersinstantie de andere  bewoners tijdig op de 
hoogte;
-voor de alleenstaanden, koppels of gezinnen die worden opgenomen, gelden  
dezelfde test- en quarantaineregels als voor nieuwe bewoners, zoals bepaald in 
de Kaderrichtlijn COVID-19 voor residentiële  ouderenzorg.
3.Zoals hierboven  beschreven staat, is de termijn tijdelijk, maar afhankelijk  van de 
situatie. 
4.Dit is de verantwoordelijkheid van de beheersinstantie. Een geschikt medium  
hiervoor is bijvoorbeeld de gebruikersraad.
5-6.Zorg en Gezondheid heeft hier geen info over. Zij bezorgen  het aanbod aan de 
Waalse diensten die de getroffen  mensen begeleiden naar alle aanbiedingen die zij 
ontvangen. De lijst met beschikbare  assistentiewoningen wordt  overgemaakt aan 
Service public de Wallonie, territoire logement patrimoine  énergie, Département  du 
Logement. De aanbiedingen  worden  vervolgens op het platform “entraide logement” 
geplaatst. Elk aanbod dat men doet aan de getroffenen bevat meerdere 
huisvestingsvoorstellen. Het is daarom momenteel  niet op te volgen welke  aanbod 
aan welke vraag gekoppeld  kon worden.
