title: Opioïdengebruik in Vlaanderen - Omvang en preventie
thema: Gezondheid
pdf link: https://docs.vlaamsparlement.be/pfile?id=1746334
thema link: https://www.vlaamsparlement.be/parlementaire-documenten/schriftelijke-vragen/1541713
SCHRIFTELIJKE VRAAG
nr. 777
van IMMANUEL DE REUSE
datum: 2 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Opioïdengebruik in Vlaanderen  -  Omvang en preventie
Het misbruik van opioïden in de VS is een bekende problematiek,  maar ook in Europa is 
het gebruik van deze pijnstillers in opmars. Uit cijfers van de OESO (Organisatie  voor 
Economische Samenwerking en Ontwikkeling) bleek dat België op de derde plaatst staat 
binnen Europa wat betreft het dagelijks  gebruik  van voorgeschreven  opioïden. Het medisch 
gebruik van deze middelen  kan leiden tot verslaving of misbruik ervan, waardoor rationeel 
voorschrijven zeer belangrijk is.
Opioïden behoren tot de categorie verdovende middelen en veroorzaken een verdovend 
effect. Het zijn stoffen die uit de papaverplant worden afgeleid. Uit ruwe opium wordt 
morfine vervaardigd en op basis van morfine  kan via een chemische bewerking  heroïne 
gemaakt worden. Er bestaan ook synthetisch bereide opioïden, met methadon  en 
buprenorfine als bekendste middelen. Deze middelen worden  als vervangingsmiddel 
voorgeschreven aan personen  met een stoornis  in het gebruik  van opioïden.
In 2018 had 0,7% van de Vlaamse bevolking van 15 tot 64 jaar in de voorafgaande twaalf 
maanden opioïde gebruikt.  In Europa werd in 2018 de prevalentie van injecterend 
opioïdegebruik in de bevolking van 15 tot 64 jaar geschat  op 1,3 miljoen personen. Op 
nationaal niveau  komt dit overeen met minder dan 10 of meer dan 8 gevallen per 1000 
inwoners van 15 tot 64 jaar.
De registratie van de hulpvraag wegens problemen door het gebruik van opioïden  gebeurt  
in Vlaanderen en België  niet uniform en niet overkoepelend  voor alle types hulpverlening. 
Daarnaast zijn dubbeltellingen  mogelijk. Dat zorgt ervoor dat er dus geen uitspraken 
mogelijk zijn over het totaalaantal  personen dat opioïden gebruikt en in behandeling is.
1.Vanuit het perspectief ‘preventie’,  is er een zicht op het gebruik van opioïden op 
medisch niveau  en in welke context?
2.Heeft  de minister zicht op het misbruik van opioïden?
3.Zijn er nieuwe cijfers  bekend met betrekking tot het niet-medisch  gebruik  van 
opioïden?
4.Zijn er cijfers  van het aantal mensen  dat te kampen heeft met een afhankelijkheid  van 
opioïden?
5.Hoeveel overlijdens  zijn er in Vlaanderen jaarlijks ten gevolge van een overdosis 
medische opioïden?
6.Worden er voldoende informatiecampagnes gehouden  bij zowel  gebruikers als artsen? 
Plant de minister daaromtrent nog nieuwe initiatieven?
7.Hoe wordt er ingezet op de preventie van verslaving en misbruik?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 777 van 2 juli 2021
van IMMANUEL DE REUSE
1.De nationale Gezondheidsenquête  van Sciensano geeft weer welke medicatie  de 
afgelopen 24 uur werd gebruikt.  
In 2018 had in het Vlaams  gewest 6,5% van de bevolking van 15 jaar en ouder in de 
afgelopen 24 uur een pijnstiller gebruikt. 2,4% nam een opioïde  pijnstiller. 
Het gebruik van opioïde pijnstillers steeg tussen 2004 (1,2%) en 2018 (2,4%).  
Ongeveer evenveel  vrouwen (2,6%) als mannen (2,2%) gebruikten de afgelopen 24 
uur een opioïde pijnstiller. Het gebruik van opioïde pijnstillers nam toe met de leeftijd 
tot de leeftijdsgroep van 45-54 jaar, waarvan 3,6% deze medicatie  gebruikte in de 
afgelopen 24 uur. Dit percentage  bleef stabiel bij de 55-74- jarigen om daarna sterk 
toe te nemen bij de 75-plussers (tot 6,8%). Het gebruik van opioïde  pijnstillers  kwam  
veel minder voor bij personen met een hoger opleidingsniveau.
Uit onderzoek van het RIZIV naar mogelijk misbruik van opioïden  bleek dat in België 
het aantal patiënten dat een opioïd1 voorgeschreven kreeg tussen 2006 en 2017 
verdubbelde. In 2017 kregen meer dan 1,2 miljoen mensen  minstens één voorschrift 
voor een opioïd. Zo’n 80% van alle opioïdevoorschriften in België werd door een 
huisarts voorgeschreven. 
De meest voorgeschreven opioïden waren tramadol, oxycodon en fentanyl. Ruim één 
miljoen mensen kregen in 2017 minstens één voorschrift voor tramadol of een 
combinatiepreparaat. De laatste tien jaar verdubbelde het gebruik van tramadol. 
Oxycodon werd in 2017 door meer dan 77.000 mensen gebruikt. Het aantal personen  
dat dit middel gebruikte, nam tussen 2013 en 2017 met de helft toe. 
Meer dan 72.000 mensen kregen in 2017 fentanyl  voorgeschreven.  Ook het gebruik  
van fentanyl nam de laatste tien jaar duidelijk  toe. De laatste drie jaar stagneerde  het 
aantal voorschriften en het aantal  mensen dat fentanyl  gebruikte.
2.Zie vraag 3
3.In 2017 was er bij een minderheid van de patiënten (30.000 mensen)  sprake van 
overgebruik2 van opioïden (cijfers RIZIV).  Parallel  met het toenemend  aantal patiënten  
dat opioïden gebruikt, steeg  ook het aantal patiënten  met overgebruik. 
Doordat veel meer ouderen  opioïden kregen voorgeschreven  dan jongeren,  
vertegenwoordigen meer ouderen de groep van de overgebruikers. Dit is ook niet zo 
verwonderlijk gezien de toenemende veroudering van de bevolking. Dit gaat gepaard 
met een toename van chronische pijnklachten. Meer dan 75% van de patiënten met 
overgebruik van opioïden is ouder dan 50 jaar. In absolute cijfers  is overgebruik het 
hoogst in de leeftijdsgroep  van 50 tot 70 jaar. 
Jongeren kregen minder  vaak opioïden voorgeschreven. 
1 Volgende vijf opioïden werden onderzocht: tramadol, oxycodon, tilidine,  fentanyl  en piritramide
2 Het RIZIV definieert overgebruik als gebruik van meer dan 365 dagdosissen (DDD)  per jaar
Van de één miljoen  mensen die in 2017 een voorschrift voor tramadol  kregen, was er 
bij 1,5%  sprake  van overgebruik (+/- 15.000 mensen). Met oxycodon zag men in 
minder dan 3% van de gevallen overgebruik (meer dan 2.000 mensen  in 2017). Met 
fentanyl was het overgebruik meer uitgesproken: 10% van de personen die fentanyl 
gebruikten vertoonden  overgebruik (meer dan 7.000 individuen).
Deze cijfers van het RIZIV geven geen zicht op de indicatie voor het voorschrijven van 
het opioïd en de tijdsduur van het gebruik. Evenmin is de reden  van het overgebruik  
duidelijk. We weten  dus niet of het gebruik al dan niet correct en adequaat  is. Het kan 
bijvoorbeeld gaan over de behandeling van ernstige pijn die onvoldoende onder 
controle is met een klassieke dagdosis. Er kan ook sprake zijn van een 
verslavingsproblematiek. Daarnaast  zit het doorgeven of doorverkopen  van 
voorgeschreven geneesmiddelen aan derden, of opioïden die verkregen werden  via 
valse voorschriften,  vervat in deze cijfers.
4.Om een indicatie krijgen van het aantal mensen die te kampen  hebben met een 
afhankelijkheid van opioïden  kan beroep gedaan worden op de Treatment Demand 
Indicatoren (TDI).  TDI omvat gestandaardiseerde  cijfers  over cliënten die zich bij een 
hulpverleningsinstelling aanmelden met een verslavingsproblematiek.  Sinds 2011 is 
de TDI op nationaal niveau  gestandaardiseerd. 
De TDI cijfers geven een beeld van de hulpvraag  van mensen  die een probleem  hebben 
waarbij de voornaamste  substitutie opiaten zijn: heroïne, methadon en opioïde  
pijnstillers. Het is echter moeilijk te achterhalen  hoeveel  behandelvragen  er specifiek 
voor opioïde pijnstillers plaatsvonden aangezien  die deel uitmaken van de groep 
‘andere opiaten’. 
Tussen 2015 en 2019 is het totale aantal behandelingsepisoden voor een opiaat als 
voornaamste substitutie  gedaald met 7,1% per jaar in België,  naar een totaal van 
2.744 behandelepisodes. Deze daling wordt  genoteerd in het gebruik  van heroïne als 
voornaamste substantie. Anderzijds zijn fentanyl (+24%) en andere opiaten (+3,7%) 
als problematische substanties significant  toegenomen. De specifieke  substanties in 
de categorie “ andere  opiaten” worden niet gerapporteerd, maar men constateert  wel 
een toename  in rapportage voor tramadol. 
In 2019 volgden  682 personen een behandeling voor opiaten in Vlaanderen.
5.Binnen de sterftecijfers wordt de categorie ‘medische opioïden’  niet specifiek  
bijgehouden. 
6.Domus medica voorziet verschillende  vormingen rond voorschrijven van opioïde  
pijnstillers.
Ook VAD, de partnerorganisatie alcohol, drugs,  gamen, gokken  en psychoactieve 
medicatie, focust steeds  meer op opioïde  pijnstillers.  Zo werd in 2018 een nieuw 
dossier geschreven over opioïde pijnstillers.  Naast  een overzicht van de verschillende 
soorten pijn en de kenmerken van opioïden, wordt er ook gefocust op ongewenste  
effecten, tolerantie,  verslavingspotentieel, beïnvloedende factoren, combinatiegebruik 
en intoxicatie. Daarnaast zijn materialen  voor de algemene  bevolking  beschikbaar 
zoals een ‘meest gestelde  vragen’ folder over zware pijnstillers van de Druglijn.
7.Zie ook vraag 6.
Om in te zetten op de preventie van verslaving en misbruik  van opioïde  pijnstillers  
dient zowel aandacht te gaan naar het voorschrijfgedrag van artsen  als naar de 
mentaliteit van patiënten.
Het is belangrijk  om waakzaam te zijn voor het gebruik van opioïde pijnstillers en meer 
aandacht te geven aan zowel het risico op afhankelijkheid van opioïde  pijnstillers als 
de risico’s van gebruik  op korte termijn zoals in het verkeer,  voor zwangere vrouwen,  
jongeren of door combinatiegebruik.  Er zijn al enkele materialen ontwikkeld  om de 
algemene bevolking  te informeren over het gebruik van opioïde pijnstillers. Daarnaast  
is er nood aan een vormingsaanbod  voor de voorschrijvers. 
Het voorbeeld van de Verenigde Staten  en Canada  heeft aangetoond dat de wetgeving  
verstrengen geen antwoord is op het voorschrijfgedrag  of gebruik van opioïde  
pijnstillers: mensen  die opioïde pijnstillers  problematisch gebruiken verschuiven  daar 
naar de illegale  markt met alle gevolgen van dien. 
