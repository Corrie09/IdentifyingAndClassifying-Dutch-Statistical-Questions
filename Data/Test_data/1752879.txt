title: Mobipunten Blue-bikedeelsysteem - Aanbod voor personen met een beperking
thema: Gelijke kansen
Mobiliteit en Verkeer
pdf link: https://docs.vlaamsparlement.be/pfile?id=1752879
thema link: https://www.vlaamsparlement.be/parlementaire-documenten/schriftelijke-vragen/1549224
SCHRIFTELIJKE VRAAG
nr. 396
van MAURITS VANDE REYDE
datum: 8 september 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Mobipunten Blue-bikedeelsysteem  -  Aanbod voor personen met een beperking
In Vlaanderen kan men op meer dan 100 mobipunten via Blue Bike een fiets ontlenen.  
Helaas blijkt uit praktijkgetuigenissen dat er nergens in Vlaanderen een mogelijkheid is om 
een driewielfiets  te huren via Blue Bike. Dit verhindert dat mensen met een fysieke 
beperking gebruik kunnen maken van dit systeem. Gelet op de ambitie in het horizontaal 
actieplan Gelijke Kansen  om een toegankelijk Vlaanderen te realiseren, is dit een werkpunt.
De concrete aanpak van dit probleem is een aangelegenheid die onder de 
verantwoordelijkheid van de minister bevoegd voor Mobiliteit  valt. Vanuit het perspectief 
van Gelijke  Kansen rijzen echter ook de volgende vragen.
1.Hoe schat  de minister vanuit  het objectief  van toegankelijkheid  het feit in dat er in de 
huidige mobipunten geen driewielfietsen ter beschikking zijn voor mensen  met een 
fysieke beperking?
2.Is de minister van oordeel  dat Blue Bike inspanningen  hoort  te leveren om dit probleem  
te verhelpen? Zo ja, zal de minister dit onder  de aandacht brengen van het bedrijf,  
desgevallend via of in overleg met zijn collega bevoegd  voor Mobiliteit?
3.Welke faciliterende  rol kan Inter, het Agentschap voor een Toegankelijk  Vlaanderen, 
hierin spelen?
4.Zal de minister ook de lokale besturen  stimuleren om deze problematiek  op te nemen 
met de mobipunten  die op hun grondgebied gevestigd zijn?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 396 van 8 september 2021
van MAURITS VANDE REYDE
1.Het Vlaams Parlement keurde op 3 april 2019 het decreet  betreffende  de 
basisbereikbaarheid goed. Met dit decreet  stapt men over van het idee van 
basismobiliteit naar basisbereikbaarheid. De doelstelling  is een totaal 
mobiliteitsnetwerk waarbij het aanbod van stads-  en streekvervoer niet op zichzelf 
staat, maar waarbij  het aanbod wordt  bekeken vanuit  de visie van combimobiliteit. 
Voor- en natrajecten met fiets, auto en andere vervoersmiddelen  worden hiermee 
gefaciliteerd.
Het decreet voorziet ook in de onderverdeling van Vlaanderen  in vijftien  
vervoerregio’s en in een sterke samenwerking met de steden  en gemeenten via de 
vervoerregioraden.
Het aanbod van deelfietsen  op de Hoppinpunten  wordt onder andere bepaald door de 
vervoerregio’s, als onderdeel van het ‘vervoer op maat’ (VOM). VOM is een 
complementair aanbod dat inspeelt op de specifieke individuele mobiliteitsvragen 
van personen die geen toegang  hebben tot de andere vervoerslagen omdat  ze 
bijvoorbeeld minder  mobiel  zijn.
De vervoerregioraden,  bestaande uit vertegenwoordigers van de gemeenten  uit de 
regio, de Vlaamse overheid en de aanbieders van het openbaar vervoer, kiezen hoe zij 
invulling geven aan dit onderdeel van het mobiliteitssysteem in de vervoerregio.  Zij 
kunnen dus in principe beslissen aangepaste deelfietsen te voorzien.
Een Hoppinpunt is echter  niet de meest geschikte plaats om deze specifieke fietsen aan 
te bieden, tenzij  er een werking rond opgezet  wordt, begeleiding wordt  voorzien en er 
een voldoende grote vraag bestaat.
Er zijn immers heel veel soorten beperkingen,  met elk zijn specifieke noden. Daarom is 
er een breed scala aan aangepaste fietsen  op de markt: driewielers, tandems, 
handbikes, duofietsen,  rolstoelfietsen, lage instapfietsen, … Elk rijwiel op maat van een 
eerdere beperkte  doelgroep. Daardoor zijn ze ook duurder  dan de in massa 
geproduceerde fietsen. Ook het onderhoud  vereist  specifieke  expertise.
Doordat beperkingen verschillend zijn, moet de fiets bovendien steeds aangepast 
worden aan de gebruiker.
Kortom: het aanbod wordt vandaag  nog niet voorzien omdat aangepaste fietsen  duur 
zijn in aankoop en onderhoud. Er is gespecialiseerd personeel  nodig zowel om de fietsen 
op maat te maken van de gebruiker, als voor het onderhoud.  De doelgroep per soort 
van aangepast rijwiel is bovendien klein,  waardoor de vraag per specifieke  fiets 
logischerwijze ook klein zal zijn.
Dat wil niet zeggen  dat er geen aangepaste deelfietsen zijn. G-sport Vlaanderen bracht 
onlangs in kaart waar je een aangepaste fiets kan lenen of huren. Er zijn al 120 punten 
in Vlaanderen met aangepaste fietsen  in alle soorten en maten.  Via het 
deelfietsnetwerk#Gfietst kan je er nu eenvoudig  één vinden op de online  kaart.
Het kan mogelijk interessant zijn om dit netwerk van G-Sport aan het mobiliteitsnetwerk 
van Basisbereikbaarheid te koppelen. Via de mobiliteitscentrale is er een mogelijkheid 
om dat te doen.
De mobiliteitscentrale  maakt een belangrijk  deel uit van de nieuwe Vlaamse  
basisbereikbaarheid. De mobiliteitscentrale wordt op termijn onder  meer 
verantwoordelijk voor het informeren van reizigers over het openbaar vervoer in 
Vlaanderen. Reizigers in Vlaanderen zullen bij de mobiliteitscentrale terechtkunnen  met 
vragen over openbaar vervoer in al zijn facetten: trein, tram, bus, deelfietsen  en -
wagens en flexsystemen. De centrale zal via een app, website en callcenter  bereikbaar 
zijn. Ook specifieke doelgroepen  - personen  met een beperking  bijvoorbeeld  - zullen bij 
de centrale terechtkunnen met hun vragen.
Om de genoemde redenen lijkt dit ook meer aangewezen dan aangepaste fietsen op 
Hoppinpunten aan te bieden.
2.Zoals  hierboven aangegeven, zijn de vervoerregioraden  bevoegd  om invulling te geven 
aan het VOM binnen hun vervoersregio.  Ze zetten hiertoe een bestek  in de markt voor 
VOM op Hoppinpunten. Blue Bike kiest als private  organisatie zelf of ze er al dan niet op 
ingaat. 
3.Inter heeft een samenwerkingsovereenkomst met het departement Mobiliteit en 
Openbare Werken  (MOW).  Inter ondersteunt  het departement  om haar 
toegankelijkheidsambities waar te maken. Inter adviseert, maar DMOW en diens 
bevoegd minister  Peeters zijn de regisseur van basisbereikbaarheid.
4.Zoals  aangegeven  lijkt het niet aangewezen om speciale fietsen op Hoppinpunten  aan 
te bieden  als daar geen begeleidend kader rond is. Meer aangewezen lijkt een koppeling 
van de verschillende  netwerken via de mobiliteitscentrale.  
