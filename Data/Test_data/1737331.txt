title: Fiscale notificatie - Ontvangsten die gemeenten mislopen
thema: Financiën
Lokale overheden en Binnenlands bestuur
pdf link: https://docs.vlaamsparlement.be/pfile?id=1737331
thema link: https://www.vlaamsparlement.be/parlementaire-documenten/schriftelijke-vragen/1537418
SCHRIFTELIJKE VRAAG
nr. 346
van BRECHT WARNEZ
datum: 24 juni 2021
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Fiscale notificatie  -  Ontvangsten die gemeenten mislopen
Notarissen zijn verplicht om een fiscale  notificatie te sturen naar gemeenten bij de 
opmaak van een akte m.b.t. de vervreemding of de hypothecaire aanwending van een 
goed. Net als de Schatkist  stelt dat de gemeenten in staat om een wettelijke hypotheek 
te nemen op een goed voor de betaling van nog uitstaande fiscale schuldvorderingen. De 
decretale basis daarvoor is gelegd  in artikel 11 van het decreet  van 30 mei 2008 
betreffende de vestiging, de invordering en de geschillenprocedure van provincie-  en 
gemeentebelastingen dat o.a. artikel 35 van het Invorderingswetboek  van toepassing 
maakt op de gemeentebelastingen. 
Tot vóór de inwerkingtreding van het Invorderingswetboek verwees het decreet  van 30 
mei 2008 enkel  naar de overeenkomstige bepalingen  in het Wetboek  van 
inkomstenbelasting, in concreto ook naar artikel 433. In 2019 werd artikel 433 echter 
aangepast, waardoor met ingang  vanaf april 2019 notarissen enkel  nog een fiscale 
notificatie moeten sturen naar de gemeente waar de verkoper van het goed zijn 
woonplaats heeft en niet meer naar de gemeente waar het goed gelegen is. Daardoor 
verliezen de gemeenten  een mogelijkheid  om uitstaande  schulden in te vorderen en 
lopen ze ontvangsten mis.  
Een oplossing  is om via een decreetswijziging de fiscale notificaties niet enkel te laten 
versturen naar de gemeente waar de verkoper van het goed zijn woonplaats heeft maar 
ook naar de gemeente waar het goed gelegen is. Bij voorkeur digitaal, per aangetekende 
brief indien niet anders kan. Voor de fiscale notificaties van de belastingen die de 
Vlaamse Belastingdienst  (VLABEL) int, is dat gelet op artikel  3.12.1.0.1 van de Vlaamse  
Codex Fiscaliteit alvast al afgedekt.
1.Heeft  de minister weet van deze problematiek?
2.Is de minister bezig met de aanpak  van deze problematiek? Is een parlementair 
initiatief wenselijk volgens hem?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 346 van 24 juni 2021
van BRECHT WARNEZ
1.Deze kwestie is niet nieuw.  Ze heeft een korte voorgeschiedenis die ik hieronder  nog 
even herneem  en waarbij ik het belang voor de lokale  besturen verduidelijk. 
De huidige toepasselijke regelgeving wordt beschreven in het artikel 35 van het federale 
Wetboek van de minnelijke en gedwongen invordering van fiscale  en niet-fiscale 
schuldvorderingen. Deze federale bepaling is van toepassing voor de lokale besturen 
van het Vlaamse Gewest, via de verwijzing in artikel 11 van het decreet  van 30 mei 
2008 betreffende de vestiging, de invordering  en de geschillenprocedure van provincie- 
en gemeentebelastingen. Dit artikel verplicht  de notaris om de vervreemding of 
hypothecaire aanwending van een onroerend  goed te melden  aan de financieel 
beheerder en de financieel directeur  van de provincie en de gemeente  waar de verkoper 
of hypotheeksteller zijn woonplaats heeft. De notaris informeert  de financieel beheerder  
en de financieel directeur over de identiteit van de eigenaar of de vruchtgebruiker (voor 
natuurlijke personen: familienaam, alle voornamen, geboortedatum en geboorteplaats, 
woonplaats; voor rechtspersonen:  juridische vorm en naam  van de rechtspersoon, 
oprichtingsdatum, zetel, naam  en hoedanigheid van de vertegenwoordiger) en over de 
aard en ligging  van het vervreemde of met een hypotheek bezwaarde goed.
Die laatsten  kunnen dan nagaan of belastingschulden  rusten op de verkoper of 
hypotheeksteller of op het onroerend goed. Als het belang van de Schatkist dat vereist  
(lees: als de Schatkist in gevaar is), kan de financieel beheerder  of de financieel 
directeur eventuele belastingschulden aan de notaris  signaleren  via een fiscale  
notificatie (artikel 36 van het Invorderingswetboek). Die notificatie geldt als een 
bewarend beslag onder  derden in handen  van de notaris, op de bedragen die hij 
krachtens de akte onder zich houdt  voor rekening van de belastingplichtige. Het systeem 
van fiscale notificatie zorgt zo voor een snelle  maximale inning, maar het is duidelijk  
dat dit een uitzonderingsmaatregel is of moet zijn. Notificaties zijn slechts een 
bijkomende, uitzonderlijke mogelijkheid voor de invordering van de belastingschuld, 
naast de normale invorderingsprocedures. 
De voorafgaande (snelle) verwittiging door de notaris  blijft echter ook buiten  die 
uitzonderingsmaatregel waardevol. Ze is bijvoorbeeld belangrijk  als de gemeente of de 
provincie de betaling van de belastingschuld wil verkrijgen na inschrijving van een 
wettelijke hypotheek. De wettelijke hypotheek van de Schatkist neemt immers  pas rang 
in vanaf haar inschrijving  (artikel 29 van het Invorderingswetboek).  
De meldingsplicht van de notaris bij de overdracht van onroerende goederen werd in 
2019 ingeperkt door een wijziging  aan de federale  regelgeving, bij artikel 43 van de wet 
van 11 februari 2019 houdende  fiscale, fraudebestrijdende, financiële alsook diverse  
bepalingen. Vóór die wijziging moest een verwittiging uitgaan  naar de provincie en de 
gemeente waar de eigenaar of de vruchtgebruiker van het goed zijn woonplaats  (voor  
natuurlijke personen) of zijn hoofdinrichting (voor rechtspersonen) had èn ook naar de 
provincie of de gemeente  waar het onroerend  goed gelegen was. Eventueel moesten  
dus twee verwittigingen  verstuurd worden, bijvoorbeeld wanneer  de verkoper  niet in 
het verkochte goed woonde.
Aangezien provinciale  en gemeentelijke  onroerendgoedbelastingen  geheven  worden  op 
(de staat of toestand van) het goed en niet op de eigenaar of de zakelijk gerechtigde, 
was vooral die tweede  meldingsplicht  belangrijk. En laat het net die zijn die in 2019 
door die federale wijziging  van artikel 433 van het Wetboek van de 
Inkomstenbelastingen (WIB 1992) afgeschaft  werd. De notaris moet sinds april 2019 
niet langer een melding sturen naar de gemeente en de provincie waar het goed gelegen 
is, maar alleen  nog naar de gemeente en de provincie waar de (initiële) eigenaar van 
het onroerend  goed of de zakelijk gerechtigde  op het onroerend goed zijn woonplaats  
heeft. Artikel 35 van het federale Invorderingswetboek  - dat van toepassing is sedert 1 
januari 2020 - heeft die beperkte meldingsplicht  beschreven in het vermelde artikel 433 
van het WIB 1992 overgenomen. Zoals  reeds vermeld is deze regeling ook van 
toepassing voor de lokale  besturen  van het Vlaamse Gewest,  via het hiervoor vermelde 
decreet van 30 mei 2008, meer bepaald het artikel 11, zoals dit werd gewijzigd bij 
artikel 29 van het programmadecreet van 20 december 2019 bij de begroting  2020.  
2.Ik ben mij ervan bewust dat dit een gemis vormt voor de gemeenten. Dit is niet alleen 
in Vlaanderen het  geval, maar ook in Wallonië  en in het Brusselse Hoofdstedelijke 
Gewest. Het meest logische - al is het maar qua duidelijkheid  en werkbaarheid voor de 
notarissen, zeker  in grensoverschrijdende gevallen – zou een aanpassing zijn van artikel  
35 van het federale Invorderingswetboek voor alle gewesten. Een alternatief is een 
wijziging bij decreet  die alleen  een impact  heeft op de Vlaamse  gemeenten. 
Eventuele acties dienen hoe dan ook in grondig overleg met de federatie van notarissen, 
die de logistieke verwerking van de berichtenstromen regelt, te worden  besproken. De 
aansluiting van alle provincies en gemeenten op de applicatie van de federatie van 
notarissen en de verzending van de notarisberichten  via jBox (de eBox van FOD Justitie 
waarop alle notariskantoren  aangesloten zijn) is daarin een belangrijke stap. 
