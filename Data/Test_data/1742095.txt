title: Fietsprojecten West-Vlaanderen - Studie 'Uitbestedingen in het kader van kerntaken - Verkeerstellingen'
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1742095
thema link: https://www.vlaamsparlement.be/parlementaire-documenten/schriftelijke-vragen/1545147
SCHRIFTELIJKE VRAAG
nr. 1489
van MARTINE FOURNIER
datum: 13 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Fietsprojecten West-Vlaanderen  -  Studie ‘Uitbestedingen in het kader van kerntaken - 
Verkeerstellingen’
In haar antwoord op schriftelijke vraag  nr. 1023 van 9 april 2021 van Brecht  Warnez gaf 
de minister een overzicht van de vastgelegde fietsprojecten in de provincie  West-
Vlaanderen voor het jaar 2020. Op deze lijst las ik dat 60.392,42  euro vrijgemaakt is 
voor de studie van ‘Uitbestedingen ihkv kerntaken – Verkeerstellingen’ in Brugge. De 
werken zouden  worden uitgevoerd door het Agentschap Wegen en Verkeer (AWV)  en 
bestaan voor 20 procent uit fietsinvesteringen.
1.Waar werden  in 2020 verkeerstellingen  uitgevoerd?
2.Welke resultaten heeft dit opgeleverd specifiek voor de fietsers?
3.Werd  het volledige budget uitgegeven?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1489 van 13 juli 2021
van MARTINE FOURNIER
Alvorens aanpassingen aan de lichtenregeling van verkeersregelinstallaties 
(verkeerslichten) - of nieuwe installaties  - te kunnen plaatsen,  om verkeersonveilige  
punten aan te pakken, of om  andere mobiliteitsproblemen   te bestuderen  zijn telgegevens  
nodig.
De types - aantallen  en bewegingen van de verschillende weggebruikers  die daar 
langskomen - moeten gekend  zijn om gefundeerde uitspraken te kunnen  doen over de 
nodige aanpassingen aan de weg, of de beste regeling van de verkeersregelinstallatie.
Immers zijn die tellingen inderdaad veelal  nodig om aanpassingen  aan lichtenregeling te 
kunnen doen,  of studies  ten behoeve  van de verkeersveiligheid  uit te kunnen voeren  en 
dus meestal  deels tot zelfs volledig ten behoeve van de fietser. Het aandeel  ten bate van 
de fietser exact kwantificeren per project is echter niet mogelijk. De studies starten immers  
als het ware met die tellingen en beslaan een ruime scope van toekomstige projecten, 
waarvan de oplossing niet altijd voor de hand ligt. Daarom wordt een voorzichtig  
percentage van 20 percent  aangenomen  als volledig ten behoeve  van de fietser, in 2020 
bedroeg dit 60.392,42 euro.
