title: Uitdovingsbeleid kermispony's - Controles
thema: Dierenwelzijn
pdf link: https://docs.vlaamsparlement.be/pfile?id=1750816
thema link: https://www.vlaamsparlement.be/parlementaire-documenten/schriftelijke-vragen/1548056
SCHRIFTELIJKE VRAAG
nr. 930
van GWENNY  DE VROE
datum: 10 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Uitdovingsbeleid kermispony's   -  Controles
In een persbericht  van 1 augustus  jl. herinnerde de minister aan het verbod op het 
inzetten van pony’s  of paarden in carrousels op kermissen, jaarmarkten en gelijkaardige 
evenementen. Dat verbod wordt van kracht vanaf 2023.  Het betreffende  ontwerp  van 
decreet tot wijziging van de wet van 14 augustus 1986 betreffende  de bescherming van 
het welzijn der dieren, wat betreft de invoering van een verbod op het gebruik van 
paardachtigen op kermissen en aanverwante  evenementen (Parl.  Stuk 485 (2020-2021) 
– Nr. 1) werd daartoe  goedgekeurd tijdens de plenaire vergadering van het Vlaams 
Parlement op woensdag 27 januari  2021. Om controle door de overheid toe te laten, 
voorziet het decreet in een verplichting in hoofde van de huidige verantwoordelijken van 
een paardencarrousel om zich bij de betrokken overheid te registreren. Ter stopzetting 
van de activiteiten wordt  tevens in een compensatieregeling voorzien voor de 4 
bestaande kermisponyhouders.
1.Hoeveel van de betrokken houders  van kermispony’s hebben inmiddels  al te kennen 
gegeven dat ze hun activiteiten hebben stopgezet?
2.Hebben de andere ponyhouders al te kennen gegeven wanneer ze hun activiteiten 
zullen stopzetten?  Zo ja, tegen  wanneer?
3. a) Hoeveel compensatievergoedingen werden  al aangevraagd?
b)Hoeveel van de compensatievergoedingen werden  al toegekend?
c)Hoeveel van de compensatievergoedingen werden  al uitbetaald?
d)Hoeveel bedragen die toegekende compensatievergoedingen?
4.Hebben alle kermisponyhouders die nog niet gestopt zijn zich al geregistreerd?
5.Hoeveel dieren  hebben de kermisponyhouders  die zich geregistreerd hebben?
6.Hoeveel dieren  hadden  de kermisponyhouders die inmiddels  gestopt  zijn?
7.Wordt er door de dienst Dierenwelzijn toezicht gehouden op hetgeen er gebeurt  met 
de dieren nadat de kermisponyhouders gestopt zijn of zullen  stoppen?
Zo ja, hoe wordt dit opgevolgd?
8.Hoeveel controles  werden  er door de dienst Dierenwelzijn uitgevoerd bij 
kermisponyhouders
a)in de periode  2016-2020? Cijfers  graag per jaar;
b)sinds de goedkeuring van het decreet begin dit jaar?
9.Hoeveel van deze controles  resulteerden in
a)de vaststelling  dat er geen problemen waren met het welzijn  van de dieren;
b)het formuleren van een waarschuwing;
c)het opmaken van een proces-verbaal?
Cijfers telkens graag per jaar voor de periode  2016 tot heden.
10.Hoe zal het controlebeleid er in de periode  van heden tot eind 2022 uitzien?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 930 van 10 augustus 2021
van GWENNY  DE VROE
1-3.Alle organisatoren moeten de activiteiten ter zake stopzetten.
Er zijn 2 aanvragen voor compensatievergoeding ontvangen.
Er zijn nog geen uitbetalingen gebeurd.
4.Er zijn 2 registraties ontvangen.
5-6.Hier heb ik geen recente informatie over, deze gegevens worden niet gevraagd. Het 
aantal door de families gehouden  pony’s varieerde voordien tussen de 6 en de 12.
7.Zoals geldt voor elke houder van pony’s  zullen deze de dieren moeten  houden 
overeenkomstig hun fysiologische  en ethologische behoeften.
8-9.2016: 3 controles > 1 waarschuwing
2017: 2 controles
2018: 0 controles
2019: 2 controles  > 2 waarschuwing
2020: 0 controles
2021: 0 controles
10.De dossiers zullen administratief afgewerkt worden en indien nodig zal er ter plaatse 
een controle verricht worden.
