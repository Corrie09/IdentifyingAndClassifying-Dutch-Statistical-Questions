title: Batterijfamilies - Verhogen recyclagepercentage
thema: Natuur en Milieu
pdf link: https://docs.vlaamsparlement.be/pfile?id=1747115
thema link: https://www.vlaamsparlement.be/parlementaire-documenten/schriftelijke-vragen/1547221
SCHRIFTELIJKE VRAAG
nr. 1239
van FREYA PERDAENS
datum: 16 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Batterijfamilies  -  Verhogen recyclagepercentage
Batterijen recycleren is op dit moment al uiterst belangrijk en het kan verwacht worden  
dat dit belang  in de toekomst enkel nog zal toenemen door de elektrificatie  van de 
maatschappij. Het hoogste recyclagepercentage halen we momenteel  bij loodbatterijen, 
terwijl het voor de andere batterijfamilies  lager lijkt te liggen.
1.Kan er een overzicht gegeven worden  van het recyclagepercentage  in 2020, 2019 en 
2018 per batterijfamilie?
2.Op welke manier en binnen  welke termijn wil men ervoor zorgen dat het 
recyclagepercentage binnen de verschillende batterijfamilies  nog stijgt?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME 
ANTWOORD
op vraag nr. 1239 van 16 juli 2021
van FREYA  PERDAENS
1.De recyclagepercentages, met inbegrip  van de berekeningen,  worden door de recyclers 
als vertrouwelijke  informatie gerapporteerd  aan de overheid,  en kunnen bijgevolg  niet 
in detail  opgenomen worden in dit antwoord. Ik kan wel meedelen dat, over alle 
chemische families  en recyclers heen, er een recyclagepercentage  wordt gehaald 
tussen 53,16% en 82,62%  (afhankelijk van de chemische familie) in 2018, en tussen 
60,99% en 82,99% in 2019. De in de wetgeving vooropgestelde  doelstellingen worden  
voor alle chemische families behaald.
De recyclagepercentages voor het jaar 2020 zijn vanaf juni 2022 beschikbaar.
2.De recyclagedoelstellingen voor afgedankte batterijen  worden  bepaald in de Europese 
richtlijn 2006/66 inzake batterijen en afgedankte batterijen. Deze richtlijn wordt 
momenteel herzien. Het nieuwe voorstel  van Europese verordening inzake batterijen 
en afgedankte batterijen  (COM(2020) 798) dat december  2020 werd gelanceerd en 
momenteel in behandeling is, voorziet volgende  maatregelen voor ambitieuze 
recyclagedoelstellingen:
-De recyclagedoelstelling voor loodbatterijen wordt geleidelijk aan verhoogd van 
65% (huidige doelstelling) naar 75% in 2025 en 80% 2030. 
-Voor lithiumbatterijen, die momenteel  onder de categorie “andere batterijen” 
vallen, wordt een specifieke  recyclagedoelstelling ingevoerd (65% in 2025 en 70% 
en 2030). 
-Om de terugwinning van kobalt,  koper, nikkel, lood en lithium uit afgedankte 
batterijen te stimuleren worden  specifieke materiaalrecyclagedoelstellingen 
ingevoerd: 90% voor kobalt, koper, nikkel,  lood en 35% voor lithium in 2026 en 
95% voor kobalt, koper, nikkel, lood en 70% voor lithium in 2030.
-Voor andere batterijen wordt de recyclagedoelstelling van 50% behouden.
De verhoging van de recyclagedoelstellingen is een goed signaal en halen we reeds 
voor bepaalde types. Belangrijker is de invoering  van de specifieke 
materiaaldoelstellingen. Elementen als kobalt,  koper, nikkel, lood of lithium maken 
vaak slechts enkele procenten uit van de batterij. De terugwinning is echter  van 
cruciaal belang  omdat net dit de kritieke grondstoffen zijn die nodig zijn voor de 
productie van strategische goederen en die in de EU nauwelijks worden ontgonnen. 
Om de recyclage  en het sluiten van de materialenkringlopen bijkomend te stimuleren, 
voorziet het voorstel van Europese verordening ook dat batterijen die op de markt 
worden gebracht, minimale gehaltes aan gerecycleerd materiaal moeten bevatten.
Vanaf 1 januari  2027 moeten autobatterijen, industriële batterijen  en batterijen  van 
elektrische voertuigen het gehalte  aan gerecycleerd kobalt, lood, lithium en nikkel 
aangeven. Vanaf 1 januari 2030 zullen deze batterijen een minimaal  niveau aan 
gerecycleerd materiaal  moeten bevatten (12% kobalt,  85% lood, 4% lithium en 4% 
nikkel). Vanaf 1 januari 2035 worden deze niveaus verder verhoogd  (20% kobalt,  10% 
lithium en 12% nikkel).  
De voorstellen  van de Commissie zijn gebaseerd op uitgebreid onderzoek en 
consultatie van stakeholders. Het voorstel voorziet dat de doelstellingen gewijzigd 
kunnen worden gelet op technische  en wetenschappelijke vooruitgang  en nieuwe  
technologieën. Tijdens de besprekingen van dit voorstel streef ik steeds naar 
ambitieuze maar haalbare doelstellingen, gebaseerd op goed onderbouwde 
wetenschappelijke gegevens. Ook de invoering van een eenduidig systeem  voor de 
berekening en controle van de recyclagepercentages, zoals voorzien in het voorstel,  
zal bijdragen aan hoogwaardige recyclage.  
