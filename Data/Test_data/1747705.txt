title: Aanleg NX Zeebrugge - Impact op voormalig militair domein Knapen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1747705
thema link: https://www.vlaamsparlement.be/parlementaire-documenten/schriftelijke-vragen/1548483
SCHRIFTELIJKE VRAAG
nr. 1550
van STEFAAN  SINTOBIN
datum: 27 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Aanleg NX Zeebrugge  -  Impact op voormalig militair domein Knapen  
De stad Brugge is al geruime tijd van plan om van het voormalig  militair  domein Knapen 
in Zeebrugge een kustpark te maken.  Het is echter onzeker of wel heel het voormalige 
militaire domein een groene long zal worden.  De Vlaamse Regering wil immers een nieuwe 
snelweg, de NX, aanleggen in Zeebrugge.  Een van de opties die nu voorligt, is om een deel 
van Knapen  aan te snijden voor de aanleg van de NX.
Enkele jaren geleden sloot netbeheerder  Elia een dading  af met een aantal 
Zeebruggenaars. In ruil voor de komst  van het hoogspanningsproject Stevin zou de 
leefbaarheid van Zeebrugge  worden verbeterd door de aanleg van een kustpark op het 
voormalige militaire domein Knapen. Met de mogelijke aanleg van de NX is het onzeker 
geworden of het hele domein  een kustpark zal worden.
1.Wat is de huidige stand van zaken in dit dossier?
2.Zal een stuk van het domein  Knapen aangesneden worden  voor de aanleg van de NX?
3.Zijn er andere denkpistes voor de aanleg van de NX?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1550 van 27 augustus 2021
van STEFAAN  SINTOBIN
1.We bevinden ons in de procedure complexe projecten  momenteel in de 
uitwerkingsfase, meer specifiek in het geïntegreerd onderzoek  van de redelijke  
alternatieven voor de ‘locatie Visart’.  Het geïntegreerd  onderzoek omvat verschillende 
deelstudies (mobiliteit, leefbaarheid, bouwtechnisch ontwerp, nautisch onderzoek,  
MER en MKBA) zoals omschreven in de projectonderzoeksnota. Op dit ogenblik  is het 
geïntegreerd onderzoek nog lopende.  Op basis van de resultaten van het geïntegreerd  
onderzoek zal een keuze gemaakt worden voor één redelijk alternatief,  het 
inrichtingsalternatief. Dit inrichtingsalternatief zal dan vervolgens verder onderzocht 
en uitgewerkt worden  tot een definitief projectbesluit  (= vergund  project). 
2.Voor een overzicht  van de voorliggende  alternatieven verwijs ik graag  naar de 
Projectonderzoeksnota of de projectwebsite. Gezien er in alle voorliggende 
alternatieven een impact  is op domein park Knapen, zal ook het inrichtingsalternatief  
dat gekozen wordt een zekere impact  op het domein Knapen  hebben.
3.Binnen het project  worden verschillende alternatieven voor de ligging  van de NX en 
de aansluiting van de NX op de bestaande wegenis onderzocht. De ligging  van de NX 
varieert naargelang de ligging van de sluis en naargelang de tunnel onder de zuidelijke 
sluisbruggen gelegd wordt, of ten zuiden ervan. Dit wordt allemaal vastgelegd in het 
inrichtingsalternatief.
Een aansluiting van de NX op de bestaande wegenis is steeds  nodig. Voor het westelijk  
complex zijn enkele zeer uiteenlopende  alternatieven uitgewerkt, die allemaal 
onderzocht worden  binnen het geïntegreerd onderzoek.
Alle huidige denkpistes zitten met andere woorden vervat in het lopende studieproces.
