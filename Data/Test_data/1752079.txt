title: Leerplichtonderwijs - Levensbeschouwelijke vakken
thema: Onderwijs en Vorming
pdf link: https://docs.vlaamsparlement.be/pfile?id=1752079
thema link: https://www.vlaamsparlement.be/parlementaire-documenten/schriftelijke-vragen/1548777
SCHRIFTELIJKE VRAAG
nr. 961
van HANNELORE GOEMAN
datum: 1 september 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Leerplichtonderwijs  -  Levensbeschouwelijke vakken
Met de start van het nieuwe schooljaar moeten de leerlingen van het leerplichtonderwijs 
kiezen welke levensbeschouwing  ze willen volgen  op school. Het is immers vastgelegd in 
artikel 24 van de Grondwet dat alle leerplichtige leerlingen “recht hebben op morele  of 
religieuze opvoeding ten laste van de gemeenschap”. Sinds de verlaging van de leerplicht  
in september 2020 hebben  ook kleuters uit de derde kleuterklas recht op dit 
levensbeschouwelijk onderwijs. Anders dan in de rest van het leerplichtonderwijs wordt 
hier echter gewerkt via een opt-insysteem: kleuters  (of hun ouders) moeten expliciet 
aangeven dat ze willen  aansluiten bij de lessen  levensbeschouwing.
In zijn antwoord op schriftelijke vraag nr. 703 van 7 mei 2021 over de cijfers  omtrent de 
opt-in bij kleuters stelde de minister dat die cijfers niet bijgehouden worden.  In zijn 
antwoord op schriftelijke vraag nr. 782 van 7 september 2020 van collega Jean-Jacques 
De Gucht  werd aangegeven dat er in de loop van oktober 2020 een bevraging  op 
schoolniveau gepland  werd. Deze bevraging kan belangrijke  informatie bieden  voor de 
evaluatie van het systeem van de opt-in en bij uitbreiding het systeem van de opt-out in 
de hogere leerjaren  van het leerplicht onderwijs. Daarnaast gaf de minister ook aan 
verschillende scenario’s te verkennen die de optie bieden om van twee uur 
levensbeschouwing te gaan naar één uur levensbeschouwing aangevuld met één uur 
levensbeschouwelijke dialoog.
1.Kan de minister verduidelijken hoe het komt dat mijn collega en ik tegenstrijdige 
antwoorden krijgen op dezelfde soort vraag?
2.Wat zijn de resultaten van de bevraging omtrent de opt-in op schoolniveau?
a)Hoeveel scholen namen deel?
b)Hoeveel kleuters kozen voor een levensbeschouwelijk vak? Graag de aantallen 
per levensbeschouwing en de verhouding ten opzichte  van de totale populatie.
c)Zijn er uit de bevraging problemen naar voren gekomen omtrent het systeem 
van de opt-in?
3.Kan de minister een stand van zaken geven over het uitwerken van een regeling 
waarbij één uur levensbeschouwing  aangevuld  kan worden met één uur 
levensbeschouwelijke dialoog?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 961 van 1 september 2021
van HANNELORE GOEMAN
1.Een bevraging van de keuze voor opt-in op leerlingenniveau is nooit aan de orde 
geweest. 
Aanvankelijk was een bevraging  op schoolniveau voorzien, om de vinger  aan de pols 
te houden. 
Bij de aanvang van het schooljaar 2020-2021  ontving ik signalen via onder  andere het 
periodiek overleg van mijn onderwijsadministratie en de onderwijsinspectie met de 
inspecteurs-adviseurs levensbeschouwelijke  vakken die erop wezen dat de nieuwe 
regeling zijn weg had gevonden binnen het onderwijsveld.  
Vanuit planlastoverwegingen koos ik er dan voor om scholen niet te belasten met een 
extra bevraging maar het systeem  van de opt-in  en eventuele signalen verder op te 
volgen via het periodiek overleg met de inspecteurs-adviseurs levensbeschouwelijke 
vakken. 
2.Hierover zijn geen cijfergegevens beschikbaar.
3.Het Gemeenschapsonderwijs neemt zich voor om tijdens dit schooljaar 2021-2022 een 
proefproject op te starten samen met de erkende instanties.
Voor verdere uitleg verwijs ik naar VOU 4224 (06/07/2021) en de bespreking  in de 
commissie Onderwijs van 16 september  2021.
