title: Spanjeveerbrug Mendonk - Tijdelijke oeververbinding
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1738959
thema link: https://www.vlaamsparlement.be/parlementaire-documenten/schriftelijke-vragen/1539721
SCHRIFTELIJKE VRAAG
nr. 1441
van STEPHANIE D'HOSE
datum: 30 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Spanjeveerbrug Mendonk   -  Tijdelijke oeververbinding
In mijn schriftelijke vraag nr. 1240 van 27 mei 2021 polste ik naar een stand  van zaken  
m.b.t. de vervanging van de Spanjeveerbrug  (Mendonk). De minister liet in haar antwoord 
weten dat de aanbesteding van de werken eind 2021 wordt  voorzien en de 
uitvoeringstermijn van de werken  wordt geraamd op 11 kalendermaanden. Gedurende  10 
kalendermaanden wordt  de verbinding  tussen beide oevers onderbroken. In een tijdelijke 
verbinding tijdens de werken wordt niet voorzien.
De bewoners zullen dus 11 maanden omgeleid worden en hebben hierop gereageerd met 
een petitie in naam  van de kanaaldorpbewoners.  Zij vragen om gedurende  de werken te 
voorzien in een tijdelijke voetgangers- en fietsbrug, en zodoende te vermijden dat de 
dorpen Mendonk en Sint-Kruis-Winkel van elkaar afgescheiden zijn met een omleiding van 
10 km. Deze twee kleine dorpen zijn namelijk sociaal en economisch erg verbonden.
Welke mogelijke oplossingen ziet de minister? Bij de herstelling van de Pontbrug  in 
Drongen (Assels) werd in een tijdelijke brug voorzien  via Defensie (van november  2012 
tot augustus  2018). Is dat hier ook (technisch) mogelijk? Wat is daarvan desgevallend de 
kostprijs, en wie draagt daarvoor dan de kosten? Hoe verloopt  zo’n aanvraag  bij Defensie, 
via DVW (De Vlaamse Waterweg) of via de stad Gent?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1441 van 30 juni 2021
van STEPHANIE D’HOSE
De mogelijkheden  om een tijdelijke kruising van de Moervaart  te voorzien tijdens de 
werken aan de Spanjeveerbrug  worden  momenteel door De Vlaamse Waterweg  nv 
onderzocht, in constructief overleg met de stad Gent.
Het resultaat van dat onderzoek zal besproken worden binnen  de stuurgroep  in het kader 
van het decreet basisbereikbaarheid, waarvan ook de diensten van de stad Gent deel 
uitmaken.
 
Recente ervaringen van De Vlaamse Waterweg  nv wijzen uit dat private dienstverleners 
meer geschikte  oplossingen  voor tijdelijke kruisingen kunnen aanbieden  dan Defensie. 
De Vlaamse  Waterweg nv zet dan ook actief in op gebruik van gespecialiseerde 
aannemers en dienstverleners,  aangesteld  via overheidsopdrachten.
