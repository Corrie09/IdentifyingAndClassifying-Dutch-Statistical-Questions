title: Theoretisch examen voor rijbewijzen in groep 2 - Retributie voor vertraagde zitting
thema: Mobiliteit en Verkeer
pdf link: https://docs.vlaamsparlement.be/pfile?id=1739283
thema link: https://www.vlaamsparlement.be/parlementaire-documenten/schriftelijke-vragen/1541943
SCHRIFTELIJKE VRAAG
nr. 1462
van KATRIEN  SCHRYVERS
datum: 5 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Theoretisch examen voor rijbewijzen in groep 2  -  Retributie voor vertraagde  zitting
Voor sommige mensen is het behalen van een rijbewijs een nog grotere  uitdaging dan voor 
anderen. Bijvoorbeeld wegens een mentale of intellectuele achterstand, een beperkte  
graad van geletterdheid, dyslectie, … Kandidaten  die aan de hand van een getuigschrift of 
attest het bewijs leveren  zich in één van deze gevallen te bevinden, kunnen het theoretisch 
gedeelte van het rijexamen wel afleggen  in een zogenaamde speciale of vertraagde zitting. 
In deze speciale zittingen geeft de examinator toelichting bij de vragen, voor de 
antwoordtijd start.
Voor vertraagde examens die leiden tot het behalen van rijbewijzen binnen groep 1 hoeven  
kandidaten geen extra retributie  te betalen.  Binnen groep 2 daarentegen wordt een toeslag 
gevraagd. Dat is, aldus de voormalige minister in antwoord op mijn vraag om uitleg nr. 
655 van 21 februari 2019,  omdat de examens niet in groep maar wel individueel worden  
afgenomen, en omdat deze examens langer duren  aangezien de antwoordtijd langer is, de 
kandidaten zelf kunnen  kiezen in welke volgorde ze de vragen beantwoorden en ze kunnen  
terugkeren naar een eerdere vraag.
Uit het antwoord op mijn schriftelijke vraag  nr. 698 van 3 februari  2021 blijkt dat het 
aantal afgelegde examens in vertraagde zitting  voor het behalen van een rijbewijs binnen  
groep 2 jaarlijks helemaal niet zo hoog ligt. Het afschaffen van de retributies daarvoor zou 
dus geen grote financiële impact hebben  voor Vlaanderen. Daarentegen  zou het wel een 
groot verschil kunnen maken voor de kandidaten in kwestie. Het zijn immers  de mensen 
die meer kwetsbaar zijn binnen onze samenleving en van wie de middelen doorgaans 
veeleer beperkt zijn, die nu voor extra kosten en dus extra drempels komen  te staan. Net 
zij kunnen heel erg gebaat zijn bij het behalen  van een rijbewijs, doordat zij zo meer kans 
maken op tewerkstelling en zo beter geïntegreerd geraken in onze maatschappij.
Op 1 september  2021 zou het besluit  van de Vlaamse  Regering (BVR) tot wijziging van 
diverse besluiten over de rijopleiding  en de rijexamens in werking treden. Daarin  wordt 
onder meer bepaald dat de kosten voor dove en slechthorende kandidaten voor het zich 
laten bijstaan door een beëdigd doventolk zullen wegvallen  wanneer de tolk wordt 
aangewezen door het examencentrum.
Voor kandidaten die het Nederlands niet machtig  zijn, wordt  voorzien in een systeem van 
audiovertaling voor het afleggen  van het theorie-examen en de gevaarherkenningstest, ter 
vervanging van de bijstand door een tolk. Ook wordt in het BVR uitdrukkelijk bepaald dat 
de examencentra en de instellingen dienen te voorzien in redelijke aanpassingen voor 
kandidaten en deelnemers met een beperking.
1.Overweegt de minister om de retributies voor vertraagde  zittingen voor theorie-
examens voor een rijbewijs in groep  2 af te schaffen in het kader van een 
gelijkekansen- en een inclusiebeleid?
2.In hoeverre  zouden voor deze doelgroep  technische hulpmiddelen  kunnen worden  
ingezet, analoog  aan de audiovertaling voor anderstaligen?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1462 van 5 juli 2021
van KATRIEN  SCHRYVERS
1.In mijn antwoord  op uw eerdere  vragen over dit thema werd aangegeven dat een 
aanvullende retributie wordt  gevraagd voor de speciale zittingen voor groep 2 omdat 
de organisatie van deze examens extra kosten met zich meebrengt voor het 
examencentrum. Deze kosten zijn aanzienlijk hoger  dan bij de examens van de 
categorieën AM, A, B en G omdat het bij de categorieën C en D niet om groepssessies 
gaat. Ik heb geen plannen om deze aanvullende retributie af te schaffen. 
Ik bied met de ontwikkelingen  omschreven in het antwoord op vraag 2 wel een 
oplossing voor het voornaamste struikelblok voor deze doelgroep, namelijk het 
moeilijk kunnen lezen van de vragen en antwoordmogelijkheden.  
Verder wordt permanent  inspanning geleverd  om de vragen van het theorie-examen  
te moderniseren  en moeilijke  formuleringen te vereenvoudigen. Ook dit komt de 
doelgroep ten goede.
2.Vanaf 15 november zullen de vragen van het theorie-examen voor categorieën C en 
D niet alleen op het scherm getoond worden, maar ook te horen zijn via een 
hoofdtelefoon. Op die manier worden kandidaten die problemen ondervinden met 
lezen geholpen.
