title: Onderwijs - Wegvallen van praktijklessen en stages in tijden van corona
thema: Onderwijs en Vorming
pdf link: https://docs.vlaamsparlement.be/pfile?id=1737785
thema link: https://www.vlaamsparlement.be/parlementaire-documenten/schriftelijke-vragen/1535516
SCHRIFTELIJKE VRAAG
nr. 847
van JOHAN DANEN
datum: 21 juni 2021
aan BEN WEYTS
VICEMINISTER-PRESIDENT VAN DE VLAAMSE  REGERING, VLAAMS MINISTER VAN ONDERWIJS , SPORT, 
DIERENWELZIJN EN VLAAMSE RAND
Onderwijs  -  Wegvallen van praktijklessen  en stages in tijden van corona 
Waar we er eerst van uitgingen  dat corona het onderwijs gelijk treft, blijkt hoe langer 
hoe meer dat dat allerminst het geval is. Vooral richtingen  waar stages  een belangrijk 
element van de opleiding  uitmaken, worden  midscheeps  getroffen. Daar wordt gevreesd 
dat leerlingen  niet over alle nodige competenties beschikken.
We kunnen echter niet spreken  van een globaal  beeld.  Als we het hebben  over 
praktijklessen, zien we dat scholen die praktijklessen  op maat en volgens eigen inzichten  
aanpakken. Een grote  groep scholen kon zo goed als alle praktijklessen  organiseren, 
andere werden door tal van - vooral praktische - bezwaren  beperkt. Vooral de stages 
vormden in tal van technische en beroepsrichtingen een probleem. Zeker  in sectoren die 
door de coronamaatregelen lange  tijd dicht waren.  Ik denk hierbij  aan de opleidingen  
kapper en de meeste opleidingen waarbij  verzorging centraal  staat.
1.Stages vormen een integraal onderdeel van heel wat opleidingen. Door het 
wegvallen ervan wordt het veel complexer te beoordelen of de leerlingen over de 
juiste kennis en (vooral) vaardigheden beschikken. Scholen  zouden kunnen  oordelen  
om bij twijfel de leerling het voordeel hiervan  te kunnen  geven.  Andere  zullen  
omgekeerd redeneren.  
Ik erken vanzelfsprekend de autonomie  van de scholen en de klassenraden,  maar zal 
de minister in deze ongewone  tijden over deze aangelegenheid instructies of 
aanbevelingen geven?
2.Vooral de richtingen  waarbij duaal  leren centraal staat, worden getroffen.
a)Heeft  de minister een beeld van de grootte  van dit probleem?
b)Plant de minister beleidsinitiatieven om bijvoorbeeld te voorkomen dat leerlingen 
een volledig schooljaar moeten overdoen wegens de beperkte aanwezigheid op 
het terrein/in het bedrijf?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 847 van 21 juni 2021
van JOHAN DANEN
1. Van bij de start van de Coronapandemie  werd een werkgroep stages  opgericht met de 
overheid en de onderwijsverstrekkers. Het doel van deze werkgroep was om na te 
gaan hoe stages, duaal leren en praktijkgericht onderwijs kon verlopen  in 
Coronatijden. Schooljaar 2020-2021  was op dat vlak al anders dan schooljaar 2019-
2020; de lockdown  die in 20-21  van toepassing was, liet wel nog toe dat heel wat 
ondernemingen aan de slag bleven. In deze ondernemingen  waren stages en duaal 
leren nog steeds  mogelijk. 
Er werd eveneens meer autonomie  gegeven aan de klassenraad met betrekking tot de 
organisatie van de stages. Via noodregelgeving  werd er een uitzondering gemaakt op 
stageverplichtingen. Scholen  werden  aangestuurd om maximaal  in te zetten op andere 
manieren van competentieverwerving, indien er geen stage  kon worden ingericht. 
2. a) Voor duaal leren zorgde noodregelgeving er eveneens voor dat er geen verplichte 
invulling moest zijn van de werkplekcomponent.  Dit gaf meer autonomie aan 
klassenraden voor de organisatie  van het werkplekleren.  
In schooljaar 2020-2021  kon heel wat werkplekleren in duaal leren doorgaan. De grote 
uitzondering hierop vormden  de sectoren horeca, en haar- en lichaamsverzorging. 
Deze sectoren waren  een groot  deel van het schooljaar dicht. Voor duaal  leren in deze 
sectoren gold eveneens  dat scholen maximaal in dienden te zetten op andere manieren 
van competentieverwerving voor de leerlingen. Buiten de bovengenoemde sectoren, 
konden heel wat leerlingen in duaal leren wel nog aan de slag op de werkplek. Er is 
geen zicht op het aantal dagen dat een leerling  zonder werkplek zat, gezien de snel 
wijzigende contexten.
b) een beperkte aanwezigheid op de werkplek  is geen reden tot overzitten. De nadruk  
moet, net zoals bij stages, blijven liggen op de competentieverwerving en de evaluatie  
daarvan.
