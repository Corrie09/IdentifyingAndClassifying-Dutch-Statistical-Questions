title: Gemeenschappelijke en innovatieve woonvormen - Premieaanvragen
thema: Wonen
pdf link: https://docs.vlaamsparlement.be/pfile?id=1747326
thema link: https://www.vlaamsparlement.be/parlementaire-documenten/schriftelijke-vragen/1543041
SCHRIFTELIJKE VRAAG
nr. 647
van GWENNY  DE VROE
datum: 7 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Gemeenschappelijke en innovatieve woonvormen   -  Premieaanvragen
In een resolutie van 15 oktober 2015 vroeg ik als indiener aan de toenmalige Vlaamse 
Regering om proefprojecten voor gemeenschappelijk en vernieuwend wonen te 
stimuleren. Om tegemoet te komen aan deze vraag,  nam de Vlaamse  Regering het 
initiatief om een proefomgeving  op te starten waarbinnen experimentele woonprojecten  
de kans krijgen om op te starten zonder belemmering  van een veelheid aan regelgeving. 
Op 1 februari 2018 gingen  28 projecten  van start binnen  de proefomgeving,  voor een 
periode van 6 jaar. De tussentijdse evaluatie van dit project loopt momenteel met de 
bedoeling om al in een eerste fase maximaal hindernissen weg te nemen in het 
instrumentarium van het beleidsveld Wonen.
De laatste jaren zien we echter een nieuwe golf aan woninginitiatieven  voor groepen die 
bewust op zoek zijn naar alternatieven op de reguliere woningmarkt. Denk daarbij aan 
cohousing, wooncoöperatieven, tiny houses etc.. Initiatiefnemers van dergelijke nieuwe 
wooninitiatieven botsen evenwel vaak op hinderpalen in allerhande sectorale regelgeving. 
Een voorbeeld hiervan  is de mogelijkheid  om in aanmerking  te komen  voor 
renovatiepremies allerhande. Aangezien de inkomens van gezinnen vaak samengeteld  
worden bij gemeenschappelijke wooninitiatieven, komt men steeds boven 
inkomstenplafonds uit, waardoor men geen beroep kan doen op deze premies. Niet 
alleen is dit nefast  voor het stimuleren van gemeenschappelijke woonvormen, bovendien 
worden energetische  renovaties zo teniet gedaan.
1.Kan de minister een uitgebreid  overzicht of rapport bezorgen van de tussentijdse 
evaluatie die momenteel gepland  is inzake de proefomgeving experimentele 
woonvormen?
2.Welke timing stelt de minister verder voorop  voor de eerste tussentijdse  evaluatie?
3.Is de minister van plan om hinderhalen inzake premieaanvragen - die een 
energetisch renovatiedoel voor ogen hebben  - weg te werken voor mensen in een 
gemeenschappelijk woonproject?
4.In de beleidsnota Wonen stelde de minister dat hij ging onderzoeken of het nuttig  
kon zijn een nieuwe proefomgeving  vast te stellen  om nieuwe wooninitiatieven 
verder te laten ontwikkelen.
Hoe brengt de minister  momenteel deze nood in kaart en overweegt hij deze ambitie 
intussen?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 647 van 7 juli 2021
van GWENNY  DE VROE
1+4. Ik verwijs hiervoor  naar mijn antwoord op uw schriftelijke vraag  nr. 483 van 22 
september 2020 en de schriftelijke vraag  nr. 408 van Ann De Martelaer van 23 maart  
2021.
2.De eerste tussentijdse evaluatie werd volledig afgerond in het najaar van 2020.
3.Zoals ik eerder heb toegelicht in antwoorden op parlementaire vragen over nieuwe 
woonvormen, wil ik deze legislatuur inzetten op het creëren van de juiste 
randvoorwaarden om het aanbod van nieuwe  woonvormen te verhogen en deze 
vernieuwingen te faciliteren.  Ik volg hierbij drie werksporen  (inventarisatie juridische 
knelpunten, leren uit experimenten en informeren en inspireren),  die parallel verlopen  
en waartussen uiteraard belangrijke wisselwerkingen plaatsvinden.
In een eerste werkspoor focus ik op een gefaseerde wijze op het wegwerken van 
juridische knelpunten waarmee nieuwe woonvormen te maken  krijgen,  zowel  
binnen mijn eigen beleidsdomein wonen als binnen de andere bevoegdheden  van 
de Vlaamse en federale overheid.  De inventarisatie van de 
woonbeleidsinstrumenten, waaronder de overkoepelende  renovatiepremie, is 
bijna afgerond.  Hierna zullen beleidsmatige  keuzes worden  gemaakt over welke 
juridische knelpunten  weggewerkt worden.
In een tweede  denkspoor ligt de focus op het leren uit experimenten, zoals de 
projecten in de proefomgeving  experimentele woonvormen.
In een derde werkspoor wil ik de beschikbare informatie m.b.t.  nieuwe  
woonvormen op een betere manier toegankelijk maken voor geïnteresseerden 
en hier inspiratie  bieden voor diverse  invullingen van nieuwe  woonvormen.
