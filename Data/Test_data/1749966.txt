title: Departement Mobiliteit en Openbare Werken - Vervoersautoriteit
thema: Mobiliteit en Verkeer
pdf link: https://docs.vlaamsparlement.be/pfile?id=1749966
thema link: https://www.vlaamsparlement.be/parlementaire-documenten/schriftelijke-vragen/1548921
SCHRIFTELIJKE VRAAG
nr. 1583
van JOS D'HAESE
datum: 2 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Departement Mobiliteit en Openbare Werken  -  Vervoersautoriteit
Op 16 juli 2021 gaf de Vlaamse Regering  haar principiële  goedkeuring  aan enerzijds  het 
zogenaamde ‘exploitatiebesluit’ en anderzijds het vergunningssysteem voor het uitoefenen 
van geregeld vervoer  dat niet wordt  aangeboden door de interne operator. In de bijhorende 
nota van de minister aan de Vlaamse Regering is er sprake van een op te richten  
vervoersautoriteit binnen het Departement  Mobiliteit en Openbare Werken. 
1.Kan de minister verduidelijken  wat de redenering is achter de (her)invoering van die 
vervoersautoriteit? Kan er een lijst bezorgd worden  van de taken  die de 
vervoersautoriteit zal opnemen? In welke zin verschilt  dit takenpakket met de 
vervoersautoriteit zoals die bestond voor 1991?
2.Wat is de timing  voor de oprichting van de vervoersautoriteit? Welke  stappen  moeten 
daarvoor doorlopen worden tegen welke  datum?  In welke mate hangt dat vast aan de 
timing van de doorvoering van basisbereikbaarheid?  Welke invloed  heeft uitstel  van 
basisbereikbaarheid bijgevolg op de oprichting van een vervoersautoriteit?
3.Zal de vervoersautoriteit in de toekomst  het openbaredienstcontract met De Lijn 
afsluiten en beheren? In welke mate heeft het ministerieel kabinet in dat geval nog 
inspraak bij de afsluiting van het contract tussen de vervoersautoriteit en De Lijn?
4.Wat is de geschatte kostprijs van de oprichting en werking van de vervoersautoriteit?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1583 van 2 september 2021
van JOS D’HAESE 
1.Het oprichten van een vervoersautoriteit is een gevolg van de bepalingen vervat  in 
verordening (EG) Nr. 1370/2007  van het Europees  Parlement en de Raad van 23 
oktober 2007 betreffende het openbaar personenvervoer per spoor en over de weg 
en tot intrekking van Verordening (EEG)  nr. 1191/69 van de Raad en Verordening 
(EEG) nr. 1107/70 van de Raadverordening. De verordening  1370/2007 hanteert  niet 
de term vervoersautoriteit maar deze wordt  wel gebruikt in een andere Europese  
verordening, nl. de gedelegeerde  Verordening  (EU) 2017/1926 over EU-brede  
multimodale reisinformatiediensten.  De vervoersautoriteit voert dus regietaken uit 
inzake planning, controle en beheer  van het openbaar vervoer. Meer concrete  zaken  
zullen opgenomen worden het Besluit  Vlaamse Regering dat invulling zal geven aan 
de nu voorzien decretale bepaling. Voorheen bestond  er nog geen vervoersautoriteit.
2.Het voorontwerp van decreet  betreffende de Vervoersautoriteit werd op 9 juli 2021 
goedgekeurd door de Vlaamse Regering. Indien dit decreet wordt goedgekeurd 
kunnen de nodige uitvoeringsbesluiten worden goedgekeurd door de Vlaamse 
regering. Er is geen rechtstreeks verband tussen de oprichting van de 
vervoersautoriteit en de realisatie  van basisbereikbaarheid.
3.Het openbare dienstencontract wordt afgesloten tussen de Vlaamse  Regering en De 
Lijn. De vervoersautoriteit zal als administratie betrokken bij de voorbereiding en zal 
zorgen voor de praktische opvolging (monitoring) van de uitvoering  van het contract  
door De Lijn.
4.De taken van de vervoersautoriteit  worden momenteel -en in de mate waarin ze reeds  
kunnen worden  opgenomen- uitgevoerd  door personeel dat reeds voordien werkte bij 
het departement Mobiliteit en Openbare Werken  of dat gedetacheerd werd vanuit  De 
Lijn naar het departement. Dat komt dus neer op een budgetneutrale operatie  voor 
de Vlaamse  Overheid als geheel.
