title: VRT - Verslaggeving Paralympische Spelen
thema: Media
pdf link: https://docs.vlaamsparlement.be/pfile?id=1749936
thema link: https://www.vlaamsparlement.be/parlementaire-documenten/schriftelijke-vragen/1548934
SCHRIFTELIJKE VRAAG
nr. 226
van BART TOMMELEIN
datum: 2 september 2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
VRT  -  Verslaggeving Paralympische  Spelen
De zomer van 2021 was aangekondigd als een rijkgevulde sportzomer,  met het EK Voetbal,  
de Ronde van Frankrijk, de Olympische Spelen en de Paralympische  Spelen als 
belangrijkste blikvangers.
De VRT heeft hier dan ook grote aandacht aan besteed in de vorm van diverse soorten 
programma’s: live-verslagen, samenvattingen en analyses in de diverse 
nieuwsprogramma’s of talkshows, zoals Villa Sporza, Vive le Vélo of Studio  Tokio.
In het bijzonder met betrekking tot de Olympische Spelen vervult de VRT hier nadrukkelijk  
haar opdracht. In de beheersovereenkomst staat onder OD2.3 immers: “Sporza is een 
multimediaal merk dat een informatief en ontspannend sportaanbod met zowel grote 
sporten als sporten met een kleiner draagvlak brengt. Die mix, waarin ook enthousiast 
aandacht aan damescompetities  en G-sport gegeven wordt, kenmerkt het sportaanbod van 
de VRT”
Niettemin valt het op dat er toch een verschil is in de aandacht die de VRT heeft besteed 
aan de Olympische  Spelen in vergelijking  met de Paralympische Spelen. Zeker wanneer 
het gaat over live-verslaggeving of duidende talkshows.  Nochtans verwijst de 
beheersovereenkomst expliciet naar het belang van G-sport. Ook onder OD2.2  “De VRT 
zet ambitieus in op de representativiteit en de toegankelijkheid van haar aanbod”, wordt 
expliciet aandacht  gevraagd voor een betere reflectie van de diversiteit  in onze 
samenleving.
De VRT bepaalt  uiteraard autonoom haar aanbod,  maar in het kader van bovenvermelde  
passages in de beheersovereenkomst zou het goed zijn mocht  hierover  wat duiding 
gegeven worden.
1.Waarin komt de verslaggeving  omtrent  de Olympische Spelen en de Paralympische  
Spelen overeen  en op welk vlak is er een verschil?
2.Kan het verschil in aandacht en soorten programma’s geduid  worden? Welke 
beweegredenen liggen aan de basis om de verslaggeving van Olympische Spelen en 
Paralympische Spelen niet op dezelfde manier te doen?
3.Hoe evalueert de VRT de verslaggeving  van de ganse sportzomer 2021 tot nog toe?
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 226 van 2 september 2021
van BART TOMMELEIN
Ik heb hiervoor contact  opgenomen met VRT. 
VRT benadrukt  dat het met Sporza in toenemende mate aandacht aan g-sporten 
besteedt. De VRT-beheersovereenkomst voorziet dat en VRT geeft hieraan invulling met 
volle overtuiging. Er is in deze sportzomer nog nooit zoveel aandacht  aan g-sporten 
besteed. De verslaggeving van de Paralympische Spelen was uitgebreid met o.a. een 
dagelijks tv-magazine, dagelijkse verslagen  op Radio 1 en live tv-verslagen. 
1.VRT somt volgende  belangrijkste overeenkomsten en verschillen op:
Overeenkomsten
Beide evenementen werden door een uitgebreide delegatie VRT-journalisten en -
cameraploegen ter plaatse  gecoverd. (Vergeleken  met de Paralympische Spelen 
van Rio in 2016 werden in Tokio 2 extra cameraploegen ingezet.)
De focus van de verslaggeving  lag daarbij op de Belgen, zowel  op hun wedstrijden 
als bij de reacties achteraf. Bij alle Belgen die in competitie uitkwamen, werden 
interviews afgenomen.
Sporza zorgde voor verslaggeving via alle kanalen: televisie (met live-
uitzendingen, journaals en een dagelijks magazine/talkshow op Eén), radio, online  
en sociale media.
De VRT stelde beelden ter beschikking  van alle regionale zenders.
Verschillen
Het volume  aan live-uitzendingen, zowel op radio als televisie, is groter  bij 
Olympische Spelen.
2.De redenen waarom  het volume  aan live-uitzendingen van de Paralympische Spelen 
lager ligt zijn zowel productioneel als inhoudelijk:
Productioneel
Het aantal wedstrijden dat door de organisatie in beeld  wordt gebracht, is bij de 
Paralympische Spelen  veel beperkter en minder voorspelbaar dan bij de 
Olympische Spelen.  Zo werden bij de Paralympics bijvoorbeeld  maar 2 van de 8 
tafeltennis-tafels gecapteerd. Die beperking  qua captaties  maakt het moeilijk, 
zoniet onmogelijk, om vele uren live-uitzendingen  aan te bieden met een relevant 
Belgisch (of zelfs internationaal) aanbod.
De middelen  die rechtenhouders extra inzetten om wedstrijden te filmen (zoals de 
VRT ook deed),  lenen  zich evenwel niet tot live-uitzending van de competities, 
maar dienen voor samenvattingen achteraf.
Inhoudelijk
Alle Paralympische competities zijn opgedeeld  in verschillende categorieën,  
naargelang de beperking van de deelnemers. Zo zijn er bijvoorbeeld  10 
categorieën voor de 100 meter schoolslag in het zwemmen. Deze versnippering 
gaat ten koste  van de herkenbaarheid en zorgt ervoor dat er weinig of geen 
internationale vedetten  zijn.
Sporza heeft er bewust voor gekozen om in te zetten  op het vertellen van 
inspirerende verhalen (bijvoorbeeld  via een uitgebreid dagelijks interview met een 
Belgische atleet), eerder dan op het tonen van sporten  die vaak moeilijk te volgen  
zijn voor buitenstaanders.
Een bijkomende factor is dat er veel minder Belgische atleten  in actie kwamen  op 
de Paralympische Spelen (31) dan op de Olympische Spelen (122).
3.De VRT kreeg positieve feedback van mediagebruikers en sportinstanties (zoals Sport 
Vlaanderen, BOIC, BPC,…). Zo werd het digitale  aanbod tijdens de Olympische Spelen 
zeer gewaardeerd,  waarbij Sporza bovenop de tv-uitzendingen  online  vrijwel 
permanent 3 livestream-kanalen met live-sport  bracht.
De VRT evalueert haar aanbod van de voorbije sportzomer  inhoudelijk ook als positief 
met een evenwichtige mix van populaire  sporten  en heel veel diverse sporten.  Tegelijk 
had ze oog voor zowel mannen- als vrouwencompetities en voor nieuwe,  innovatieve 
sporten (zoals basket 3x3).
Qua bereik kan de VRT terugkijken  op een succesvolle  sportzomer. Enkele 
voorbeelden:
De VRT bereikte met de tv-uitzendingen  tijdens de Olympische Spelen  4,2 miljoen 
Vlaamse kijkers. Dat is 69% van de bevolking van 4 jaar en ouder. De 
uitzendingen haalden een gemiddeld marktaandeel van 43,2%. Bij jongere kijkers 
(18-44 jaar) was dat zelfs 43,5%.
Sporza.be telde op 5 augustus  (een dag met goud voor de Red Lions en Nafi 
Thiam) 1.356.469  unieke bezoekers. In totaal  werden tijdens de Olympische 
Spelen 12.830.642  video’s gestart op de digitale platformen van Sporza.
Het magazine rond de Paralympische Spelen  werd telkens twee keer uitgezonden: 
na de avond-uitzending (met gemiddeld  116.296 kijkers) werd het elke dag 
herhaald na het middagjournaal. Daardoor bereikten de meeste uitzendingen 
meer dan 200.000 kijkers. Het best bekeken Paralympisch  magazine  (3/9, 
herhaling 4/9) haalde zelfs 378.116  kijkers.
Het EK voetbal bereikte 4,7 miljoen  kijkers,  of 78% van de Vlamingen. De 
wedstrijden bereikten gemiddeld 716.966 kijkers, goed voor 43,2% 
marktaandeel.
