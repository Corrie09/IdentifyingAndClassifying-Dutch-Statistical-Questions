title: Rechtstreeks toegankelijke jeugdhulp (RTJH) - Samenwerkingsverbanden 1 Gezin 1 Plan (1G1P)
thema: Welzijn en Gezin
pdf link: https://docs.vlaamsparlement.be/pfile?id=1738204
thema link: https://www.vlaamsparlement.be/parlementaire-documenten/schriftelijke-vragen/1544953
SCHRIFTELIJKE VRAAG
nr. 793
van LORIN  PARYS
datum: 9 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Rechtstreeks toegankelijke jeugdhulp  (RTJH)   -  Samenwerkingsverbanden  1 Gezin  1 
Plan (1G1P)
Om tegemoet te komen  aan het verhoogde gebruik  van rechtstreeks  toegankelijke  
jeugdhulp werden de samenwerkingsverbanden  van 1 Gezin  1 Plan opgesteld. Die 
samenwerkingsverbanden bestaan  uit verschillende hulpverleners uit het 
jeugdhulplandschap die snel en flexibel  een aanbod kunnen  organiseren. Indien 
meerdere hulpverleners worden ingezet, wordt  er een gemeenschappelijk plan per gezin 
opgesteld zodat er steeds kort op de bal gespeeld kan worden en er een duidelijk 
aanspreekpunt is. Elke aanvraag moet binnen de maand worden opgenomen.
De originele  vijftien  samenwerkingsverbanden werden  eind 2020 en begin 2021 
uitgebreid, waardoor  de werking  nu gebiedsdekkend is voor gans Vlaanderen. Aan de 
Karel de Grote Hogeschool worden  de verschillende samenwerkingsverbanden nu 
onderzocht. Daarnaast kijkt het onderzoek ook naar hoe de gezinnen het aanbod binnen 
het project ervaren.
1.Is de minister  op de hoogte van het onderzoek van de Karel de Grote Hogeschool? 
Wordt het agentschap Opgroeien daarbij betrokken?
2.Weet de minister wanneer het onderzoek  van de Karel de Grote  Hogeschool afgerond 
wordt en de resultaten  beschikbaar  zullen zijn?
3.Er zou pas een uniform monitoringsysteem komen voor de samenwerkingsverbanden 
1G1P als deze gebiedsdekkend zouden  zijn. Dat is nu het geval. 
Wat is de stand van zaken  in de uitrol van een uniform monitoringsysteem? Hoe 
zullen de eerste geregistreerde data van de eerste vijftien samenwerkingsverbanden 
in dit uniforme monitoringsysteem ingekanteld worden zonder dat er enige data 
verloren gaan?
4.De eerste vijftien samenwerkingsverbanden  werden reeds  geëvalueerd vorig jaar. 
Wanneer zullen de nieuwe  samenwerkingsverbanden geëvalueerd worden en 
wanneer zullen  daarvan de eerste resultaten beschikbaar zijn?
5.Hoeveel meldingen zijn er per samenwerkingsregio ingevoerd in het 
monitoringsysteem? Hoeveel meldingen werden per regio binnen de maand 
behandeld? Hoeveel meldingen per regio zijn niet binnen de maand behandeld? 
a)Graag steeds een overzicht per maand sinds het opstarten  van het 
samenwerkingsverband.
b)Graag telkens informatie over de aard van de melding.
c)Graag telkens informatie over welke organisaties en hulpverleners betrokken 
zijn.
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 793 van 9 juli 2021
van LORIN  PARYS
1.Op verzoek  van enkele  samenwerkingsverbanden startte in september 2019 een 
wetenschappelijk participatief actieonderzoek door de Karel de Grote Hogeschool dat 
nagaat in welke mate de samenwerkingsverbanden binnen ‘1 Gezin,  1 Plan’ een 
meerwaarde betekenen voor de toegankelijkheid  naar de gepaste jeugdhulp voor de 
minderjarige en zijn gezin.  
Initieel waren er twee samenwerkingsverbanden betrokken: ‘Samen1Plan Gent-
Scheldekracht’ en ‘1G1P  Voor- en Noorderkempen’.
Het departement Welzijn, Volksgezondheid  en Gezin kende  aan de Karel de Grote 
Hogeschool een subsidie van 44.697 euro toe met als doel het onderzoek te verbreden 
naar alle samenwerkingsverbanden.
Het agentschap Opgroeien is betrokken via het intersectoraal samengestelde  
projectteam van '1 Gezin, 1 Plan' dat instaat  voor de opvolging en aansturing  van '1 
Gezin, 1 Plan'. De Karel de Grote Hogeschool koppelt op dit projectteam periodiek 
terug over de stand  van zaken. Daarnaast zijn er ook bilaterale contacten tussen de 
projectverantwoordelijke van '1 Gezin,  1 Plan' bij Opgroeien en de onderzoekers.  
2.Het onderzoek loopt tot 31 december 2022. We verwachten het eindrapport tegen  31 
maart 2023.
3.Mijn administratie is bezig met de analyse van een uniform monitoringsysteem met de 
ambitie om dit uit te rollen vanaf 2022.  Het werkveld wordt betrokken in deze analyse 
en heeft al een eerste presentatie gekregen  van de variabelen die bevraagd zullen  
worden.
De data uit de eerste projectfase zijn op een niet-uniforme manier verzameld met 
verschillende registratiesystemen door de samenwerkingsverbanden  zelf. Dit maakt 
het technisch onmogelijk om deze data mee te nemen in een nieuw 
monitoringssysteem. 
4.De samenwerkingsverbanden zullen kwantitatief opgevolgd  en geëvalueerd  worden via 
het monitoringssysteem dat in 2022 geïmplementeerd wordt.
Daarnaast voorzien we een permanente opvolging en evaluatie  door middel van een 
governancestructuur die we momenteel over Vlaanderen en Brussel uitrollen.  Binnen  
de structuur zijn er verschillende instrumenten voorzien om de beleidsimplementatie 
op te volgen en te ondersteunen. Dit gebeurt op het Vlaamse  niveau door de 
trekkersgroep, die bestaat uit de coördinatoren van de samenwerkingsverbanden, 
periodiek samen te roepen om de leidende principes van ‘1 Gezin, 1 Plan’ te bespreken 
en verder te operationaliseren. Op het lokale niveau voorzien  we een partnerschap  
tussen het samenwerkingsverband  en een critical friend die aan elk 
samenwerkingsverband gekoppeld is om ook hier de leidende  principes en de 
beleidskeuzen levend  te maken  en samen te bewaken. Een intersectoraal  
samengesteld projectteam  en de projectverantwoordelijke volgen de governance op.
5.De beschikbare cijfergegevens hebben  betrekking op het werkjaar 2020.  Ze zijn terug 
te vinden  in het jaarverslag Jeugdhulp 2020:
 https://www.jaarverslagjeugdhulp.be/thematische-cijfers/1-gezin-1-plan. 
We beschikken niet over gegevens op het niveau  van detail dat u vraagt, omdat  de 
samenwerkingsverbanden zelf instaan  voor de dataverzameling en de verschillen in de 
praktijk groot zijn door verschillende  interpretaties, verschillende  werkingen en 
verschillende registratiesystemen. De toekomstige registratie  zal op een aantal van 
deze vragen  een antwoord  kunnen bieden  maar niet op alle.
