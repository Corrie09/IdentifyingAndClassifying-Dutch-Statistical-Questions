title: Toekomstige woonmaatschappijen - Rol van koopmaatschappijen
thema: Wonen
pdf link: https://docs.vlaamsparlement.be/pfile?id=1746920
thema link: https://www.vlaamsparlement.be/parlementaire-documenten/schriftelijke-vragen/1541971
SCHRIFTELIJKE VRAAG
nr. 641
van KATRIEN  SCHRYVERS
datum: 5 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Toekomstige woonmaatschappijen   -  Rol van koopmaatschappijen
In de evolutie naar woonmaatschappijen ligt de focus vaak op het samensmelten  van de 
sociale verhuurkantoren (SVK’s) en sociale huisvestingsmaatschappijen (SHM’s). Naast de 
klassieke SHM’s  met verhuuractiviteiten zijn er echter  ook nog SHM’s wier activiteiten zich 
vooral of exclusief focussen  op de bouw en verkoop van sociale koopwoningen, de zgn. 
koopmaatschappijen. De minister heeft reeds  aangegeven dat ook hun activiteiten in de 
toekomst uitgevoerd  zullen worden door de te vormen woonmaatschappijen.
De schaal waarop een aantal koopmaatschappijen, waaronder  Arro Antwerpen, hun 
activiteiten ontplooien, is vaak een stuk ruimer dan de klassieke SHM’s,  en zeker ook de 
SVK’s. Wanneer hun activiteiten volledig ingekanteld zouden worden in de 
woonmaatschappijen, zal dat wellicht een grote mate van versplintering met zich 
meebrengen in de sociale koopsector. In een studie opgemaakt  door de UHasselt in 
opdracht van de provincie Antwerpen werd een denkpiste naar voren  geschoven  om voor 
de koopactiviteiten te werken met een holdingstructuur. Een vergelijkbaar  idee werd kort 
aangehaald in een studie van de UHasselt voor de provincie  Limburg.
Het voorstel  lijkt een tussenweg te willen bewandelen tussen een maximale afstemming  
op lokale noden enerzijds en het vermijden van onnodige  schaalverkleining  anderzijds.  Het 
wordt echter nog niet in detail uitgewerkt  hoe dit exact zou moeten passen in de beoogde  
hervorming en welke rol die holding  dan net zou opnemen.
1.Heeft  men de minister vanuit de sector reeds gecontacteerd omtrent dit voorstel?
2.Hoe staat de minister meer algemeen tegenover het voorstel  om via een holding te 
werken voor de koopactiviteiten?
3.Laat het ontwerpdecreet omtrent de woonmaatschappijen ruimte om op zo’n manier 
te werken?
4.Indien niet, ziet de minister andere mogelijkheden om het risico op schaalverkleining  
te beperken?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 641 van 5 juli 2021
van KATRIEN  SCHRYVERS
1-3.Zoals bepaald in het decreet houdende wijziging van diverse decreten met betrekking 
tot wonen van 9 juli 2021 worden tegen 1 januari  2023 SVK’s en SHM’s samen  in één 
woonactor gevoegd met maar één speler  per gemeente.  De opzet hiervan  is de 
overlappingen die er zijn tussen verschillende SHM’s actief  binnen dezelfde  gemeente, 
tussen SHM’s en SVK’s,  tussen huurmaatschappijen en koopmaatschappijen weg te 
werken. Daarbij  staan efficiëntieverhoging en de zorg voor een vlotte toegang tot de 
sociale huisvestingsmarkt voorop.  In deze omvorming  zullen ook de sociale 
huurwoningen, verhuurd door het Vlaams Woningfonds  ondergebracht worden bij die 
ene woonactor, de woonmaatschappij,  en is het voor lokale besturen ook 
aantrekkelijker gemaakt  om hun eigen sociale woningen in de woonmaatschappij in te 
brengen.
Vanuit die optiek is het niet logisch,  noch efficiënt of performant om de bestaande één 
op één structuur, nl. één woonmaatschappij bevoegd voor één gemeente,  te laten 
doorkruisen met een toegevoegde  actor die een holdingstructuur zou aannemen ten 
aanzien van die ene bevoegde actor. Het hogervermelde  decreet vertaalt de 
aangehaalde beleidsprincipes naar de Vlaamse Codex Wonen 2021 en laat geen ruimte  
voor de werking van de sector  met een holdingstructuur. Daarbij zal het gaan om 
erkende woonmaatschappijen in een hen exclusief toegewezen  werkingsgebied, de 
holdingstructuur is niet conform het decreet.
Er wordt met dit decreet  trouwens gekozen voor het verruimen  van de betrokkenheid 
en de rol van de lokale  besturen onder andere door het bevriezen van het particuliere 
aandeelhouderschap waarvan de verwachting is dat het uitdovend zal zijn vanaf 1 
januari 2023, weliswaar  met respect voor de rechten van de bestaande particuliere 
aandeelhouders. 
4.Door het onderbrengen van de activiteiten  van SVK’s en SHM’s  -zowel huur als koop- 
in 1 woonactor, worden de mogelijkheden voor de betreffende woonmaatschappij 
aanzienlijk uitgebreid. Door de één op één relatie tussen woonmaatschappij en 
gemeentelijk grondgebied  zal een geïntegreerde aanpak met alle mogelijkheden die 
de sociale huisvesting biedt, mogelijk worden. Daarbij  kan optimaal ingespeeld  worden 
op lokale noden.  De versterkte  rol van de lokale  besturen binnen de 
woonmaatschappijen werd mede hiervoor uitgewerkt in het decreet.
Het decreet en de voorstellen tot vorming van de werkingsgebieden waartoe de lokale 
besturen werden opgeroepen zijn er net op gericht gemeenten de mogelijkheid te laten 
hun gemeentelijke lokale behoeften inzake sociale huisvesting in regionaal  verband in 
te vullen op de door hen meest  adequaat geachte wijze.
Het risico op schaalverkleining is sowieso relatief beperkt omdat  de bestaande  
minimale schaalgrootte van SHM’s  ook van toepassing wordt op woonmaatschappijen. 
Daarnaast zal de woonmaatschappij moeten aantonen dat ze het geheel  van 
opdrachten die haar decretaal worden  opgedragen,  zal kunnen  uitvoeren binnen  de 
huidige financieringssystemen. Van lokale besturen wordt m.a.w. verwacht dat ze op 
een verantwoordelijke wijze omgaan met de verhoogde verantwoordelijkheid die hun 
wordt toevertrouwd. Ik ben ervan  overtuigd dat de lokale  besturen  hier naar een 
optimaal evenwicht zoeken tussen de lokale inbedding en voldoende 
efficiëntievoordelen van een organisatie die haar bijstaat in de uitvoering van taken 
van algemeen  belang.
