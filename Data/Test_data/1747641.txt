title: Overstromingsrisico Durmebekken - Maatregelen
thema: Natuur en Milieu
Openbare werken
Ruimtelijke ordening
pdf link: https://docs.vlaamsparlement.be/pfile?id=1747641
thema link: https://www.vlaamsparlement.be/parlementaire-documenten/schriftelijke-vragen/1548283
SCHRIFTELIJKE VRAAG
nr. 1535
van STIJN DE ROO
datum: 20 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Overstromingsrisico Durmebekken  -  Maatregelen
Ik lees in de media dat sommige  burgemeesters en raadsleden van steden  en gemeenten 
die gelegen zijn aan de Durme zich zorgen  maken over de gevolgen wanneer hun regio 
geconfronteerd zou worden met een regenval  zoals we gekend hebben  half juli in de 
provincies Limburg, Antwerpen en Vlaams-Brabant.  Men vreest dat deze regio ook 
geteisterd zou kunnen worden door overstromingen.
Ook de afwatering van de officiële waterlopen in de Durme is soms problematisch wegens  
de beperkte  bergingscapaciteit  van de Durme.
1.In welke mate is die bezorgdheid terecht?
2.Welke uitgaven zijn de voorbije tien jaar gedaan voor slibruiming in de Durme? Welke  
initiatieven werden  genomen en wat was daarvan  de kostprijs?
3.Welke initiatieven  zijn de voorbije tien jaar genomen in het kader van het Sigmaplan 
voor extra buffering van water? Wat was daarvan de kostprijs?
4.Welke initiatieven zullen deze legislatuur nog genomen worden op het vlak van 
slibruiming van de Durme? Wat is daarvoor de timing? Wat is de vermoedelijke  
kostprijs?
5.Welke initiatieven moeten nog worden genomen in het kader van het Sigmaplan? Wat 
daarvoor de timing? Wat is de vermoedelijke kostprijs?
LYDIA PEETERS 
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1535 van 20 augustus 2021
van STIJN DE ROO
1.Het voorbije  decennia werd de Durmevallei reeds meerdere  malen geconfronteerd 
met wateroverlast.  In november 2010, januari 2011, december 2012,  januari  2013 
en 2016 waren er problemen met de waterafvoer naar aanleiding van grote 
hoeveelheden neerslag. In november 2010 kwam het waterpeil op de Beneden-
Durme hoger  dan de dijken en ontstond door het water dat over de dijk stroomde een 
bres op de linkeroever  op de grens tussen Lokeren en Waasmunster waarlangs een 
miljoen kubieke meter water uit de rivier naar omliggend  landbouw-  en natuurgebied  
stroomde. Naar aanleiding van deze gebeurtenis werden  noodruimingen  uitgevoerd  
en werd een pakket aan maatregelen op lange termijn uitgewerkt met het oog op 
duurzaam rivierherstel.
Onder meer de laatste  fase van de onderhoudsbaggerwerken tussen de brug in 
Waasmunster en de dam in Lokeren  kon nog niet worden uitgevoerd, zie verder  
deelvraag 4.
2.De structurele  onderhoudsbaggerwerken die de watervoerende capaciteit van de 
Beneden-Durme moeten verhogen zijn opgedeeld in drie fasen waarvan  er twee zijn 
uitgevoerd in de periode 2012-2017, tussen de monding  van de Durme  in de Schelde 
en de brug in Waasmunster. Bij de uitvoering  van deze onderhoudsbaggerwerken 
kwamen grote  volumes  aan baggerspecie vrij die werden  aangewend  voor de bouw 
van dijken voor de aanleg van de overstromingsgebieden. 
De totale kostprijs van de reeds uitgevoerde onderhoudsbaggerwerken bedroeg  12 
miljoen euro. De derde fase en laatste fase van de baggerwerken  tussen de brug van 
Waasmunster en de dam in Lokeren werd in 2018 aanbesteed. De Vlaamse  Waterweg  
nv (DVW)  legde een budget van 16,8 miljoen  euro vast voor de uitvoering van deze 
werken.
3.De voorbije tien jaar werd geïnvesteerd in de realisatie  van de meest  prioritaire  
projecten van het geactualiseerde Sigmaplan langs de Beneden-Durme. Het gaat om 
het gecontroleerd  overstromingsgebied  Bunt in Hamme, de ontpolderingen  Klein 
Broek en Groot Broek in Temse en Waasmunster  en de renovatie  van het bestaande  
overstromingsgebied Potpolder IV in Waasmunster. Daarnaast werden in opdracht  
van Natuur  en Bos van de Vlaamse overheid een aantal wetlands  aangelegd langs  de 
Beneden-Durme.
De kostprijs van de werken voor de aanleg van het gecontroleerd 
overstromingsgebied Bunt bedraagt tot op heden  10 miljoen euro. In de realisatie van 
de ontpoldering  van de gebieden Klein Broek  en Groot Broek werd in de voorbije 10 
jaar 19,3 miljoen  euro geïnvesteerd.  De renovatie van het overstromingsgebied  
Potpolder IV maakt deel uit van de laatste fase van de onderhoudsbaggerwerken  in 
de Beneden-Durme, waarvoor 16,8 miljoen  euro werd vastgelegd.
4.De derde fase en laatste fase van de onderhoudsbaggerwerken  tussen de brug van 
Waasmunster en de dam in Lokeren werd in 2018 aanbesteed en het bovengenoemde 
budget werd hiervoor vastgelegd. De 265.000  m³ aan baggerspecie die zal vrijkomen 
bij deze werken is voorzien om ter plaatse te worden hergebruikt, bij dijkwerken  voor 
de renovatie van het bestaande overstromingsgebied Potpolder IV in Waasmunster.
In mei 2019 werd op het terrein  gestart met de voorbereidende werken. In oktober 
werd de omgevingsvergunning voor de dijkwerken geschorst en later werd deze 
vergunning ook vernietigd. De in uitvoering zijnde werken dienden dan ook te worden  
gestaakt. De Raad voor Vergunningsbetwistingen was van oordeel dat er eerst een 
ruimtelijk planningsinitiatief diende genomen te worden.
Tijdens deze legislatuur zal DVW in samenwerking met het departement Omgeving  de 
nodige initiatieven nemen om een gewestelijk ruimtelijk  uitvoeringsplan te laten 
vaststellen door de Vlaamse  regering  met het oog op de geplande ingrepen op het 
vlak van waterbeheersing langs  de Beneden-Durme. Op basis van dit ruimtelijk 
uitvoeringsplan zal opnieuw een omgevingsvergunning worden aangevraagd voor de 
renovatie van Potpolder IV en zodoende  kan de laatste fase van de 
onderhoudsbaggerwerken in de Beneden-Durme worden verdergezet.
5.De realisatie van het geactualiseerde Sigmaplan langs de Beneden-Durme  is lopende 
sinds 2012.De uitvoering gebeurt gefaseerd.  Er worden doorlopend werken gestart en 
beëindigd, studies  uitgevoerd, e.a. De timing  van de deelprojecten is afhankelijk  van 
de timing van de voorbereidende procedures (o.a. opmaak inrichtingsplan,  MER, 
GRUP, omgevings-vergunning, aankopen  van gronden, aanbestedingsprocedures, 
e.d.m.) en de beschikbare budgettaire middelen.
In het bijzonder geldt actueel de volgende  planning en stand van zaken voor de 
verschillende deelprojecten in de Durmevallei:
Deelproject Fase Stand  van zaken(Verwachte) 
Realisatie
wetland Hagemeersen 1 In werking 2017
wetland Nonnengoed 2 In werking 2007
GGG De Bunt 1 In uitvoering 2023
Ontpoldering Groot Broek 2 In uitvoering 2023
Ontpoldering Klein Broek 1 In uitvoering 2023
Polder van Waasmunster 3 In voorbereiding 2040
Potpolder I (Sombeekse Meersen) 3 In voorbereiding 2040
Potpolder IV 3 In uitvoering 2024
Weijmeerbroek 1 In uitvoering 2023
Oude Durme 2 In voorbereiding 2023
Bulbierbroek 1 In uitvoering 2023
Hof ten Rijen 1 In voorbereiding 2025
Putten van Ham 2 In voorbereiding 2035
Durmemeersen 3 In voorbereiding 2030
GGG Tielrode Broek 4 In voorbereiding 2045
De meest actuele raming  van de kostprijs van de nog uit te voeren  werken 
bedraagt 52 miljoen euro.
