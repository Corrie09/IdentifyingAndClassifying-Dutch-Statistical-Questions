title: Onderwijspersoneelsleden - Uitbreiding rouwverlof (2)
thema: Onderwijs en Vorming
pdf link: https://docs.vlaamsparlement.be/pfile?id=1747331
thema link: https://www.vlaamsparlement.be/parlementaire-documenten/schriftelijke-vragen/1544129
SCHRIFTELIJKE VRAAG
nr. 891
van KATRIEN  SCHRYVERS
datum: 8 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijspersoneelsleden  -  Uitbreiding rouwverlof (2)
Op 3 juni 2021 stelde ik de minister in de onderwijscommissie een vraag om uitleg over 
een uitbreiding van het rouwverlof voor het onderwijspersoneel.
Aanleiding daartoe waren een eerdere vraag om uitleg van mij over dezelfde  thematiek, 
maar vooral de goedkeuring in de Kamer van Volksvertegenwoordigers  van een 
wetsvoorstel van volksvertegenwoordiger  Lanjri tot uitbreiding van het rouwverlof.  Bij 
overlijden van een partner of een kind voorziet dat voorstel in tien dagen rouwverlof. Van 
die tien dagen zijn er drie die dienen  te worden opgenomen tussen het moment van 
overlijden en de begrafenis. De overige zeven dagen zijn vrij te kiezen binnen het jaar na 
het overlijden. Het gaat dan over het overlijden van een partner  of een kind. Deze 
wetswijziging is ook geldig voor pleegouders  in het kader van langdurige  pleegzorg. 
Belangrijk daarbij is om te vermelden dat het wetsvoorstel unaniem werd goedgekeurd 
en dus een heel breed draagvlak heeft gekregen  in de Kamer.
In het overigens positieve antwoord op mijn vraag om ook werk te maken van de 
uitbreiding van het rouwverlof  voor leden van het onderwijspersoneel,  gaf de minister 
onder meer het volgende aan:
“Mijn administratie werkt momenteel  aan een ontwerp van besluit tot wijziging van de 
regeling met betrekking  tot het omstandigheidsverlof  voor het onderwijspersoneel,  zodat 
ook voor hen een uitbreiding van het rouwverlof  een feit kan worden. Over de concrete 
modaliteiten zal worden  onderhandeld met de sociale partners, en natuurlijk ook met 
collega Somers, want ik denk dat dat dan moet gebeuren, niet alleen voor het 
onderwijsveld, maar voor alle Vlaamse ambtenaren. Het zou vreemd zijn als daar een 
verschil op zat.
Ik wil niet vooruitlopen op de besprekingen die ik in het vooruitzicht heb gesteld, maar zo 
hebt u alleszins al een zicht op de stappen  die ik vandaag aan het zetten  ben.
U kunt ervan op aan dat we ook voor het onderwijs nu een versnelling  hoger  schakelen  
om zo het onderwijspersoneel snel duidelijkheid, maar vooral – wanneer zo’n drama zich 
voordoet – ook extra tijd en ademruimte  te kunnen schenken  om de schok  van een 
overlijden te boven te komen.
Eerst moeten we nog een aantal forse stappen ondernemen.”
En alhoewel ook het wetsvoorstel van Nahima Lanjri al een grote flexibiliteit inhoudt wat 
het opnemen  van het rouwverlof betreft, wees de minister er ook op dat - gelet op de 
vervangingscontext in het onderwijs . zo’n uitbreiding een ‘specifieke impact op het 
onderwijs’ zal hebben, die ‘iets ingrijpender’  zou zijn dan in andere sectoren.
Tijdens de plenaire  zitting stelde ik een actuele vraag  aan minister Somers  over het 
verlengen van het rouwverlof bij het overlijden van een partner  of een kind voor 
personeelsleden van de diensten van de Vlaamse overheid  en van de lokale en 
provinciale besturen. In zijn antwoord  stelde de minister dat hij in afwachting van een 
‘definitieve regeling’ voor ambtenaren  van de Vlaamse  overheid  en van de lokale 
besturen - die hij nog voor het einde  van het jaar wil realiseren  - zou voorstellen  dat de 
Vlaamse ambtenaren via een dienstvrijstelling in de praktijk vanaf  1 juli toch al een 
beroep zouden kunnen doen op een uitgebreider rouwverlof. Voor de lokale  besturen 
stelde minister Somers een omzendbrief in het vooruitzicht dienaangaande.  Hij zei ervan 
overtuigd te zijn dat heel wat lokale  besturen,  als ze weten dat er een definitieve regeling  
komt, ook bereid zullen zijn om een dienstvrijstelling  te verlenen vanaf  1 juli. Inmiddels  
zijn er zelfs gemeenten  die, in navolging van de toezeggingen van de minister in de 
plenaire vergadering  van 9 juni, zelf het initiatief genomen  hebben om via het systeem 
van dienstvrijstellingen het rouwverlof  uit te breiden.
Zeker als de ‘definitieve regeling’ voor de leden  van het onderwijspersoneel - die de 
minister in het vooruitzicht stelde - op 1 september 2021 nog niet regelgevend verankerd 
zou zijn, dringt  de vraag zich op om ook voor deze personeelsleden in een ‘voorlopige 
regeling’ te voorzien  die de facto leidt tot een uitbreiding zoals voorzien in het federaal 
aangenomen wetsvoorstel. Zo ontstaat er ook geen onderscheid  tussen verschillende 
groepen van medewerkers.
1.Heeft  de onderwijsadministratie inmiddels een ontwerp van besluit tot wijziging van 
de regeling met betrekking tot het omstandigheidsverlof voor het onderwijspersoneel  
uitgewerkt, zodat ook voor hen een uitbreiding van het rouwverlof een feit kan 
worden?
2.Heeft  de minister over dit ontwerp  van besluit al overleg gehad  met minister 
Somers?
3.Zijn de onderhandelingen met de onderwijsactoren over dit ontwerp  van besluit al 
gestart?  Zo niet, wanneer zullen die van start gaan?
4.Kan de minister al aangeven wanneer  deze onderhandelingen zouden kunnen worden 
afgerond en de Vlaamse Regering een definitieve beslissing zal nemen over dit 
ontwerp van besluit?
5.Ziet de minister mogelijkheden  in de huidige onderwijsregelgeving die - naar 
analogie met het engagement van minister Somers – het mogelijk zouden kunnen  
maken dat ook schoolbesturen  via een ‘voorlopige regelgeving’ het rouwverlof 
uitbreiden, ten laatste vanaf 1 september  2021 en dit in afwachting van een 
definitieve regeling in het aangekondigde besluit van de Vlaamse  Regering? Zo ja, 
zal de minister de schoolbesturen  dan ook hierover informeren  en hen stimuleren om 
zo’n ‘voorlopige regeling’ ook in de praktijk toe te passen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 891 van 8 juli 2021
van KATRIEN  SCHRYVERS
1.Mijn administratie  heeft een ontwerp  van besluit uitgewerkt. De Vlaamse  Regering 
keurde het voor de eerste keer goed op 16 juli 2021.  
2.Inhoudelijk strookt het ontwerp met het voorstel dat minister Somers zal voorleggen 
voor de Vlaamse ambtenaren.  
3.Het ontwerp van besluit is nog niet onderhandeld, maar zal snel op de agenda 
geplaatst worden.  
4.Ik vermoed dat de onderhandelingen vrij snel afgerond kunnen worden, zodat een 
definitieve beslissing  kan volgen. 
5.Het besluit  zal retroactief in werking treden vanaf 1 september 2021. Ik heb aan de 
Regering toestemming gevraagd om de inhoud van het ontwerpbesluit  te mogen 
meedelen aan het onderwijsveld.  Zodra  het besluit onderhandeld  is, zal ik de nodige 
informatie meedelen via omzendbrief of via een mededeling aan de hogescholen. 
