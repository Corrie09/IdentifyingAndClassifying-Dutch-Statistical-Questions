title: Inductief opladen van elektrische wagens - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1747684
thema link: https://www.vlaamsparlement.be/parlementaire-documenten/schriftelijke-vragen/1548407
SCHRIFTELIJKE VRAAG
nr. 1545
van CARMEN RYHEUL
datum: 25 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Inductief opladen van elektrische wagens  -  Stand van zaken
Er wordt met de regelmaat  van de klok gewag  gemaakt van het tot de verbeelding 
sprekende idee dat elektrische wagens opgeladen zouden kunnen worden op de weg 
tijdens het rijden. Dat zou verwezenlijkt  kunnen worden aan de hand van zogenaamde 
‘magnetische wegen’.  Een dergelijke  weg zou bestaan uit cement en (gerecycleerde, uit 
elektronisch afval bijvoorbeeld) magnetische deeltjes  (gemagnetiseerd cement). Wanneer 
een elektrische  wagen over deze weg zou rijden, vindt er een overdracht van elektrische 
energie plaats waardoor de wagen opgeladen  wordt.
De Indiana Department of Transportation van de Amerikaanse staat Indiana,  de National 
Science Foundation van de Amerikaanse regering, de Purdue University  en de Duitse firma 
Magment hebben onlangs  een publiek-privaat partnerschap  afgesloten om dergelijk 
gemagnetiseerd cement  te ontwikkelen. Er zullen  eerst laboratoriumtesten plaatsvinden, 
vervolgens een test op een 400 meter lange  weg en tot slot een test op diezelfde  weg met 
zware vrachtwagens  die op hoog vermogen  rijden (200 kW en meer). Bij een succesvol 
verloop wil de staat Indiana de technologie toepassen op een veel langer traject  op een 
van zijn interstatelijke snelwegen.
Een andere vorm van draadloos laden van elektrische wagens  is het zogenaamd stationair  
inductief laden waarbij een autobatterij kan worden opgeladen  op een vaste plek 
(bijvoorbeeld op een parkeerplaats  of stelplaats van een bus).
1.Lopen er op dit moment proefprojecten in Vlaanderen op het vlak van (rijdend en 
stationair) inductief laden?  Zo ja, graag een overzicht van de projecten  waarover het 
gaat, hun looptijd en wie de betrokken actoren  zijn en hoeveel subsidie deze 
proefprojecten ontvangen van de Vlaamse overheid. Werden  deze projecten  al 
(tussentijds) geëvalueerd?
2.In 2013 vond er een gedachtewisseling plaats over het eerste jaarverslag van de 
‘Vlaamse Proeftuin Elektrische Voertuigen’.  Uit het verslag blijkt dat er in 2013 reeds 
geëxperimenteerd werd in Vlaanderen  met rijdend inductief  laden (binnen Flanders’ 
DRIVE, nu opgegaan in Flanders MAKE) en met stationair  inductief  laden aan de 
stelplaatsen met elektrische bussen  van De Lijn. 
a)Hoe werden deze projecten in het verleden  geëvalueerd en werden  deze op 
enigerlei wijze voortgezet?
b)Hebben  er in het verleden  nog andere proefprojecten  plaatsgevonden in 
Vlaanderen? Zo ja, welke en hoe werden deze geëvalueerd?
3.Heeft  de minister weet van private,  publieke of privaat-publieke onderzoeksprojecten 
of partnerschappen in de Europese Unie die eveneens trachten (stationaire en 
rijdende) draadloze  oplaadtechnologie  te ontwikkelen? Zo ja, om welke projecten gaat 
het, welke actoren  zijn hierbij betrokken en wordt hierbij  ook gekeken naar de 
ontwikkeling van gemagnetiseerd cement of wordt er ingezet  op de ontwikkeling van 
andere technologieën?
4.Wat is de visie van de minister op de rol die (stationair en rijdend) inductief laden  kan 
spelen in de (nabije) toekomst  wat betreft de uitrol van laadinfrastructuur in 
Vlaanderen?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1545 van 25 augustus 2021
van CARMEN RYHEUL  
1.Er lopen bij mijn weten momenteel geen proefprojecten voor inductief  laden in 
Vlaanderen. 
2.Er is een tiental jaren geleden  een proefproject geweest waarbij drie bussen van De 
Lijn ook inductief zouden worden opgeladen.  Dit proefproject vond plaats binnen  de 
toenmalige innovatieproeftuin,  die afliep eind 2014. De piste van stationair  inductief  
laden werd verlaten gezien de andere wijzes van laden veel beter bleken. De 
aanbieders van toen ondersteunen deze technologie niet meer. We hebben geen weet 
van verdere werkzaamheden  hierrond of andere proefprojecten in Vlaanderen. 
3.Er is eind 2019 een uitgebreid rapport verschenen over dit onderwerp binnen het 
Europese Technology collaboration programme  
https://www.aramis.admin.ch/Default?DocumentID=65222&Load=true. De Vlaamse 
overheid was hier niet rechtstreeks  bij betrokken.
4.Bij de aanvang van de Vlaamse beleidsinitiatieven in 2015 is ervoor gekozen om volop 
te focussen op de laadpalen met connectie. Het inductief laden stond  (en staat) nog 
in zijn kinderschoenen en bovendien bleek uit vooral Nederlandse  proefprojecten  dat 
deze technologie minder performant  was (en is). Als redenen worden vooral 
genoemd: (1) hogere kosten (investering en onderhoud);  (2) hogere 
energieverliezen; (3) gebrek  aan standaardisatie/interoperabiliteit  tussen auto’s  en 
laadsystemen en (4) complexer  om storingen aan (ondergrondse)  infrastructuur op 
te lossen.
In de nieuwe CPT-visie 2030 ‘Op weg naar zero-emissievervoer’ wordt wel een 
opening gelaten.  Er is aangegeven dat inductieve laadsystemen in de toekomst extra 
mogelijkheden en meer flexibiliteit kunnen bieden.  Het zal echter nog moeten blijken  
of en wanneer de technologie voldoende matuur kan worden om complementair aan 
de klassieke  laadinfrastructuur ingezet  te worden in Vlaanderen.
