title: Paardentrailers - Controle
thema: Dierenwelzijn
pdf link: https://docs.vlaamsparlement.be/pfile?id=1750325
thema link: https://www.vlaamsparlement.be/parlementaire-documenten/schriftelijke-vragen/1548028
SCHRIFTELIJKE VRAAG
nr. 922
van ELS STERCKX
datum: 5 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Paardentrailers  -  Controle
Veel mensen kiezen  uit financiële overwegingen voor een tweedehandse trailer om hun 
paard te vervoeren. Die moet natuurlijk in goede staat zijn om dat op een veilige  manier  
te doen. Zo moet de bodem stevig zijn en mag deze geen zachte, rotte plekken bevatten. 
Dit geldt natuurlijk  ook voor de laadklep en de wanden.
1.Hoeveel controles op paardentrailers  hebben  plaatsgevonden in de periode 2016 tot 
op heden? Graag  een overzicht per jaar en per provincie.
2.Hoeveel pv’s werden opgemaakt omdat de paardentrailer niet in orde was? Graag  
een overzicht per jaar.
3.Hoeveel paardentrailers  werden door de keuringsdienst afgekeurd? Graag  een 
overzicht van de periode 2016 tot op heden.
4.Wij stellen voor dat mensen die een paardentrailer in bezit hebben, jaarlijks een 
automatische uitnodiging krijgen om die te laten keuren. 
Kan de minister dit voorstel steunen? Zo niet, waarom  niet?
5.Hoeveel ongevallen op de openbare weg hebben er in de periode van 2016 tot op 
heden plaatsgevonden met paardentrailers? Graag een overzicht per jaar.
6.Hoeveel controles hebben  plaatsgevonden op het laadvermogen?  Graag een 
overzicht van de periode 2016 tot op heden.
7.Hoeveel paardentrailers waren bij controles overladen? Graag  een overzicht van de 
periode 2016 tot op heden.
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 922 van 5 augustus 2021
van ELS STERCKX
1.Ik beschik niet over gegevens over het totale aantal controles op paardentrailers.  
Paardentrailers kunnen gecontroleerd  worden  bij aankomst  in het slachthuis door de 
daar aanwezige dierenarts-met-opdracht, op verzamelingen van paarden of tijdens 
wegcontroles. De Dienst Dierenwelzijn voert af en toe een wegcontrole uit in 
samenwerking met de politie, maar de vervoermiddelen  die in orde zijn worden hierbij 
niet geregistreerd. Daarnaast voert de politie uiteraard ook op zichzelf  een heel aantal 
wegcontroles uit, maar ik beschik evenmin over deze gegevens.
2.De Dienst Dierenwelzijn heeft sinds 2016 geen PV’s opgemaakt voor paardentrailers  
die niet in orde waren.
3.Ik beschik niet over de gegevens van de technische keuring.
De Dienst  Dierenwelzijn voert ook keuringen  van vervoermiddelen voor paarden uit, 
maar dat gaat enkel om vervoermiddelen  die ingezet worden voor commerciële lange 
transporten. Dit gaat slechts om een kleine  minderheid van het totale  aantal 
vervoermiddelen voor paarden en deze vervoermiddelen  moeten aan extra eisen 
voldoen. Af en toe wordt een vervoermiddel niet onmiddellijk  goedgekeurd omdat bv. 
de ventilatiecapaciteit  onvoldoende is of de hellingsgraad  iets te steil is, maar meestal  
worden deze mankementen  verholpen en wordt het vervoermiddel alsnog 
goedgekeurd. Enkel  het totale aantal afgeleverde  certificaten wordt geregistreerd, en 
niet de eventuele voorafgaande opmerkingen.
4.Ik zie geen dwingende noodzaak  om een jaarlijkse keuring  voor paardentrailers te 
verplichten. Bij de overweging van een dergelijk  voornemen moet inderdaad ook een 
kosten-baten analyse gemaakt  worden waarbij ik in dit geval  niet overtuigd  ben dat 
de inzet van personeel in het kader van dierenwelzijn  hier prioritair is. 
5.Ik beschik niet over gegevens  met betrekking  tot aantallen ongevallen op de openbare 
weg.
6-7.Zie het antwoord op vraag 1. Door de Dienst Dierenwelzijn werd in deze periode geen 
overbelading van paardentrailers vastgesteld. 
