title: Minderjarige slachtoffers van tienerpooiers - Terugvordering groeipakket
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=1747681
thema link: https://www.vlaamsparlement.be/parlementaire-documenten/schriftelijke-vragen/1547230
SCHRIFTELIJKE VRAAG
nr. 904
van ADELINE  BLANCQUAERT
datum: 16 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Minderjarige slachtoffers  van tienerpooiers -  Terugvordering groeipakket
In de commissie Welzijn van 6 juli 2021 stelde ik een vraag over het intrekken  van een 
deel van het groeipakket van slachtoffers van tienerpooiers wegens onwettige 
afwezigheid. De isolatie en uitbuiting  waarmee slachtoffers te maken hebben, leidt in 
veel gevallen tot spijbelen op school om aan de wensen van de tienerpooier te voldoen. 
Het is dan ook net dat element,  het spijbelen, dat ervoor  kan zorgen dat een gedeelte 
van het groeipakket wordt teruggevorderd. Deze terugvorderingen gebeuren  automatisch 
op basis van de gegevens van het Vlaamse Ministerie van Onderwijs en Vorming.
In zijn antwoord  gaf minister Beke het volgende aan: “De regelgeving bepaalt  dat de 
afwezigheden van leerlingen in het secundair  onderwijs of in het stelsel van leren en 
werken die vanuit de jeugdhulp zijn opgelegd als gewettigd moeten worden  beschouwd.  
Dat geldt ook voor de slachtoffers van strafbare feiten.  Uit navraag bij de 
onderwijsadministratie blijkt dat de scholen dergelijke afwezigheden  in principe 
registreren met de code R, wat voor ‘van rechtswege  gewettigd afwezig’ staat.  In geval  
van twijfel  heeft de directie steeds de autonomie om de afwezigheid te registreren  met 
de code P, wat voor ‘afwezigheid omwille  van persoonlijke redenen’ staat.“
1.Hoeveel afwezigheden  zijn er de afgelopen 3 jaar onder code R geregistreerd?  Graag  
nog opgesplitst naar de verschillende  categorieën indien mogelijk. Hoeveel hiervan 
hadden te maken  met slachtofferschap van een misdrijf?
2.Hoeveel afwezigheden zijn er de afgelopen  drie jaar onder code P geregistreerd? Om 
welke persoonlijke  redenen gaat het dan voornamelijk?
3.Hoe evalueert de minister  bovenstaande cijfers?
Deze vraag werd gesteld  aan de ministers  Ben Weyts (904),  Wouter Beke (804).
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
GECOÖRDINEERD ANTWOORD
op vraag nr. 904 van 16 juli 2021
van ADELINE  BLANCQUAERT  
Vanuit het Groeipakket liet men weten niet over de informatie  te beschikken en geen 
precisering m.b.t. de codes te ontvangen.  Onderstaande  data is enkel afkomstig uit de 
onderwijs-databanken. 
1-2. In de bijlage vindt de Vlaams volksvertegenwoordiger voor de laatste drie schooljaren  
het aantal leerlingen terug met geregistreerde P-codes  en R-codes, gegroepeerd  naar 
aantal (per tien afwezigheidscodes). De school registreert  enkel  per halve dag de 
afwezigheidscode. Ik heb geen zicht op de achterliggende  reden van de 
afwezigheden.  
Volledigheidshalve liet ik ook het totaal  aantal ingeschreven leerlingen vermelden 
(zie derde kolom).
Het Agentschap voor Onderwijsdiensten (AGODI) ontsloot de informatie uit de 
databanken op 27/08/2021.
3. Het ligt niet voor de hand om de evolutie van het aantal leerlingen met P-codes en 
R-codes voor de drie gevraagde schooljaren te vergelijken.  
Enerzijds, omdat AGODI op 1 september 2019 startte met een vereenvoudigd  
systeem van registratie van afwezigheidscodes. 
Anderzijds, in maart 2020 gingen  de scholen dicht vanwege de coronacrisis, waardoor 
scholen gedurende een lange periode deze codes niet registreerden. Ook in 
schooljaar 2020-2021 heeft de coronacrisis nog een grote impact gehad  op de 
registraties van de afwezigheden, o.m. door sluitingen van klassen,  leerlingen die in 
quarantaine moesten  (bijv. na een hoogrisicocontact of na een verblijf in een rode 
zone in het buitenland). 
Ik roep op om voorzichtig om te springen met eventuele analyses  op basis van de 
bijlage. 
BIJLAGE
Overzicht
