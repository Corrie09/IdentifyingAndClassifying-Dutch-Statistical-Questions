title: Mobiliteit Innovatief Aanpakken (MIA) - Proeftuin West-Vlaanderen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1738670
thema link: https://www.vlaamsparlement.be/parlementaire-documenten/schriftelijke-vragen/1537903
SCHRIFTELIJKE VRAAG
nr. 1433
van BERT  MAERTENS
datum: 24 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Mobiliteit Innovatief  Aanpakken (MIA)  -  Proeftuin West-Vlaanderen
Op 21 juni 2021 communiceerde  de minister over MIA. Het gaat om een project dat via 
een nieuwe bestuurlijke aanpak snelheid wil maken bij de uitvoering van infrastructurele  
ingrepen in het belang  van de verkeersveiligheid. Zowel  in de provincie Limburg als in 
West-Vlaanderen wordt een proeftuin  opgezet  om de MIA-aanpak  uit te testen.  In deze 
proeftuinen worden vier grote  onderzoekwerven  opgestart  die het volledige proces van 
een infrastructurele  aanpassing volgen.
In Werf 1 wordt geëxperimenteerd met proactieve detectie van verkeersonveilige  punten. 
Daarbij wordt nieuwe technologie ingezet zoals sensoren, drones, elektronische  
camerabewaking en worden ook elektronische platformen opgezet waar burgers 
verkeersrisico’s kunnen melden.  
In Werf 2 worden  bekende verkeersonveilige  punten aangepakt en wordt geleerd om dat 
vooral sneller en beter te doen.  Het zijn experimenten met een laagdrempelige aanpak  
waar ook lokale wegenbouwers  en studiebureaus worden begeleid en opgeleid. 
In Werf 3 zal gefocust  worden op juridische en administratieve  vereenvoudiging.  
Werf 4 ten slotte  wordt volledig opgebouwd rond de professionalisering van aannemers 
en wegenbouwers  door de Confederatie Bouw. Hierbij wordt gefocust op nieuwe  te 
ontwikkelen methodieken en processen.
In haar antwoord op mijn schriftelijke vraag  nr. 883 van 16 maart 2021 over de proeftuin 
in West-Vlaanderen liet de minister weten dat er op dat moment nog geen lijst was 
vastgesteld van de concrete projecten  in West-Vlaanderen.  De selectie zou gebeuren 
door de MIA-stuurgroep, in overleg met de gemeenten via de vervoerregio’s.  Deze 
stuurgroep kwam voor de eerste keer samen op 29 maart  2021,  een tweede vergadering 
bleek gepland op 28 april 2021. 
In deze stuurgroep  zitten vertegenwoordigers van het kabinet van de minister, van het 
Departement Mobiliteit en Openbare Werken  (DMOW), het Agentschap Wegen en Verkeer  
(AWV) afdeling West-Vlaanderen, de politieke  en ambtelijke voorzitters van de drie 
betrokken vervoerregio’s en afgevaardigden van de Confederatie  Bouw, afdeling  West-
Vlaanderen. Voor de West-Vlaamse proeftuin zou verder een budget ter beschikking 
worden gesteld van 6 miljoen  euro met relancemiddelen via het geïntegreerd 
investeringsprogramma (GIP) 2021. Dat budget  zou ingezet worden in de vervoerregio’s 
Kortrijk, Midwest en Westhoek. Er zou in West-Vlaanderen  geen gebruikgemaakt worden  
van drones  (zoals in de Limburgse proeftuin) maar wel van andere innovatieve 
technieken.
In deze context de volgende  opvolgingsvragen  over de geplande proeftuin in West-
Vlaanderen.
1.Welke stappen (administratief, procedureel, juridisch enzovoort) zijn er gezet sinds 
16 maart 2021 in het kader  van de oprichting van de West-Vlaamse proeftuin?
2.Wanneer is de geplande startdatum  van deze proeftuin?  Welke  stappen  dienen er 
nog gezet te worden vooraleer  het project effectief van start gaat?
3.Uit welke fases zal het project  bestaan? Wat is de exacte timing van de verschillende 
fases?
4.Welke afspraken warden gemaakt in het overleg  van 28 april 2021? Wie waren de 
verschillende partners die daarbij aanwezig waren? Wanneer vindt het volgende 
overleg plaats?
5.Op welke manier  werden de lokale  besturen betrokken bij de oprichting van de 
proeftuin? Op welke  wijze zullen  ze betrokken worden bij de werking ervan?
6.Op welke manier werden de politiezones betrokken bij de oprichting  van de 
proeftuin? Op welke  wijze zullen  ze betrokken worden bij de werking ervan?
7.Worden ook de openbaarvervoersmaatschappijen geïntegreerd  in de West-Vlaamse 
proeftuin? Zo ja op welke manier  gebeurt dit? Zo niet, waarom niet?
8.Zal het budget van 6 miljoen  euro volstaan voor de realisatie en de werking van de 
West-Vlaamse proeftuin? Kan de minister aangeven hoe het budget  wordt verdeeld 
over de verschillende vervoerregio’s?
9.Welke innovatieve  technieken zullen in de West-Vlaamse proeftuin  worden 
toegepast?
10.Wat zijn de verkeersonveilige punten in West-Vlaanderen  waar in het kader van Werf 
1 zal worden geëxperimenteerd met proactieve  detectie? Welke innovatieve  
technologieën worden  daarbij ingezet?
11.Wat zijn de West-Vlaamse gemeenten waar er in kader van Werf 1 elektronische 
platformen worden opgezet  waar burgers verkeersrisico’s kunnen  melden? Hoe is de 
selectie van deze gemeenten gebeurd?
12.Welke bestaande en bekende zwarte en verkeersonveilige verkeerspunten worden 
via Werf 2 aangepakt? Per verkeerspunt  graag een antwoord op de deelvragen.
a)Wat is de exacte locatie  van het verkeerspunt?
b)Wat is het totale budget dat wordt  gereserveerd?
c)Welke fasering en timing wordt gehanteerd bij de aanpak van het verkeerspunt?
d)Welke concrete  werkwijze wordt daarbij gebruikt?
e)Hoeveel ongevallen  zijn er sinds 2015 tot op heden gebeurd op deze locatie? 
Graag een geannualiseerd overzicht  met opsplitsing tussen de verschillende 
types weggebruiker/vervoermiddel (fietsers, voetgangers,  personenwagens, 
vrachtwagens enzovoort).
13.Hoe zal het opleidings- en begeleidingstraject voor lokale aannemers, gepland  
binnen Werf vier, gebeuren? Welke  afspraken werden hierover al gemaakt tussen de 
verschillende actoren? Op welke manier zullen Vlaamse  aannemers  geïnformeerd  
over en betrokken worden  met het MIA-project?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1433 van 24 juni 2021
van BERT  MAERTENS  
1.Er werd een stuurgroep opgericht  voor het MIA-project in West-Vlaanderen. Deze 
kwam verschillende malen samen.
2.Op 21 juni werd het integrale  MIA project  (Limburg en West-Vlaanderen) voorgesteld 
aan de pers.
3.De proeftuin  MIA bestaat uit vier deelprojecten of werven:
-proactieve detectie
-raamovereenkomst infrastructuurwerken 
-regelluw kader
-opleidings- en begeleidingstraject voor lokale  aannemers
Voor werf 1 werd de selectie van deelnemende gemeenten  afgerond op 12 juli. 
Bedoeling is na de zomer te starten met de datamodellering.
De overheidsopdracht voor de raamovereenkomst infrastructuurwerken is lopende.
Het regelluw  kader voorzien in werf 3 werd op 2 april 2021 goedgekeurd door de 
Vlaamse Regering, met een looptijd  van drie jaar.
Werf 4 moet in West-Vlaanderen  nog opgestart te worden.
4.Aan het overleg  van 28 april namen  volgende partners en diensten deel:
-Kabinet van minister Peeters
-AWV West-Vlaanderen
-Vervoerregio Westhoek: politieke  en ambtelijke  voorzitter
-Vervoerregio Kortrijk: politieke  en ambtelijke voorzitter
-Vervoerregio Midwest: ambtelijke voorzitter
-Departement MOW
-Datalab MOW
-Confederatie Bouw  West-Vlaanderen was verontschuldigd
Sindsdien zijn er al stuurgroepvergaderingen  doorgegaan.
De stand  van zaken van de werven  van het MIA-project wordt telkens  besproken.
5.en 6.
Het MIA-project  werd in eerste instantie aangekondigd op de verkeersveiligheidstafels 
die ik dit voorjaar organiseerde en waar alle lokale besturen  en politiezones op 
uitgenodigd werden.
De drie vervoerregio’s zijn vertegenwoordigd in de stuurgroep.
De politiezones worden  niet rechtstreeks betrokken in de stuurgroep van het MIA-
project. Uiteraard is de lokale politie wel als partner betrokken bij het onderzoek van 
de verkeersveiligheidsknelpunten en de afweging  van de infrastructurele  oplossingen 
via de Provinciale Commissie  Verkeersveiligheid of de Projectstuurgroep voor grotere 
projecten.
7.De openbaarvervoermaatschappij wordt  op dezelfde  wijze betrokken als de 
politiezones. Ook zij zijn niet rechtstreeks betrokken in de stuurgroep van het MIA-
project, maar zijn wel als partner betrokken  bij het onderzoek van de 
verkeersveiligheidsknelpunten en de afweging  van de infrastructurele oplossingen  via 
de Provinciale  Commissie  Verkeersveiligheid of de Projectstuurgroep voor grotere  
projecten.
8.Het beschikbare budget  van 6 miljoen euro is kaderstellend voor het MIA-project in 
West-Vlaanderen. Uiteraard zal dit bedrag niet volstaan om alle knelpunten inzake 
verkeersveiligheid weg te werken.
De toewijzing van middelen  zal gebeuren op basis van een voorstel van het 
agentschap Wegen en Verkeer dat ook instaat voor de inhoudelijke voorbereiding van 
de projecten. Het agentschap  houdt daarbij rekening met de stand van zaken  in de 
onderscheiden dossiers en beoogt  een billijke verdeling over de drie regio’s.
9.In het kader van de West-Vlaamse  proeftuin zal er gewerkt worden met innovatieve 
technieken voor dataverzameling en datamodellering. Het doel van de 
onderzoeksopzet is het ontwikkelen  van een methodologie voor proactieve detectie 
van verkeersonveilige  punten. 
10.Mogelijke  locaties  zijn : 
Kortrijk Kruispunt: Leiestraat ~ Grote markt ~ Onze-Lieve-Vrouwenstraat
Kruispunt: Zwevegemsestraat ~ Spoorweglaan
Kruispunt: Toekomststraat ~ Sint- Denijsestraat
Roeselare Straat: Ooststraat
Kruispunt: Meensesteenweg  ~ Hippoliet Spilleboutdreef ~ Westlaan ~ 
Meiboomlaan
Zonnebeke Kruispunt: Oude Kortrijkstraat  ~ Dadizelestraat ~ Beselarestraat N303
Ik maak de definitieve locaties van werf 1 op korte termijn bekend. Ik ben hierover 
nog in gesprek met de administratie. De keuze van innovatieve technologieën  zal 
afhankelijk zijn van de beschikbare databronnen,  meetsystemen alsook de specifieke  
karakteristieken van de geselecteerde locaties.
11.Het opzetten van een elektronisch  platform waar burgers verkeersrisico’s kunnen 
melden maakt momenteel geen deel uit van de scope in de West-Vlaamse proeftuin.  
12. Ik maak  deze lijst pas bekend nadat de betrokken gemeenten  zijn ingelicht.  
13.De samenwerking  met de sector  omtrent Werf vier en de vertaalslag  van het 
opleidings- en begeleidingstraject  naar West-Vlaanderen zal nog verder worden  
uitgewerkt.
