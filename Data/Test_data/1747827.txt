title: Grensoverschrijdende vervuiling - Aanpak
thema: Natuur en Milieu
pdf link: https://docs.vlaamsparlement.be/pfile?id=1747827
thema link: https://www.vlaamsparlement.be/parlementaire-documenten/schriftelijke-vragen/1548289
SCHRIFTELIJKE VRAAG
nr. 1303
van MIEKE  SCHAUVLIEGE
datum: 23 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Grensoverschrijdende vervuiling  -  Aanpak
De Zeeuwse  gemeente Reimerswaal bezorgde op 20 juli een motie aan het Zeeuwse 
provinciebestuur, Waterschap  Scheldestromen, de Eerste en Tweede Kamer en de 
Nederlandse ministerraad, aan de EU én aan het Vlaamse en Waalse parlement.  De brief 
stelt dat gezien de zware PFAS-verontreiniging die werd vastgesteld in de Westerschelde,  
de verschillende overheden  ervoor moeten zorgen  dat deze verontreiniging onmiddellijk 
stopt (PFAS: poly- en perfluoralkylstoffen). Aanleiding is een recent onderzoek van de 
Universiteit Utrecht waaruit  blijkt dat vis in het oostelijk deel van de Westerschelde  
(waarvan ruim twintig kilometer oever in Reimerswaal  ligt) vijftien keer zoveel  PFOS bevat 
dan de normen voorschrijven (PFOS: perfluoroctaansulfonaat). Reimerswaal ligt enkele 
tientallen kilometer stroomafwaarts de Antwerpse Haven. Het is de eerste gemeente  die 
zo duidelijk stelling  neemt sinds de Belgische overheden alarm sloegen.
1.Heeft  de minister kennis genomen van de motie en wat is haar reactie daarop?
2.Welke stappen  heeft de minister in het verleden ondernomen om grensoverschrijdende  
vervuiling een halt toe te roepen?
3.Welke stappen plant de minister om grensoverschrijdende vervuiling in de toekomst 
aan te pakken?  Zijn daarvoor stappen  ondernomen ten aanzien  van de Nederlandse  
overheid of interregionale samenwerkingsverbanden?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1303 van 23 augustus 2021
van MIEKE  SCHAUVLIEGE
1.Ik heb hier inderdaad kennis van genomen.
2.Binnen deze stroomgebieddistricten van de Schelde en de Maas zijn de Internationale  
Scheldecommissie (ISC)  en de Internationale Maascommissie (IMC) verantwoordelijk 
voor het overleg  en voor de multilaterale coördinatie rond waterbeleid.  De ISC en de 
IMC coördineren onder meer de opmaak  van de overkoepelende delen van de 
stroomgebiedbeheerplannen (SGP). Voor alle aangrenzende waterlichamen worden  
waterlichaamfiches opgesteld en informatie  uitgewisseld over de toestand en 
doelstellingen. Het luik chemie  maakt onderdeel uit van de toestandsbeoordeling.
Zowel in het vorige als in het huidige maatregelenprogramma bij de SGBP zijn 
maatregelen openomen om emissies van gevaarlijke stoffen,  waaronder PFOS,  te 
verminderen.
3.In 2019 werd een specifiek PFAS-actieplan[1] voor Vlaanderen opgemaakt, met 
medewerking van diverse experten uit verschillende beleidsdomeinen. De noodzaak  om 
een geheel aan acties uit te werken, bleek  in eerste  instantie uit de resultaten van de 
eigen Vlaamse biomonitoring en de toenemende inzichten  inzake de zorgwekkende 
gevolgen van deze stoffen en de persistente verontreiniging die erdoor werd wordt 
veroorzaakt. Het PFAS-actieplan bevat momenteel  23 verschillende acties die zich 
situeren zich op verschillende terreinen: kennisuitwisseling en -doorstroming, 
bronaanpak, prioriteiten  rond water, bodem en lucht,  blootstelling en effecten  van PFAS 
in de mens, communicatie en sensibilisatie. Het PFAS-actieplan is geen statisch plan. 
Door de huidige acute PFAS-crisis  zijn een aantal  aspecten van het plan in een 
stroomversnelling gekomen. Op basis van nieuwe inzichten  worden momenteel 
verschillende acties uit het PFAS actieplan versterkt  of uitgebreid en er worden ook 
bijkomende acties  geformuleerd.  
Binnen de ISC en IMC is sinds 2019 intensief overlegd tussen experten over PFAS-
monitoring en meetgegevens met de bedoeling om tussen Vlaanderen en Nederland tot 
een goed afgestemde aanpak te komen. Voor dit informeel overleg  op basis van 
bereidwilligheid, zal eind dit jaar een mandaat worden goedgekeurd om een 
gestructureerde informatie uitwisseling m.b.t. de aanwezigheid van PFAS en mogelijke 
bronnen daarvan te bewerkstelligen.
Recent heeft Vlaanderen, vertegenwoordigd door de VMM en met bijdrage door Karl 
Vrancken, deelgenomen aan het regionale overleg georganiseerd  door de provincie 
Zeeland en Rijkswaterstaat. Doel van dit overleg was enerzijds informatieuitwisseling, 
om zo een antwoord te krijgen  op de vragen van de inwoners  van Zeeland en anderzijds 
ervaringen te delen over de PFAS-aanpak in Nederland en Vlaanderen en waar mogelijk 
elkaar te ondersteunen.  Er wordt nog een vervolg op dit overleg  georganiseerd  door de 
provincie Zeeland.  VMM-experten overleggen uiteraard regelmatig  op informele basis 
met Nederlandse collega’s over de toepassing van de kaderrichtlijn Water en de richtlijn  
Prioritaire Stoffen.
[1] https://omgeving.vlaanderen.be/pfas-actieplan
