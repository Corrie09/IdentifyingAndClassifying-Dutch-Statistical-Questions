title: Statutair ambt - Hervorming
thema: Vlaamse administratie
pdf link: https://docs.vlaamsparlement.be/pfile?id=1737327
thema link: https://www.vlaamsparlement.be/parlementaire-documenten/schriftelijke-vragen/1535583
SCHRIFTELIJKE VRAAG
nr. 342
van LUDWIG  VANDENHOVE
datum: 21 juni 2021
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Statutair ambt  -  Hervorming
In het Vlaamse regeerakkoord 2019-2024 is de volgende passage  opgenomen over het 
personeelsbeleid: “We werken  de verschillen tussen de statutaire en contractuele  
personeelsleden verder weg.”
De beleidsnota Binnenlands Bestuur  2019-2024  van de minister bevat hierover weinig  
bijkomende informatie. Wel is bekend  dat de minister het aantal statutaire  medewerkers  
verder wil afbouwen ten voordele van het aantal  contractuele medewerkers. Het project 
‘functieclassificatie’, dat sinds 1999 loopt bij de Vlaamse overheid,  zou naar de 
prullenmand verwezen worden. Er zou wel een tussenstap  komen tussen de niveaus A1 en 
A2.
1.Hoeveel middelen werden er jaarlijks uitgetrokken voor het project ‘functieclassificatie’ 
sinds het ontstaan  in 1992? Waarom wordt het niet afgewerkt?
2.Binnen de regering  blijken  er verschillende visies te bestaan, nu minister Ben Weyts 
het statutair ambt bij de onderwijzers  bejubelt en uitbreidt. 
a)Kan de minister het standpunt van de regering over het statutair  ambt 
verduidelijken?
b)Wil de minister  het statutair ambt bij het overheidspersoneel afbouwen terwijl  zijn 
collega-minister van Onderwijs het net wil uitbreiden?
3.Binnen welke termijn wil de minister de hervorming van het statuut afronden?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 342 van 21 juni 2021
van LUDWIG  VANDENHOVE
1.Het project functieclassificatie  werd opgestart  in uitvoering  van het sectoraal akkoord 
2005-2007. Het project heeft onder  meer geleid tot instrumenten als de functiematrix 
van de Vlaamse  overheid,  een organisatie-eigen  wegingsmethodiek, een actueel  
competentieboek en de 15 functiefamilies.  Deze instrumenten behoren tot de 
fundamenten van het HR-beleid bij de Vlaamse overheid, omdat  zij zorgen voor 
kwaliteitsvolle functiebeschrijvingen, het zichtbaar  maken van loopbaanpaden, een 
ondersteuning bij de personeelsplanning,  een koppeling met prestatiemanagement en 
opleiding. Ik heb mijn engagement herhaald om die instrumenten verder  te 
onderhouden en te actualiseren.  Op basis van functieclassificatie worden  
beloningsbeslissingen zoals de tijdelijke functieverzwaring  geobjectiveerd. 
Personeelsleden die tijdelijk extra verantwoordelijkheden opnemen kunnen  daarvoor - 
na functieweging - extra financieel beloond  worden.
Sinds de opstart van het project  functieclassificatie in 2006 bedraagt  de kost voor het 
ontwikkelen van de wegingsinstrumenten (de verschillende functiefamilies,  de 
functiematrix van de Vlaamse overheid en de organisatie-eigen  wegingsmethodiek) 
116.800 euro exclusief BTW.
De kost voor het onderhouden en actualiseren van de vermelde wegingsinstrumenten 
(onder andere de uitbreiding naar het middenkader), het opleiden  van voldoende interne  
wegingscapaciteit, het organiseren van intervisies en werkgroepen om die vaardigheden  
op peil te houden, het uitwerken van een handleiding en de technische inbreng in de 
begeleidingscommissies bedraagt sinds 2006 154.976 euro exclusief BTW. Op korte 
termijn verwacht ik geen grote investeringen in deze instrumenten.
2.a)De Vlaamse overheid wil een dynamische en aantrekkelijke werkgever zijn en dit in 
de toekomst blijven. In uitvoering  van het Vlaamse regeerakkoord 2019-2024 wenst  
de Vlaamse  Regering daarom  in overleg met de vakorganisaties  af te stappen  van de 
eenzijdige benoeming en verder  te evolueren naar één juridische  vorm van 
tewerkstelling, namelijk deze op basis van een arbeidsovereenkomst.  We houden 
hierbij rekening  met het juridisch kader. Nieuwe personeelsleden zullen  voortaan in 
principe enkel nog worden  aangeworven en tewerkgesteld met een 
arbeidsovereenkomst. Op 25 juni 2021 zette de Vlaamse  Regering een belangrijke  
stap in de richting van een moderner personeelsbeleid bij de Vlaamse  overheid  met 
een conceptnota  die bestaat uit verschillende  voorstellen voor een dynamisch HR-
beleid. De principes vermeld in  vormen de basis voor het aanvatten van de formele 
onderhandelingen met de vakorganisaties op het Sectorcomité XVIII,  waarna de 
Vlaamse Regering een finale  beslissing ter zake kan nemen.
b)Ik wens samen met mijn regeringspartners dat de tewerkstelling  van het personeel 
van de diensten van de Vlaamse overheid evolueert naar één juridische vorm,  
namelijk deze op basis van een arbeidsovereenkomst. Dat is ook zo opgenomen in 
het Vlaamse  regeerakkoord. De leden van het onderwijzend personeel  zijn geen 
personeelsleden van de diensten van de Vlaamse overheid en vallen onder de 
bevoegdheid van de Vlaams  minister van Onderwijs.
3.De hervorming van het statuut  kadert binnen een ruimer  dynamisch  HR-beleid.  De 
Vlaamse Regering  nam in dit verband op 25 juni 2021 kennis van de conceptnota die 
beleidsopties aanreikt om voor de diensten  van de Vlaamse  overheid te evolueren naar 
één juridische  vorm van tewerkstelling,  namelijk  deze op basis van een 
arbeidsovereenkomst. In deze conceptnota is 1 januari 2023 als implementatiedatum 
voorzien.
