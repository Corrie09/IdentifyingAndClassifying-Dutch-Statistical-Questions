title: Toerisme Vlaanderen - Personeelspeiling
thema: Toerisme
pdf link: https://docs.vlaamsparlement.be/pfile?id=1735636
thema link: https://www.vlaamsparlement.be/parlementaire-documenten/schriftelijke-vragen/1535311
SCHRIFTELIJKE VRAAG
nr. 1164
van LUDWIG  VANDENHOVE
datum: 18 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Toerisme Vlaanderen  -  Personeelspeiling 
Na de zomer van vorig jaar heeft het Agentschap Overheidspersoneel (AgO) naar 
tweejaarlijke gewoonte een personeelspeiling bij alle entiteiten van de Vlaamse overheid  
uitgevoerd, waaronder Toerisme Vlaanderen. 68% van de medewerkers nam deel aan deze 
bevraging. De peiling toont een aantal ernstige pijnpunten  in de organisatie en meer 
bepaald bij het leiderschap.
De belangrijkste resultaten van deze peiling worden hieronder  weergegeven:
-open en eerlijke communicatie  van het management neemt verder af: 2,6/5;
-perceptie dat interne selecties niet eerlijk verlopen: 2,6/5  (laagste score  ten opzichte van 
andere diensten binnen de Vlaamse overheid);
-beslissingen kunnen  kordater  worden  uitgevoerd: 2,9/5;
-middelen (mensen  en budget) bij Toerisme  Vlaanderen  kunnen beter ingezet worden: 
3/5.
-open cultuur en vertrouwen nemen verder  af (3,1/5 & 3,2/5)  (dit is lager dan bij andere 
entiteiten van de Vlaamse overheid).
De resultaten zijn slecht en kennen over het algemeen ook een duidelijk dalende trend.  
Toerisme Vlaanderen is op een aantal punten zelfs bij de slechtste  leerlingen van de klas 
binnen de Vlaamse overheid.
29% van de respondenten gaf op het einde van de bevragingen nog opmerkingen mee. De 
belangrijkste opmerkingen kunnen worden  samengevat als volgt: 
-Algemeen voor de Vlaamse overheid: 
i.verouderd  verloningssysteem  bij de Vlaamse overheid creëert  weinig kansen.
-Specifiek voor Toerisme  Vlaanderen: 
i.vertrouwensbreuk tussen de administrateur-generaal (AG) en de medewerkers; 
ii.nood aan een andere  vorm van leiderschap;
iii.onzekerheid en demotivatie door structuurwijziging.
De score voor de open cultuur en het vertrouwen neemt sterk af, evenals  de open en 
eerlijke communicatie van het management. De open antwoorden bevestigen  deze 
vaststelling. Daar spreekt men zelfs van een vertrouwensbreuk tussen de AG en de 
medewerkers. Ook in de vorige personeelspeilingen waren dit al pijnpunten  en blijkbaar 
slaagt men er niet in om deze scores omhoog te krijgen.
De voorbije jaren heeft de administrateur-generaal verschillende actieplannen  opgesteld 
die moesten leiden tot meer vertrouwen tussen hemzelf en de medewerkers. Met weinig 
succes blijkbaar, want de cijfers dalen  nog verder.
1.Hoe beoordeelt de minister de resultaten van de verschillende personeelspeilingen bij 
Toerisme Vlaanderen? Is de minister van oordeel dat er een probleem  is met het 
functioneren van de administrateur-generaal bij Toerisme  Vlaanderen?
2.Welke stappen  zal de minister zetten om het vertrouwen tussen de administrateur-
generaal en het personeel te herstellen?  Kan de vertrouwensbreuk volgens de minister 
überhaupt nog hersteld worden of moeten er andere oplossingen bekeken  worden?  Zo 
ja, welke?
3.Overlegt de minister met de administrateur-generaal van Toerisme Vlaanderen om de 
problematische tevredenheidscijfers  te bespreken? Zo ja, welke  boodschap geeft de 
minister aan de administrateur-generaal?
4.Kan de minister alle personeelsbevragingen  en -metingen  bezorgen  die sinds 2016 tot 
heden (juni 2021)  zijn uitgevoerd bij Toerisme Vlaanderen.
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1164 van 18 juni 2021
van LUDWIG  VANDENHOVE
1.Ik ben niet van oordeel dat er een functioneringsprobleem is bij de administrateur-
generaal van Toerisme Vlaanderen.  Moest ik ervan overtuigd zijn dat er een 
functioneringsprobleem zou zijn, zou ik bij de evaluatie van de administrateur-
generaal in 2020 ook geen positieve score  toegekend hebben. 
2.Het vertrouwen van het personeel  in de administrateur-generaal  is zeker een 
aandachtpunt, binnen een voor het overige positieve feedback van de 
personeelspeilingen. 
Ik ben er dan ook van overtuigd dat het vertrouwen tussen de administrateur-generaal 
en het personeel zeker nog kan hersteld  worden. Zoals ik enkele maanden geleden 
reeds aangaf, heeft mijn kabinet  ook intensief contact gehad  met de syndicale 
organisaties. Dit was in het kader van de reorganisatie bij Toerisme Vlaanderen,  
waarbij het vertrouwen  in de figuur van de heer De Wilde  een centraal  punt was. Dat 
de vakorganisaties aangeven geen overleg  meer nodig te achten,  zie ik als een teken  
dat op dat vlak vooruitgang is geboekt.  
3.Ondertussen is de nieuwe organisatiestructuur ingevoerd en een nieuw  directieteam 
aan de slag. De heer De Wilde zal er samen  met het nieuwe directieteam alles aan 
doen om deze onduidelijkheden verder uit te klaren en het vertrouwen verder te 
herstellen. Hij zal in september  ook een individueel coachingstraject  opstarten om zelf 
actief te werken  aan het terugwinnen van het vertrouwen bij een aantal van de 
collega’s. Dit coachingstraject  wordt  mee opgevolgd door het HR-team.  
4.Ik zit geregeld samen met de administrateur-generaal om het functioneren van het 
agentschap en de realisatie van de beleidsdoelstellingen te bespreken. De heer De 
Wilde heeft de tevredenheidscijfers transparant gedeeld en besproken met mijn 
kabinet en mij. Aan de resultaten is al een actieplan gekoppeld  dat in uitvoering is en 
waarvan de heer De Wilde de voortgang bespreekt  met mij. 
5.Zie bijlagen. 
BIJLAGEN
1.Personeelspeiling 2016
2.Personeelspeiling 2018
3.Personeelspeiling 2020
4.Peiling organisatie Cultuur
