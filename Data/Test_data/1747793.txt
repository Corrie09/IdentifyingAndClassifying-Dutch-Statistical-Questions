title: Japanse duizendknoop - Bestrijding (2)
thema: Natuur en Milieu
Openbare werken
pdf link: https://docs.vlaamsparlement.be/pfile?id=1747793
thema link: https://www.vlaamsparlement.be/parlementaire-documenten/schriftelijke-vragen/1548214
SCHRIFTELIJKE VRAAG
nr. 1292
van CARMEN RYHEUL
datum: 18 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Japanse duizendknoop  -  Bestrijding (2)
Met een eerdere  schriftelijke vraag  bracht  ik reeds het probleem  van de op het openbaar 
domein in Vlaanderen (inzonderheid langs onze bevaarbare waterlopen) steeds  verder 
woekerende invasieve Japanse duizendknoop (Fallopia Japonica) onder de aandacht.  Uit 
hun gecoördineerd  antwoord op schriftelijke vraag nr. 479 van 13 januari 2021 van bleek 
dat men zich bewust was van dit probleem,  maar dat er onder meer via verschillende  
proefprojecten nog volop onderzocht  werd wat de meest  aangewezen 
bestrijdingsmethode kan zijn.
Intussen doken in de pers (De Standaard van 13 augustus 2021) echter  berichten op 
over een nieuw  alarmerend verschijnsel. Tijdens  de recente overstromingen in Wallonië  
zijn ontzaglijke hoeveelheden in bloei staande  Japanse duizendknoopstengels,  -scheuten 
en -wortels afgerukt, en hebben  die zich over het hele overstromingsgebied verspreid. 
De Waalse autoriteiten vrezen dan ook op dit punt een ecologische invasieve ramp door 
deze plantensoort.  Bovendien is uit recent Waals onderzoek gebleken dat de wortels  van 
de Japanse duizendknoop, eenmaal worteling plaatsvindt in dijken  en in 
wegverhardingsscheurtjes, zich zo explosief kunnen ontwikkelen dat ze de stabiliteit van 
dijken en wegfunderingen zeer ernstig in het gedrang kan brengen  met bij zeer zware 
regenval mogelijk zelfs plotse dijkbreuken tot gevolg.
1.Kan de minister meedelen wat de impact van de recente overstromingen in 
Vlaanderen is op de ongecontroleerde verspreiding van de Japanse  duizendknoop in 
het Vlaamse  gewest? Noopt deze situatie tot dringende maatregelen om dergelijke 
ongecontroleerde verspreiding tijdens overstromingen te saneren  of in de toekomst 
te voorkomen?
2.Heeft  de minister op dit ogenblik weet van dijkproblemen langs bevaarbare en 
onbevaarbare waterlopen  in Vlaanderen waarbij de dijkstabiliteit bedreigd wordt  door 
de explosieve  wortelgroei van de Japanse  duizendknoop? Zo ja, graag een overzicht 
van de bedreigde  dijkzones en welke maatregelen uitgevoerd zullen worden  om de 
kritieke situatie te saneren? Zo niet, plant de minister om hier alsnog  gericht 
onderzoek naar te verrichten?
3.a)Werden in de bestaande Vlaamse grondverzetregeling intussen  reeds 
beperkingen opgelegd om het vrij gebruik van met Japanse  duizendknoop 
“besmette” gronden in Vlaanderen  aan banden te leggen?
b)Wat is de huidige stand van zaken wat betreft  het opstellen van een 
‘preventiedraaiboek bestrijding Japanse duizendknoop’  waar volgens  het 
gecoördineerd antwoord  op mijn hogervermelde schriftelijke vraag op 
gemeentelijk niveau dringend nood zou zijn?
4.Wat is de huidige stand van zaken van de verschillende onderzoeksprojecten 
waarvan in het gecoördineerd antwoord op mijn hogervermelde  schriftelijke vraag  
gewag werd gemaakt (o.a. ‘Biocops-project’ (VUB), ‘Japanse bladvlo (Aphalara 
itadori)-project’ (NL), ‘bladvlekkenschimmel  (Mycosphaerella polygoni-cuspidati)- & 
mycoherbicide-project’ (NL)), om de Japanse duizendknoop biologisch te bestrijden? 
Zijn er reeds  biologische bestrijdingsprojecten die op korte termijn  grootschalig 
kunnen worden ingezet in Vlaanderen?
Deze vraag werd gesteld  aan de ministers  Zuhal Demir (1292), Lydia Peeters (1531).
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD 
op vraag nr. 1292 van 18 augustus 2021
van CARMEN RYHEUL
1.Het is een gekend fenomeen  dat wortelstokken van Japanse duizendknoop  via 
waterlopen over een lange  afstand kunnen worden getransporteerd  en zo nieuwe 
groeiplaatsen kunnen  ontstaan. Terreinbeheerders zijn zich bewust van het probleem  
en kunnen de nodige maatregelen treffen. Vanuit de Vlaamse overheid  wordt hiervoor 
informatie ter beschikking gesteld  (zie vraag 3b). Er loopt momenteel  geen 
overkoepelende inventarisatie van de recent overstroomde gebieden om na te gaan of 
de overstromingen een impact hebben  gehad op de verdere verspreiding van Japanse 
duizendknoop. 
Het beheer van Japanse  duizenknoop  valt onder de verantwoordelijkheid van de lokale  
terreinbeheerder. In het algemeen grijpen  waterloop- en natuurbeheerders best snel 
in door kleine, nieuwe haarden direct  manueel  te verwijderen. Na grote overstromingen  
is het aan te raden regelmatige inspecties van beheerde terreinen uit te voeren waarbij 
stengels van invasieve duizendknoop worden verwijderd.  Een pilootproject van het 
INBO en de Vlaamse Waterweg langs het Afleidingskanaal van de Leie in Nevele toont 
aan dat het manueel uitgraven van nieuwe besmettingen een significante daling (85%)  
van het aantal stengels  met zich meebracht. Een zorgvuldig uitgevoerd nazorgtraject  
waarbij men 1-2x per jaar nieuwe opslag uitgraaft, kan verhinderen dat nieuwe 
haarden zich vestigen.  
2.Via de periodieke  dijkinspecties zijn op dit ogenblik geen acute  problemen  rond 
dijkstabiliteit gekend in relatie tot invasieve Japanse duizendknoop. In het kader van 
erosiebestendigheid wordt  gestreefd naar vegetatietypes  met een hoge 
wortellengtedensiteit (meer fijne dan dikke wortelfragmenten). Dit is doorgaans het 
geval bij grazige vegetatietypes zoals een soortenrijk grasland. Massieven  van Japanse  
duizendknoop scoren op dit vlak minder goed en zullen  bijgevolg de dijk minder 
erosiebestendig maken.  Daarnaast kan er potentieel  piping ontstaan door langs 
kanaaltjes die ontstaan  langs afgestorven wortels van duizendknopen. Deze aspecten  
worden mee bekeken in de periodieke dijkinspecties die worden  uitgevoerd. Om 
uitbreiding van bestaande haarden tegen  te houden, voert de Vlaamse Waterweg  nv 
een nulbeheer uit op de Japanse duizendknoop. Voor nieuwe  beperkte besmettingen 
(<20m²) wordt  wel getracht deze aan te pakken.
3.a)De grondverzetsregeling  legt geen extra verplichtingen op. De aanwezigheid van 
invasieve uitheemse  soorten of aanwezigheid van indicatoren  hiervan (bv eDNA) 
sluit op heden  niet uit dat deze gronden kunnen  worden aangewend  voor andere 
doeleinden. Als er wortelstokken  van Japanse duizendknoop  worden aangetroffen, 
kan de bodemsaneringsdeskundige richtlijnen  uitschrijven. Het is aan de bouwheer 
om hier gehoor aan te geven. De aannemer is niet verplicht zich hier aan te houden. 
OVAM spoort  momenteel  de bouwheren aan tot voorafgaande inventarisatie om zo 
de juiste bioveiligheidsmaatregelen  te kunnen opzetten vooraleer het grondverzet  
uit te voeren. Binnen de werven van De Vlaamse  Waterweg  wordt getracht om 
verspreiding door grondverzet te voorkomen.
b)Er zijn reeds verschillende documenten vrij beschikbaar die een goed kader bieden 
om invasieve duizendknoop aan te pakken  bij grondverzet: 
Op Ecopedia  staat naast al de algemene info over de soort ook een 
stappenplan om verspreiding van de soort bij grondverzet te vermijden 
en de grond te saneren evenals uitgebreide info omtrent de 
beheeraanpak.
Op de website van het ANB staat eveneens algemene info over de soort, 
samen met een folder over de Japanse  duizendknoop  in Vlaanderen en 
beslishulp voor beheerders (zie Bijlage  2).
De Grondbank vzw stelt een factsheet  ter beschikking met beschrijvingen 
van hoe een haard  bij uitgraving  dient te worden aangepakt, welke 
bioveiligheidsmaatregelen dienen  te worden  genomen, hoe het technisch  
verslag door de bodemsaneringsdeskundige dient te worden  opgemaakt,  
wat met nazorg,  enz.
Het standaardbestek 250 (hoofdstuk  4, 11 en 13) bevat 
besteksbepalingen voor zorgvuldig omspringen met duizendknoop. Deze 
kunnen in elk bestek  waarin grondverzet of bestrijding is opgenomen 
worden toegevoegd.
Invasieve duizendknoop  in Vlaanderen: een kader voor goed beheer met 
bijhorende beslishulp  van Thoonen en Willems  (2018) gepubliceerd door 
het INBO  helpt beheerders een goede bestrijdingsaanpak  te ontwerpen 
en haalt de nodige  bioveiligheidsmaatregelen aan (Bijlage 1 en 2).
Vanuit het INBO is ook een advies op eigen  initiatief verschenen over hoe 
omgaan met grondverzet besmet  met Japanse  duizendknoop (Bijlage 3).
Verschillende openbare besturen  deden reeds ervaringen op met veilig 
grondverzet. Resultaten van proefprojecten kan je nalezen  op de 
projectenpagina van Ecopedia.
 
Gemeenten kunnen  op bovenvermelde websites terecht om de nodige informatie 
inzake het bestrijden  van de Japanse duizendknoop  terug te vinden. Deze 
documenten bieden informatie die nodig  is om verspreiding tegen  te gaan.  
Verschillende van deze documenten worden al gebundeld op www.ecopedia.be. Er 
wordt blijvend gestreefd om alle relevante informatie hier te verzamelen en up to 
date te houden.
4.Via het LIFE+ project ‘BioCops’ werd onderzoeksfinanciering gevraagd voor introductie 
en gekoppeld onderzoek van de biologische vijanden: 
Japanse bladvlo (Aphalara itadori) en
De bladvlekkenschimmel Mycosphaerella polygoni-cuspidati
Nederlandse partners trokken de project-aanvraag. De Vrije Universiteit Brussel (VUB)  
was Vlaamse  partner en had tot doel om biologische bestrijding  mogelijk te maken  in 
Vlaanderen. Het project  ontving  echter geen financiering en vindt  niet plaats. Het 
consortium onderzoekt momenteel op welke manier het project minstens deels wordt  
verdergezet in Nederland.
 
In Nederland wordt  onderzoek met de bladvlo en bladvlekkenschimmel uitgevoerd 
binnen het project #uitde1000knoop. In oktober 2020 zijn bladvlooien losgelaten  op 3 
locaties in Nederland. De ontheffing  om onderzoek te doen met de bladvlo  is in juli 
2020 door de Rijksdienst voor Ondernemend Nederland (RVO)  verleend.  Het is echter 
belangrijk om op te merken dat behandeling met bladvlo en bladvlekkenschimmel 
beheersmethoden zijn en geen bestrijdingsmethoden die de plant volledig kunnen 
uitroeien. In tandem met andere methoden kunnen zij wel de uitbreiding  van de plant 
mee helpen  beperken. Verder zijn er geen biologische bestrijdingsmethoden in aantocht 
die grootschalig kunnen worden ingezet.  Bestrijden  en beheren van Japanse 
duizendknoop zullen  een maatwerk  vormen waarbij een zorgvuldig plan van aanpak  
met nazorg dient te worden geïmplementeerd.
BIJLAGEN
1.Thoonen M. & Willems S. (2018). Invasieve  duizendknoop  in Vlaanderen:  een kader 
voor goed beheer.  Rapporten  van het Instituut  voor Natuur- en Bosonderzoek, nr. 62, 
Instituut voor Natuur-en Bosonderzoek.
2.Thoonen M., Willems S. (2018). Invasieve duizendknoop in Vlaanderen.  Beslishulp voor 
beheerders. Rapporten van het Instituut voor Natuur  en Bosonderzoek 2018 (63). 
Instituut voor Natuur-  en Bosonderzoek, Brussel.
3.Thoonen M. et al (2019). Advies over verzet van grondmateriaal besmet met invasieve  
uitheemse duizendknopen. Instituut voor Natuur- en Bosonderzoek
