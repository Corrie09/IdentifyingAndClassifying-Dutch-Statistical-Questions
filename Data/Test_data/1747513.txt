title: O&O-uitgaven - Bedrijven
thema: Wetenschap en Innovatie
pdf link: https://docs.vlaamsparlement.be/pfile?id=1747513
thema link: https://www.vlaamsparlement.be/parlementaire-documenten/schriftelijke-vragen/1547712
SCHRIFTELIJKE VRAAG
nr. 965
van MAURITS VANDE REYDE
datum: 20 juli 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
O&O-uitgaven  -  Bedrijven
Uit nieuwe cijfers  (ECOOM 3%-nota,  juni 2021) blijkt dat 76% van alle O&O-uitgaven  in 
2019 in Vlaanderen  werd gefinancierd door de private sector, wat een zeer groot aandeel 
is in internationaal  perspectief. De private  financiering bedraagt  2,55%  van het bruto 
regionaal product  (brp) en de publieke  financiering 0,80%  van het brp.
De bedrijven zorgen dus voor het merendeel van de O&O-activiteiten in Vlaanderen.
1.Klassiek zijn in Vlaanderen de O&O-uitgaven van de bedrijven  geconcentreerd bij een 
beperkte groep  van grote ondernemingen.  Enkele  jaren geleden  bijvoorbeeld  
gebeurde ongeveer  80% van alle O&O-bedrijfsuitgaven door een 200-tal  bedrijven.
a)Welke cijfers zijn er op vandaag beschikbaar m.b.t.  de concentratie van de O&O-
uitgaven bij bedrijven? Welk aandeel  van de bedrijfsuitgaven  voor O&O in 
Vlaanderen gebeurt respectievelijk door de top 50, top 100 en top 200 van 
bedrijven?
b)Welke conclusies trekt de minister uit deze verdeling? 
2.Hoe zijn de O&O-uitgaven  bij bedrijven verdeeld in functie van de verschillende 
grootteklassen van de bedrijven (grootteklasse op basis van het aantal 
personeelsleden)? Graag een overzicht  zowel  in absolute als relatieve termen.
3.Hoe zijn de O&O-uitgaven  bij bedrijven sectoraal verdeeld? Graag een overzicht 
zowel in absolute als relatieve termen.
4.Uit de 3%-nota blijkt tevens dat het tewerkgestelde O&O-personeel  in Vlaanderen 
eveneens toeneemt. 
Kan de minister een overzicht geven van het aandeel O&O-personeel  in functie van 
de grootteklasse van de bedrijven (grootteklasse  in functie van aantal werknemers)?
5.Uit vroegere  cijfers bleek dat vooral kleine bedrijven  (minder dan 10 werknemers) 
zeer O&O-intensief  zijn (gemeten als interne  O&O-uitgaven t.o.v. de omzet). 
Kan de minister een overzicht geven  van de meest  recente cijfers  m.b.t. de O&O-
uitgaven relatief t.o.v.  de omzet  per bedrijfsgrootteklasse (grootteklasse in functie 
van aantal werknemers)?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD
op vraag nr. 965 van 20 juli 2021
van MAURITS VANDE REYDE
Algemene opmerking  : 
Een uitvoerige analyse van de O&O-uitgaven en het  O&O-personeel in de bedrijven zal 
terug te vinden zijn in het Vlaams Indicatorenboek  WTI 2021, dat eind september 
beschikbaar gesteld zal worden op basis van de analyses die door het Expertisecentrum 
O&O Monitoring  gebeurden. Enkele opmerkelijke  vaststellingen  willen  we hier al meegeven.
1.a.
O&O-uitgaven 2017 2018 2019
Top 50 57,1% 54,0% 50,1%
Top100 66,3% 63,0% 58,6%
Top200 75,5% 72,8% 68,0%
overige O&O uitgaven > top 200 24,5% 27,2% 32,0%
Ten opzichte  van  2017 stijgt het aandeel  van de kleinere O&O spelers  in de totale 
O&O-uitgaven voor 2018 en 2019 toch aanzienlijk zeker omdat er ook een forse 
absolute stijging is van de O&O-  uitgaven globaal in de periode bij de bedrijven. De 
top200 O&O-spelers vertegenwoordigen  wel nog meer dan 2/3 van de totale O&O-
uitgaven en de top50 spelers vertegenwoordigen nog steeds de helft van de O&O-
uitgaven, maar die aandelen zijn in een tijdspanne van 3 jaar dus toch beduidend 
gedaald.
b.De stijging van de O&O-uitgaven bij de ondernemingen is toe te schrijven aan vier 
factoren. Er is een toename  van verschillende  fiscale maatregelen waardoor het 
voor ondernemingen interessanter is om te investeren in O&O. Bedrijven stappen 
volop op de trein van de toenemende digitalisering en investeringen  in digitale  
innovaties. Tot slot is er een sterke toename van O&O-uitgaven bij de 
biofarmaceutische ondernemingen  én ook een groei van klinisch  onderzoek.
De vaststelling  dat ook kleine spelers  meer spendeerden aan O&O is zeker een 
interessant gegeven  naast de bovenstaande conclusies. Vlaanderen wordt 
gekenmerkt door een sterk KMO-weefsel en deze KMO’s  kijken  blijkbaar steeds 
meer richting  innovatie/O&O en/of  digitalisering.
2.De meeste  O&O-uitgaven situeren zich bij de grootste bedrijven , maar zoals uit de 
verdeling blijkt,  vertegenwoordigen  de microbedrijven en of de KMO’s ook een 
aanzienlijk aandeel in de totale  O&O-uitgaven voor 2019. We zien ook dat het relatieve  
aandeel van micro-ondernemingen, met minder dan 10 werknemers, in het totaal is 
toegenomen, vergeleken  met de cijfers bekomen voor 2016 en 2017:  van afgerond 
3% naar 6%.  
Grootte van de onderneming Aandeel in de totale o&o uitgaven (2019)
0-9 personeelsleden 6,10%
10-49 personeelsleden 15,80%
50-249 personeelsleden 21,60%
250-499 personeelsleden 15,40%
500 of meer personeelsleden 41,10%
3.Men kan de O&O-activiteiten  op verschillende manieren toekennen aan een sector. 
Enerzijds kan men kijken naar de sector van de O&O-activiteiten, anderzijds naar de 
sector van de hoofdactiviteit van de onderneming  die ze uitvoert. Zo zijn er, 
bijvoorbeeld, groepen die hun O&O-activiteiten voor een belangrijk deel concentreren 
in hoofdkantoren. De NACE-code voor de hoofdactiviteit  van deze entiteiten is dan die 
van ‘hoofdkantoren’ (en hun O&O- uitgaven worden  dan meegeteld bij de sector van 
deze hoofdactiviteit  (‘hoofdkantoren’  in het voorbeeld), terwijl het gebruik van de 
NACE-sector van de bedrijfstak van de ondernemingen  waarvoor  hun 
onderzoeksactiviteiten gebeuren, leidt tot de schatting van de uitgaven volgens O&O-
sector (vb. voedingsindustrie,  chemische industrie,  vloerbedekkingsindustrie, auto-
industrie, …).
Hieronder vindt men  de verdeling  van de uitgaven voor interne O&O in 2019 over de 
sectoren van de O&O-activiteiten. 
Nace-codes Nace-omschrijving Aandeel in O&O 
uitgaven 2019 
16-18,31 Papier/Hout/Kurk/Meubelen/Drukwerk 1,00%
13-15 Textiel/Kleding/Leer 1,00%
19,22-23 Raffinaderijen/Rubber/Kunststoffen/Niet-metaalhoudende minerale producten
2,50%
10-11 Voeding/Dranken 3,30%
01-09,12,32,35-43
Overige industrie 5,30%
45-47 Groot- en detailhandel 1,50%
24-25,33 Metaal/Reparatie en installatie  van machines 5,60%
49-58,64-70,73-99
Overige diensten 5,80%
28-30 Machines/Voertuigen 9,10%
26-27 Informatica/Elektronische en optische 
producten/Elektronica10,50%
20-21 Chemie/Farmaceutische industrie 33,80%
59-63,71 Productiehuizen/Telecom/ICT/Ingenieurs/Technische testen
20,60%
Koploper is duidelijk Chemie/Farmaceutische industrie (NACE  20-21),  gevolgd door de 
hightech sectoren  Productiehuizen/Telecom/ICT/Ingenieurs/Technische testen  (NACE 
59-63, 71), Informatica/Elektronische en optische  producten/Elektronica (NACE 26-
27), en Machines/Voertuigen (NACE 28-30). Deze vier groepen samen 
vertegenwoordigen ruwweg drie kwart van de uitgaven  voor interne O&O van de 
ondernemingen in Vlaanderen.
 
Daarnaast kan ook de verdeling gemaakt worden van de uitgaven voor interne O&O in 
2019 over de sectoren van de hoofdactiviteit  van de ondernemingen. 
Nace-codes Nace-omschrijving Aandeel in O&O 
uitgaven 2019
16-18,31 Papier/Hout/Kurk/Meubelen/Drukwerk 0,80%
13-15 Textiel/Kleding/Leer 0,90%
19,22-23 Raffinaderijen/Rubber/Kunststoffen/Niet-metaalhoudende minerale producten
2,30%
10-11 Voeding/Dranken 2,00%
01-09,12,32,35-43
Overige industrie 3,20%
45-47 Groot- en detailhandel 4,30%
24-25,33 Metaal/Reparatie en installatie  van machines 4,70%
49-58,64-70,73-99
Overige diensten 8,50%
28-30 Machines/Voertuigen 7,80%
26-27 Informatica/Elektronische en optische 
producten/Elektronica8,40%
20-21 Chemie/Farmaceutische industrie 20,60%
59-63,71-72 Productiehuizen/Telecom/ICT/Ingenieurs/Technische testen/O&O
36,50%
Het patroon  verschilt wel ten opzichte van de verdeling over de sectoren van de O&O-
activiteiten (zie eerste opdeling hierboven): het aandeel van Chemie/Farmaceutische 
industrie (NACE 20-21) neemt af, terwijl  het aandeel van 
Productiehuizen/Telecom/ICT/Ingenieurs/Technische testen/O&O (NACE 59-63, 71-
72), van Groot- en detailhandel (NACE  45-47), en van Overige diensten (NACE 49-58, 
64-70, 73-99) toenemen.  
Dit kan verklaard worden door het fenomeen  dat heel wat O&O-activiteiten ten dienste 
van bepaalde sectoren  uitgevoerd worden door, enerzijds,  ondernemingen waarvoor 
deze O&O-activiteiten zelf hun hoofdactiviteit vormen  (NACE 72), en, anderzijds, door 
hoofdkantoren (NACE 70.10), holdings  (NACE 64.20), of entiteiten wiens 
hoofdactiviteit groothandel is (NACE 46). Met name wanneer het gaat om O&O-
activiteiten ten dienste van Chemie/Farmaceutische industrie (NACE 20-21),  gebeuren 
die voor ongeveer  een derde van   de totale uitgaven ten dienste  van deze sector in 
dergelijke gespecialiseerde O&O-ondernemingen, hoofdkantoren, holdings, of 
ondernemingen met als hoofdactiviteit  groothandel. 
Met andere woorden, de NACE-code voor de O&O-activiteiten is dan 20-21, maar 
wanneer we kijken naar de NACE-code voor de hoofdactiviteit van de ondernemingen  
die deze O&O uitvoeren,  dan zitten zij bij de groepen: Groot- en detailhandel (NACE 
45-47); Overige diensten (NACE 49-58, 64-70, 73-99);  of Productiehuizen/ Telecom/ 
ICT/ Ingenieurs/ Technische testen/O&O  (NACE 59-63, 71-72).
Al naargelang  we ondernemingen klasseren  volgens de NACE-code van hun 
hoofdactiviteit dan wel die van hun O&O-activiteiten, zien we verschuivingen.  Echter, 
ook bij de classificatie volgens  de hoofdactiviteit van de onderneming,  zien we dat 
ongeveer drie kwart  van het totaal  van de uitgaven voor interne O&O van de 
ondernemingen in Vlaanderen gebeurt  door vier groepen van hightech sectoren:  
Chemie/Farmaceutische industrie (NACE 20-21), 
Productiehuizen/Telecom/ICT/Ingenieurs/Technische testen/O&O (NACE 59-63, 71-
72), Informatica/Elektronische  en optische  producten/Elektronica (NACE 26-27), en 
Machines/Voertuigen (NACE 28-30).
4.
Grootte van de onderneming Aandeel in het totale o&o personeel (2019)
0-9 personeelsleden 8,40%
10-49 personeelsleden 22,00%
50-249 personeelsleden 26,10%
250-499 personeelsleden 12,50%
500 of meer personeelsleden 31,00%
We zien dat een groot aandeel van het O&O-personeel tewerkgesteld is bij grote 
ondernemingen. Daarnaast valt op dat het relatieve aandeel  van micro-
ondernemingen, met minder dan 10 werknemers, in het totaal  licht is toegenomen  in 
2019, vergeleken met 2017 van afgerond 6% naar 8%.  
Twee derde van deze O&O-actieve  micro-ondernemingen behoren tot de sector 
Productiehuizen/Telecom/ICT/Ingenieurs/Technische testen/O&O (NACE 59-63, 71-
72), en binnen deze groep komen  voornamelijk softwareontwikkeling (NACE  71) en 
ingenieurs (NACE 71) vaak voor. Dat kleine software en ingenieursbedrijven 
belangrijke spelers kunnen zijn op vlak van O&O, mag ook blijken uit het feit dat nogal 
wat ondernemingen  die overheidssteun krijgen van VLAIO voor innovatie- en O&O-
projecten, binnen deze groep vallen.
5.
Grootte van de onderneming O&O uitgaven/omzet (2019)
0-9 personeelsleden 10,70%
10-49 personeelsleden 2,78%
50-249 personeelsleden 2,28%
250-499 personeelsleden 2,73%
500 of meer personeelsleden 1,52%
Kleine ondernemingen, met minder dan 10 werknemers  zijn inderdaad relatief meer 
O&O-intensief. Hoewel  deze kleine ondernemingen in absolute  termen kleine O&O-
spelers zijn in vergelijking met de top-50 ondernemingen, zijn ze dus wel intensief met 
O&O bezig.   
De meerderheid van deze micro-ondernemingen met relatief  hoge O&O-intensiteit zijn 
hightech dienstenondernemingen. Gemiddeld zijn ze ook jonger:  de mediaan  van het 
jaar van oprichting van deze O&O-actieve  ondernemingen met minder dan 10 
werknemers is 2010 voor de cijfers voor 2019. Voor de overige  O&O- actieve 
ondernemingen is de mediaan  van het jaar van oprichting  1994 voor de cijfers  voor 
2019. De helft van de bevraagde ondernemingen uit de sector  O&O-diensten  (NACE  
72) zijn dan ook micro-ondernemingen  met minder dan 10 werknemers.
