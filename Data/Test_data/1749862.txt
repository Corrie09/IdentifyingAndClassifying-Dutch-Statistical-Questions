title: Vlaamse Codex Ruimtelijke Ordening (VCRO) - Status van vergunning na een brand
thema: Ruimtelijke ordening
pdf link: https://docs.vlaamsparlement.be/pfile?id=1749862
thema link: https://www.vlaamsparlement.be/parlementaire-documenten/schriftelijke-vragen/1548707
SCHRIFTELIJKE VRAAG
nr. 1324
van STEVEN  COENEGRACHTS
datum: 31 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vlaamse Codex Ruimtelijke Ordening (VCRO)  -  Status van vergunning na een brand
Binnen de VCRO wordt onder onderafdeling 4 inzake herstelwerken  bij vernietiging of 
beschadiging door vreemde  oorzaak  in artikel  4.4.21 het volgende bepaalt:
“Als een zonevreemde woning vernield of beschadigd werd ten gevolge  van een vreemde 
oorzaak die de eigenaar niet kan worden toegerekend, kunnen herstelwerken worden  
vergund, in afwijking van de bestemmingsvoorschriften, voor zover voldaan  is aan alle 
hiernavolgende voorwaarden:
1° de woning werd in het jaar voorafgaand aan de vernieling of beschadiging 
daadwerkelijk bewoond, waarbij de bewoning kan worden  aangetoond middels  alle 
rechtens toegelaten bewijsmiddelen; 
2° de aanvraag  gebeurt binnen de drie jaar na de toekenning  van het 
verzekeringsbedrag of, zo de vernieling of beschadiging niet door een verzekering gedekt 
zijn, binnen de vijf jaar na het optreden van deze vernieling of beschadiging;  […]”.
Buiten deze gevallen, waar dus de constructie  niet meer bestaat  wegens vernieling (door  
brand bijvoorbeeld) of recente afbraak, geldt eveneens de vereiste dat de constructie 
moet bestaan op het moment  van de aanvraag. Indien een constructie  niet als een 
bestaande constructie kan beschouwd  worden, kan het niet als vergund geacht worden 
en bijgevolg niet opgenomen worden in het vergunningenregister.
Op welk moment het ‘bestaande’ karakter van een constructie  wordt beoordeeld, geeft 
artikel 4.4.10, waar het toepassingsgebied van de basisrechten voor zonevreemde  
constructies wordt uiteengezet, een duidelijk  antwoord:
“Artikel 4.4.10 
§ 1. Deze afdeling is van toepassing  op vergunningsaanvragen die betrekking hebben op 
hoofdzakelijk vergunde en niet verkrotte zonevreemde constructies, met uitzondering 
van publiciteitsinrichtingen of uithangborden.
Het voldoen  aan de voorwaarden, vermeld in het eerste lid, wordt beoordeeld op het 
ogenblik van de eerste vergunningsaanvraag tot verbouwen,  herbouwen of uitbreiden, of, 
in de gevallen, vermeld in onderafdeling  3 en 4, op de vooravond van de afbraak, de 
vernietiging of de beschadiging.
§ 2. De basisrechten  van deze afdeling zijn van toepassing in gebieden,  geordend door 
een ruimtelijk uitvoeringsplan  of een plan van aanleg.”
Een ruimtelijk uitvoeringsplan kan de basisrechten van deze afdeling aanvullen en 
uitbreiden. Dergelijk plan kan evenwel ook strengere voorwaarden bepalen op het vlak 
van de maximaal toegelaten volumes bij herbouw.
Betreft de definitie van een bestaande constructie beperkte  de memorie van toelichting  
zich destijds tot deze beschouwing:
“349. Voorliggend ontwerpartikel brengt ook een andere noodzakelijke verduidelijking 
aan, in die zin dat wordt  gesteld dat de vermoedens slechts kunnen worden ingeroepen 
ten bate van ‘bestaande’  constructies.  Verdwenen constructies worden niet door de 
vermoedens gedekt  en kunnen aldus niet op basis van deze vermoedens worden 
heropgericht.” (Stuk  2011 (2008-2009) – nr. 1)
1.Is het kwalificeren van een ‘bestaande constructie’ een zaak voor de gemeente  en 
dus een feitenkwestie? In ieder geval is er geen decretale  definitie.
2.Is de betekenis  van ‘bestaande  constructie’ voor de regeling van de opname  in het 
vergunningenregister (artikel  4.2.1.4,§2  VCRO en artikel 5.1.3,§1  VCRO)  dezelfde  als 
in de omschrijving van de zonevreemde basisrechten voor ‘bestaande zonevreemde 
woningen’?
3.Is het onder artikel 4.4.10  geen tekstueel argument om te stellen  dat een 
beschadigde woning  (door  brand  of hevige weersomstandigheden) niet mag 
beoordeeld worden op haar ‘bestaande’ karakter na de brand  of hevige 
weersomstandigheden, maar op de vooravond  van het voorval?
4.Als een woning volgens het Vlaams Planbureau  niet meer ‘bestaat’ omdat  ze 
beschadigd is en er tegelijkertijd niet voldaan is aan de strikte voorwaarden voor 
herstel van een beschadigde woning, dan staat de eigenaar letterlijk in de kou. Dat 
heeft uiteraard te maken  met de manier waarop men naar ‘basisrechten’  kijkt. 
Dienen deze beperkend geïnterpreteerd en toegepast te worden omdat ze onder 
Hoofdstuk V ‘Afwijkingen op de stedenbouwkundige voorschriften’  staan? Of mogen  
ze niet beperkend geïnterpreteerd worden  omdat het precies om ‘basisrechten’ gaat?
5.Heeft  de minister weet van dergelijke situaties in de praktijk? Zo ja, over hoeveel 
gevallen gaat het?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME 
ANTWOORD
op vraag nr.1324 van 31 augustus 2021
van STEVEN COENEGRACHTS
1.Het bepalen van de toestand van een zonevreemde constructie betreft  een 
feitenkwestie waarover  de vergunningverlenende overheid zich moet uitspreken op 
basis van de beschikbare gegevens van het concrete  dossier. (RvVb  9 april 2019, nr. 
RvVb/A/1819/0832)
2.De regeling in verband met decretale vermoedens van vergunning en de opname in het 
vergunningenregister (artikel 4.2.14 VCRO  en artikel 5.1.3 VCRO)  hebben een andere 
finaliteit dan de zonevreemde  basisrechten. Begrippen uit de ene regeling kunnen dus 
niet zonder meer worden toegepast op een andere regeling.  
3.Artikel 4.4.21 VCRO  behoort tot afdeling 2 van hoofdstuk 4 (afwijkingsmogelijkheden 
op stedenbouwkundige voorschriften)  van titel IV van de VCRO. Uit de wijze van 
indeling van deze afdeling 2 blijkt dat de decreetgever het onderscheid heeft willen 
maken tussen  constructies  die op het ogenblik van de aanvraag nog bestaan en deze 
die niet meer bestaan. Voormelde  afdeling 2 van dat hoofdstuk bevat  enerzijds een 
regeling voor bestaande zonevreemde constructies (onderafdeling  2, met een sectie  1 
voor de woningen en een sectie 2 voor de constructies, niet zijnde  woningbouw)  en een 
regeling voor constructies die recent zijn afgebroken  en waar de voorwaarde voor het 
‘bestaan’ bij de indiening van de aanvraag  niet geldt (onderafdeling  3). Daarnaast bevat 
afdeling 2 nog een onderafdeling  4 over herstelwerken bij vernietiging of beschadiging 
door vreemde  oorzaak. Artikel 4.4.21 VCRO behoort tot de onderafdeling 4. Typisch  
voor deze onderafdeling is dat herstelwerken kunnen gevraagd worden voor iets dat 
reeds vernietigd is en dus geheel of gedeeltelijk  niet meer bestaat (hetzij een woning, 
hetzij een constructie) door vernietiging of beschadiging ten gevolge  van een vreemde  
oorzaak die niet kan toegerekend worden aan de eigenaar. 
4.Het begrip ‘basisrechten’ houdt in dat aanvragers  het recht hebben hun aanvraag niet 
zomaar geweigerd te zien op grond  van de geldende bestemmingsvoorschriften. Dit 
neemt niet weg dat steeds moet worden nagegaan  of al dan niet voldaan is aan de 
voorwaarden om toepassing  te kunnen  maken van de basisrechten  voor zonevreemde  
constructies. Indien  blijkt dat niet is voldaan aan deze toepassingsvoorwaarden, moet 
de vergunningverlenende  overheid,  gelet op het uitzonderingskarakter van de 
basisrechten en de verordenende kracht van de gewestplanbestemming,  een 
vergunning voor een zonevreemde constructie weigeren. De basisrechten voor 
zonevreemde constructies zijn volgens de vaststaande rechtspraak 
uitzonderingsbepalingen en moeten  strikt geïnterpreteerd worden. (zie o.m. RvVb 5 
november 2013, nr. A/2013/0633)
5.Ik heb geen weet van dergelijke  situaties in de praktijk.
