title: Noordzeewrakken - Initiatieven voor afvalrecyclage
thema: Natuur en Milieu
pdf link: https://docs.vlaamsparlement.be/pfile?id=1747797
thema link: https://www.vlaamsparlement.be/parlementaire-documenten/schriftelijke-vragen/1548227
SCHRIFTELIJKE VRAAG
nr. 1293
van FREYA PERDAENS
datum: 20 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Noordzeewrakken  -  Initiatieven voor afvalrecyclage 
‘Duik De Noordzee Schoon’, een internationaal duikteam uit Nederland, heeft zichzelf als 
missie opgelegd om de Noordzee proper te houden  en haar geheimen te ontdekken en in 
beeld te brengen. Ze doen dat door wrakkenbescherming, ecologisch onderzoek en het 
redden van dieren.
Eind juni hebben ze nogmaals een expeditie uitgevoerd voor de kust van Zuid-Holland,  
Zeeland en Vlaanderen. Dat resulteerde in het inzamelen van 5500 kilo afval, plastic, 
visnetten, vislood en andere rommel. In hun persbericht kunnen  we ook lezen dat ze dit 
jaar in het deel van de Noordzee voor de Vlaamse  kust meer warrelnetten  aangetroffen 
hebben dan bij eerdere expedities  in meer noordelijke wateren. Ook werden  er andere  
diersoorten gevonden  dan bij de eerder  aangehaalde  expedities.
Scheepswrakken zijn biologische hotspots, maar zijn ook een trekpleister voor afval omdat 
aan de wrakken vaak veel haakpunten zitten. Het afval is moeilijk te bergen. De 
vrijwilligers van deze organisatie verwijderen het afval voorzichtig met de hand om de 
biotoop zo weinig mogelijk te verstoren. Het is belangrijk dat dit gebeurt, want wanneer 
het afval afbreekt tot microplastics  kan het via allerhande organismen in onze voedselketen  
terechtkomen.
1.Is het de minister  bekend op welke manier het afval dat voor onze kust werd 
ingezameld door deze groep wordt  verwerkt?
2.Heeft  de minister weet van nog andere  initiatieven die hetzelfde doel vooropstellen? 
Wat is haar visie op dergelijke initiatieven?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME 
ANTWOORD
op vraag nr. 1293 van 20 augustus 2021
van FREYA PERDAENS
1.Sinds 2019 organiseert de federale overheid (FOD Leefmilieu, Dienst Marien Milieu in 
samenwerking met de FOD Mobiliteit,  DG Scheepvaart)  een systematische schoonmaak 
van scheepswrakken. Het betreft  wrakken die erkend  zijn als onderwatererfgoed  en 
gelegen zijn binnen de Belgische  maritieme zones (de territoriale zee, de Exclusieve  
Economische Zone en het continentaal plat).  
Voor deze systematische schoonmaak van scheepswrakken organiseert de FOD 
Leefmilieu een overheidsopdracht,  waarbij een professionele duikploeg wordt 
aangeduid. Daarbij  worden eveneens specifieke maatregelen opgelegd  inzake de 
tussentijdse opslag en verwerking  van de opgeruimde afvalstoffen. De opruimacties 
van “Duik De Noordzee Schoon”  waren  evenwel vrijwillige  acties,  die buiten  het kader 
van de overheidsopdracht  werden uitgevoerd. Het is dan ook niet duidelijk op welke 
manier de van de scheepswrakken afkomstige afvalstoffen werden  verwerkt. Recyclage  
van marien zwerfvuil  is, gelet op de diverse samenstelling van het afval, bovendien  een 
vrij complex proces.
Daarnaast kan ik wel verwijzen naar het project  “C-MARTLIFE”, dat door de Openbare  
Vlaamse Afvalmaatschappij (OVAM) getrokken wordt. Dit is een door Europa financieel 
gesteund project dat als doel heeft materiaalkringlopen te sluiten, om zo restafval te 
verminderen en zwerfvuil te voorkomen. Een van de deelprojecten binnen C-MARTLIFE  
betreft het optimaliseren van de inzameling en verwerking  van vistuigafval,  met het 
oog op het vergroten van de recyclagemogelijkheden. Dit zal gebeuren  door alle 
stappen in de vistuigketen  in kaart te brengen, en te evalueren  waar verbeteringen tot 
stand kunnen worden gebracht. Dit project focust in eerste instantie op afval van de 
visserij, maar kijkt ook naar gelijkaardige afvalstoffen afkomstig  van aquacultuur, 
wind- en watersport en passief opgevist afval.
2.Uiteraard verdient  het opruimen van marien zwerfvuil  alle steun. Het Vlaams integraal 
actieplan marien zwerfvuil bevat trouwens een aantal ondersteunende maatregelen  
inzake het voorkomen en opruimen van strandafval,  en het faciliteren en verbeteren 
van de afgifte  van afvalstoffen  van schepen. 
Het beheer van het Belgisch  deel van de Noordzee, met inbegrip van opruimacties  van 
in zee aanwezig zwerfvuil, is evenwel een federale bevoegdheid.  
