title: Geluidsactieplan Brussel-Nationaal - Stand van zaken (2)
thema: Natuur en Milieu
pdf link: https://docs.vlaamsparlement.be/pfile?id=1747737
thema link: https://www.vlaamsparlement.be/parlementaire-documenten/schriftelijke-vragen/1548060
SCHRIFTELIJKE VRAAG
nr. 1279
van GWENNY  DE VROE
datum: 10 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Geluidsactieplan Brussel-Nationaal   -  Stand van zaken (2)
In antwoord  op mijn schriftelijke vraag nr. 389 van 16 december  2020 gaf de minister 
aan de besluitvorming  van het geluidsactieplan Brussel-Nationaal  op korte termijn af te 
ronden. Daarbij gaf ze aan dat het belangrijk is dat alle voorgenomen maatregelen 
budgettair ingepast moeten kunnen worden  en dat daarvoor  de nodige middelen effectief 
beschikbaar moeten  zijn. 
Nu is 2021 al voor twee derde gevorderd  en hebben we nog geen nieuwe  signalen 
ontvangen over de afronding  en goedkeuring van het geluidsactieplan.
1.Heeft  de minister zicht op wanneer  de besluitvorming rond het geluidsactieplan  
Brussel-Nationaal afgerond zal worden? Waar wordt op gewacht?
2.De minister heeft aangegeven  een evenwichtige en eerlijke spreiding van de lasten 
te bedingen  in het kader van de federale vliegwet die in de maak is. 
Heeft de minister  al een overleg gehad met haar federale college  Gilkinet?  Zo ja, hoe 
verliep dit gesprek? Zo niet, waar wordt op gewacht?
3.Brussels Airport  Company (BAC) gaf aan zijn volledige investeringsportefeuille te 
herzien omwille  van de COVID-19-crisis  en de economische  gevolgen ervan.
a)Heeft  de minister zicht op de stand  van zaken omtrent de investeringen van BAC 
in de nieuwe proefdraailocaties en het onderzoek naar innoverende technieken?
b)Indien BAC minder middelen  zal vrijmaken voor nieuwe proefdraailocaties  en het 
onderzoek naar innovatieve technieken dan oorspronkelijk  vooropgesteld, plant 
de Vlaamse Regering dan zelf middelen hiervoor vrij te maken?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1279 van 10 augustus  2021
van GWENNY DE VROE
1.Het dossier  is ondertussen geagendeerd  voor definitieve goedkeuring op de Vlaamse 
regering van 1 oktober 2021. De afgelopen  maanden is er nog tijd besteed  onder meer 
aan de adviesverlening door de Inspecteur van Financiën en het verkrijgen van het 
akkoord van de Vlaamse minister bevoegd voor Begroting.
Het goedgekeurde actieplan  zal vervolgens bij uittreksel bekend gemaakt worden in 
het Belgisch Staatsblad  en ter inzage aan het publiek gelegd worden. Een samenvatting  
van het actieplan zal in het kader van een verplichte notificatie aan de Europese  
Commissie bezorgd worden.
2.Verwijzend naar mijn antwoord op SV 389 van 16 december 2020 heb ik samen met 
de andere  bevoegde Vlaamse ministers, in een brief van 8 december 2020 aan federale 
vice-eerste minister en minister van Mobiliteit Georges Gilkinet gevraagd om – mede 
in uitvoering van het federale  regeerakkoord – zo spoedig mogelijk in overleg  te treden 
omtrent de federale vliegwet. 
Minister Gilkinet heeft hierop geantwoord  dat het zijn verantwoordelijkheid is om alle 
actoren in dit dossier rond de tafel te brengen, en dat daartoe een overlegplatform 
wordt samengesteld  met de verschillende  betrokken partijen  met het oog op acties  tot 
herziening van de verschillende domeinen die de activiteiten van de luchthaven van 
Brussel-Nationaal regelen, waaronder  het wettelijk kader. De eerste werkvergadering 
van het overlegplatform zal plaatsvinden op 30 september. Ook het Vlaamse gewest is 
uitgenodigd en zal vertegenwoordigd zijn.
3.a.De stand van zaken in verband met in vesteringen  van BAC in nieuwe 
proefdraailocatie(s) en onderzoek naar innoverende  technieken werd nagevraagd 
bij BAC, waarbij volgend  antwoord werd ontvangen: 
“Wat betreft  de bouw van een nieuwe proefdraailocatie  kan BAC momenteel nog 
geen uitspraak doen. Hoewel deze zomer de eerste voorzichtige tekenen van herstel  
zich optekenden voor de luchtvaartsector,  is de sector nog steeds zwaar  getroffen 
door de COVID  19 gezondheidscrisis. Welke investering om welke  termijn mogelijk 
zijn, wordt momenteel nog bekeken.
BAC heeft met haar Stargate-project het initiatief genomen  om samen met diverse 
partners (luchthavens,  onderzoeksinstellingen, overheden …) een project in te 
dienen bij de Europese  Commissie in het kader van de EU Green deal gericht op 
duurzaam transport.  Dit project  werd ondertussen ook goedgekeurd door de 
Europese Commissie. De missie  van Stargate  is het ontwikkelen,  testen  en 
implementeren van een reeks innovatieve oplossingen die het ecosysteem van 
luchthavens aanzienlijk duurzamer zullen maken. Het plan bevat verschillende 
concrete projecten die moeten bijdragen aan het behalen  van de EU klimaat-  en 
milieudoelstellingen. Hierbij zal er ook een innovatieve techniek getest  worden  die 
specifiek gericht is op het verminderen van de geluidsimpact van het proefdraaien. 
Met het Stargate-project wil BAC als projectleider,  samen met haar partners de 
transitie naar een duurzame en koolstofvrije luchthaven versneld realiseren en 
groene luchthavens creëren  als multimodale  hubs voor duurzame en slimme 
mobiliteit. Momenteel  loopt nog een laatste procedure alvorens de officiële 
toewijzing van de fondsen (Grant Agreement Preparation),  waarna het project  later 
dit najaar officieel van start zal kunnen gaan.”
b.Nee, zoals eerder aangehaald in het antwoord  op SV 389 heeft de Vlaamse  Regering 
geen bijkomende  middelen voorzien ingeval  BAC minder middelen zou vrijmaken 
dan oorspronkelijk gepland  voor investeringen in de uitbouw  van 
luchthavengebonden installaties,  zoals de aanleg van proefdraailocatie(s), of 
onderzoek naar innoverende  technieken ter beheersing van grondgeluid.  
