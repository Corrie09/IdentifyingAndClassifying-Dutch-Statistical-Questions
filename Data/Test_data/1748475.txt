title: Vlaams Fonds Batterijen - Projectoproep
thema: Energie
pdf link: https://docs.vlaamsparlement.be/pfile?id=1748475
thema link: https://www.vlaamsparlement.be/parlementaire-documenten/schriftelijke-vragen/1547694
SCHRIFTELIJKE VRAAG
nr. 1251
van FREYA PERDAENS
datum: 20 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vlaams Fonds Batterijen  -  Projectoproep
De Openbare Vlaamse  Afvalstoffenmaatschappij (OVAM) en Bebat hebben  in 2019 een 
samenwerking in het leven geroepen onder de vorm van het ‘Vlaams Fonds Batterijen’.  
Daarmee willen  ze het duurzaam sluiten van de batterij-materiaalkringloop bevorderen, 
met innovatie als een belangrijke pijler. Met die gerichte projectoproep wilden ze 
innovatieve ideeën belonen en samenwerking tussen verschillende spelers op poten 
zetten.
Concreet ging men op zoek naar projecten gericht op hergebruik en second  life van 
herlaadbare batterijen. De focus  werd geplaatst op concrete investeringsprojecten die 
een meerwaarde bieden voor Bebat, Vlaanderen en andere betrokken partijen in de 
waardeketen van batterijen. Kandidaten  met een sterk project kunnen  op die manier een 
bedrag tot 90.000 euro ontvangen voor de (door)ontwikkeling van hun idee of bestaand 
project.
Op 1 mei 2021 werden de inschrijvingen voor deze projectoproep  afgesloten en begon de 
evaluatie.
1.Hoeveel aanvragen kwamen er binnen op deze projectoproep? Kan er een korte 
inhoud gegeven  worden  van de ontvangen projecten?
2.Welke aanvragen werden geselecteerd en welke niet? Wat was de motivering achter 
die beslissingen?
3.Welke bedragen werden aan welk project uitgekeerd?
4.Welke conclusies kunnen getrokken worden uit deze projectoproep?
ZUHAL DEMIR
VLAAMS MINISTER VAN JUSTITIE, HANDHAVING, OMGEVING, ENERGIE EN TOERISME 
ANTWOORD
op vraag nr. 1251 van 20 juli 2021
van FREYA PERDAENS
1.Er kwamen in totaal 3 kandidaat-dossiers binnen.
1.Battery Pack Service (BPS) en Hoogmartens
BPS en Hoogmartens Wegenbouw gaan samenwerken  om afgedankte 
fietsbatterijen te hergebruiken. Van de cellen van de batterijen worden nieuwe 
blokbatterijen gebouwd die ingezet worden in wegsignalisatie  zoals de 
zogenoemde "dagslapers" (gele knipperlichten  bij wegenwerken). In dagslapers  
zitten vandaag de dag uitsluitend wegwerpbatterijen. Een blokbatterij  
opgebouwd uit cellen  van fietsbatterijen, zou 2 keer langer meegaan dan een 
wegwerpbatterij en kan bovendien steeds  opnieuw worden  opgeladen.  Het 
eerste prototype is reeds gebouwd, in het project wordt het gebruik op grotere 
schaal getest en wordt  ook een prototype  voor het bijhorende laadstation voor 
deze batterijen ontwikkeld. 
 
2.Sunbat - Ministry of Solar - Onderzoeksgroep ELECTA van KUL
De start-up Sunbat wil afgedankte EV-batterijpacks uit elektrische bussen 
hergebruiken in een stationair energieopslagsysteem  voor bedrijven met 
zonnepanelen. Het energieopslagsysteem is bedoeld als ondersteuning van 
onder andere snellaadinfrastructuur voor elektrische  voertuigen. Het project 
bestaat uit een testfase waarin de technische  aspecten van het project  worden  
uitgewerkt. Daarna volgt een pilootproject waarbij het prototype  wordt 
opgeschaald op het bedrijventerrein van Ministry of Solar in Ruiselede. Sunbat 
gaat hiervoor  samenwerken met Ministry of Solar, een bedrijf gespecialiseerd in 
het bouwen van industriële zonne-energieprojecten en de onderzoeksgroep 
ELECTA van de KU Leuven.
 
3.ReCradle
Het projectvoorstel van ReCradle zette in op het veilig hergebruiken van EV-
batterijen in nieuwe toepassingen zoals thuisbatterijen.  
 
2.Enkel ReCradle  werd niet geselecteerd. De jury vond unaniem dat het gevraagde 
businessmodel onvoldoende tot niet uitgewerkt was en dat er onvoldoende kennis  
bestond bij de indieners over bepaalde technische  en inhoudelijke aspecten.  Daarnaast 
konden de indieners de jury niet overtuigen van een doordachte  en efficiënte 
projectaanpak. 
De twee andere  voorstellen toonden een degelijk uitgewerkte projectscope, voldoende  
innovatie en een gedetailleerd businessplan. De indieners (zowel  Sunbat als BPS) gaven 
de jury het vertrouwen dat ze hun projectidee binnen de vooropgezette  projectplanning 
tot een goed einde konden brengen. 
 
3.Er werden nog geen bedragen aan de projecten uitgekeerd. De 2 geselecteerde 
projecten zullen  elk een bedrag van €90 000 krijgen  voor de ontwikkeling  van hun 
project. 
 
4.Deze projectoproep werd dit jaar voor het eerst gelanceerd. De ingediende projecten 
getuigen van kwaliteit en ambitie van ondernemers om de circulaire economie  ook in 
de batterij-industrie te laten doorbreken. 
