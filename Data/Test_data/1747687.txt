title: Slotmuur Abdij van Averbode - Restauratiedossier
thema: Onroerend erfgoed
pdf link: https://docs.vlaamsparlement.be/pfile?id=1747687
thema link: https://www.vlaamsparlement.be/parlementaire-documenten/schriftelijke-vragen/1547255
SCHRIFTELIJKE VRAAG
nr. 656
van ALLESSIA CLAES
datum: 16 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Slotmuur Abdij van Averbode  -  Restauratiedossier
De norbertijnenabdij van Averbode is een bijzondere plaats gesitueerd  op de grens van het 
Hageland en de Kempen. De abdij werd in 1134-1135 gesticht vanuit de Sint-Michielsabdij  
van Antwerpen op initiatief van graaf Arnold II van Loon. Tot op vandaag - en dus al meer 
dan 875 jaar - leven, bidden en werken  er norbertijnen. 
De slotmuur van de abdij,  één van de oudste bouwwerken van de abdij,  is gebouwd op 
ondiepe fundamenten,  met steunberen op regelmatige afstanden. In de loop van de 
eeuwen werd de muur hersteld, gedeeltelijk  herbouwd en versterkt  met bijkomende 
steunberen. De omtrek van de muur  die een terrein van 9 ha omgeeft, is tot op vandaag 
ongewijzigd gebleven. De slotmuur heeft een beeldbepalende en beschermende rol: 
enerzijds geeft de muur binnen de abdij de grens aan, anderzijds  geeft de slotmuur  de 
abdij een herkenbaar  gezicht voor de wereld buiten.
Vandaag heeft de slotmuur op verschillende  plaatsen te kampen  met scheurvorming, 
stabiliteitsproblemen en vegetatie. De huidige staat van de slotmuur  is zeer zorgwekkend,  
aangezien hij op een groot aantal plaatsen instabiel is en is de kans op instorting binnen 
enkele jaren reëel. Omdat dringend werk gemaakt moest worden van de restauratie van 
zowel de slotmuur als de kapellen, contacteerde de abdij in 2013 het architecten- en 
ingenieursbureau Origin Architecture & Engineering uit Brussel.
Het dossier voor de restauratie van de slotmuur werd op 23 januari 2015 ontvankelijk  
verklaard met een totale premie van 390.691,03  euro. Uit het antwoord op schriftelijke 
vraag nr. 233 van 18 januari 2021 blijkt dat het dossier  momenteel op de wachtlijst  
restauratiepremies en erfgoedpremies bijzondere  procedure staat.
1.Wat is de stand van zaken van dit restauratiedossier?  Heeft de minister zicht op de 
timing van de toekenning van deze middelen?
2.Is het mogelijk om versneld middelen vrij te maken indien er acuut  instortingsgevaar 
zou dreigen? Zijn er andere maatregelen die de minister of de administratie in dit geval  
kunnen nemen?
3.Is de minister zich bewust van de toestand van de slotmuur? Wat is de inschatting van 
zijn administratie?
4.Welke maatregelen nemen het stadsbestuur en de andere betrokken actoren  om de 
stabiliteit van de muur  te garanderen?
5.Is er al overleg geweest tussen de diensten  van de minister, de bewoners van de abdij 
en de stad Scherpenheuvel-Zichem? Zo ja, wat was de uitkomst van dit overleg? Zo 
niet, wanneer zal dit overleg worden  georganiseerd?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 656 van 16 juli 2021
van ALLESSIA CLAES
1.Het premiedossier voor de restauratie  van de slotmuur van de Abdij van Averbode te 
Scherpenheuvel staat nog op de wachtlijst van de toe te kennen  premies.  Ik zet 
momenteel in op een strategie voor de afbouw van deze wachtlijst. De Vlaamse  regering 
investeert hiervoor  ook extra middelen. Ik kan momenteel nog geen concrete garanties 
bieden over de timing  waarbinnen ik de premie  voor dit dossier  zal toekennen.  
2.Het dossier valt nog onder de oude premieregelgeving. Dat betekent  dat tot 20% van 
de werken  die opgenomen zijn in het restauratiedossier kunnen uitgevoerd worden 
voordat de premie is toegekend, op basis van artikel 7,§2 van het 
Restauratiepremiebesluit van 14 december 2001,  mits melding vooraf aan het 
agentschap Onroerend Erfgoed. Men kan ook gemotiveerd  de administratie vragen om 
een uitzondering te verlenen om meer dan 20% van de werken uit te voeren in 
afwachting van de toekenning van de premie. Indien de erfgoedwaarden effectief 
verloren dreigen te gaan ondanks tijdelijke maatregelen,  bekijk ik of het dossier  kan 
opgenomen worden in een volgende programmatie  voor toekenning van de premie 
afhankelijk van het beschikbaar budget.
3.De slechte bouwfysische toestand  van de slotmuur is gekend bij de administratie en is 
ook beschreven  in het restauratiedossier. De Zalige  Arnikiuskapel  en het tuinpaviljoen 
die deel uitmaken van de slotmuur, bevinden zich in een betere toestand. De restauratie  
van deze twee gebouwtjes is ook opgenomen  in het restauratiedossier.
Omwille van de slechte toestand van de slotmuur zullen delen ervan  gedemonteerd  en 
opnieuw gemetseld moeten worden. De talud tegen de muur  wordt aan een kant 
aangevuld om de blootliggende funderingen te beschermen  en de horizontale  krachten 
op de funderingen tegen te gaan. Verder  dient ook de plantengroei in en op de muur 
verwijderd te worden,  zal men het oppervlak  reinigen en waar nodig de stenen opnieuw 
voegen.
4.Enige tijd terug heeft de abdijgemeenschap  al gezorgd voor het opmetselen van delen 
van de muur na schade.  De administratie heeft geen weet van bijkomende schade sinds 
het indienen  van het restauratiedossier.
5.Voorafgaand aan de inhoudelijke goedkeuring van dit dossier was er uiteraard  intensief 
overleg tussen de abdij en het agentschap Onroerend  Erfgoed. Nadien was er geen 
overleg meer hierover.  De administratie zal contact nemen  met de abdij om de actuele 
toestand van de abdijmuur te bekijken.
