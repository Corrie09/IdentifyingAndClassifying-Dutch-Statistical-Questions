title: Europese natuurhersteldoelstellingen - Insteek Vlaamse Regering
thema: Buitenlands beleid
Europese instellingen
Natuur en Milieu
pdf link: https://docs.vlaamsparlement.be/pfile?id=1749890
thema link: https://www.vlaamsparlement.be/parlementaire-documenten/schriftelijke-vragen/1548736
SCHRIFTELIJKE VRAAG
nr. 1327
van CARMEN RYHEUL
datum: 31 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Europese natuurhersteldoelstellingen   -  Insteek  Vlaamse Regering
Het gaat blijkbaar niet goed met de biodiversiteit in Europa. In oktober 2020 
rapporteerde het Europees Milieuagentschap (EEA) immers  in ‘State  of Nature in the EU’, 
naar aanleiding van een evaluatie  van de inspanningen en doelstellingen onder  de Vogel-  
en Habitatrichtlijn  van 2013-2018 dat men er niet in slaagt  om het toenemende 
biodiversiteitsverlies om te keren. Het in december 2020 gepubliceerde  ‘Natuurrapport  
2020’ van het Instituut voor Natuur- en Bosonderzoek (INBO)  legt gelijkaardige 
resultaten voor. Dit alles heeft er binnen de Europese Commissie toe geleid dat vanuit 
deze commissie volop gewerkt wordt aan Europese bindende natuurherstelmaatregelen  
die aan de Europese lidstaten zullen worden opgelegd.  
(https://ec.europa.eu/environment/strategy/biodiversity-strategy-2030/eu-nature-
restoration-targets_en )
In die optiek heeft de Raad van de EU op 23 oktober 2020 de conclusies rond de EU-
Biodiversiteitsstrategie voor 2030 reeds aanvaard. De Raad steunt  de doelstellingen van 
de EU-biodiversiteitsstrategie  voor 2030 en de daarin opgenomen streefdoelen voor 
natuurbescherming en -herstel, die ervoor moeten zorgen dat de biodiversiteit opnieuw 
beter wordt.  De Raad beklemtoonde  echter wel dat het nieuwe Europees  ‘governance’-
kader voor biodiversiteit moest stroken met het subsidiariteitsbeginsel,  alsook dat alle 
voorstellen in samenwerking met de lidstaten moeten worden  opgesteld en uitgewerkt. 
De beoogde ‘EU-natuurherstelwet’ zal hierbij dus een van de belangrijke  instrumenten 
worden.
Naar aanleiding van de recente overstromingsproblematiek in België  vragen 
natuurorganisaties om een zeer ambitieuze  Europese maatregel met juridisch bindende 
hersteldoelen voor onder meer uiterwaarden, natte gebieden, alsook alle soorten 
ecosystemen die bijdragen aan het vasthouden en opslaan van water. De Europese  
overheid werkt momenteel  aan een ‘impact assessment’ rond deze geplande  ‘EU-
natuurherstelwet’ (‘to assess their potential environmental, social and economic 
impacts’). Hierbij  rekende men ook op contributies van de publieke overheden.
Wat was de insteek  van de Vlaamse Regering m.b.t. het ‘impact assessment’ rond de op 
stapel staande ‘EU-natuurherstelwet’?
Deze vraag werd gesteld  aan de ministers  Jan Jambon (440), Zuhal  Demir (1327).
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 1327 van 31 augustus 2021
van CARMEN RYHEUL
Het voorstel voor een wetgevend  initiatief inzake natuurherstel is een onderdeel van de 
nieuwe Europese Biodiversiteitsstrategie 2030. De zogenaamde ‘impact assessment’ of 
effectbeoordeling is een methodiek die de Europese Commissie  voert ter onderbouwing en 
uitwerking van een aangekondigd wetgevend  voorstel. Effectbeoordelingen  zijn een 
essentieel onderdeel  van de agenda voor betere  regelgeving die de Commissie volgt om 
het beleid en de regels van de EU zo doeltreffend en efficiënt mogelijk te maken. Een 
effectbeoordeling is verplicht voor Commissie-initiatieven waarvan aanzienlijke 
economische, sociale  en milieugevolgen worden verwacht.  Het kan gaan om 
wetgevingsvoorstellen, niet-wetgevende initiatieven (bijvoorbeeld 
financieringsprogramma’s of aanbevelingen voor onderhandelingen  over internationale 
overeenkomsten) en uitvoeringshandelingen en gedelegeerde handelingen.
De resultaten worden  samengevat in een effectbeoordelingsverslag. De kwaliteit  van elk 
verslag wordt gecontroleerd door een onafhankelijke instantie,  de Raad voor 
regelgevingstoetsing, die vervolgens een advies uitbrengt.
De effectbeoordelingen worden als bijlage gevoegd bij elk voorstel  of besluit dat de 
Commissie publiceert. De verslagen worden ook overgemaakt aan het Europees  Parlement 
en de Raad, de wetgevers,  zodat die er rekening mee kunnen houden bij hun beslissing 
om de voorgestelde wetgeving  al dan niet goed te keuren.
In de richtsnoeren voor betere regelgeving staat hoe de Commissie effectbeoordelingen 
moet uitvoeren. Daar hoort ook een toolbox bij met aanvullend  advies.
De Europese Commissie maakt voor het uitwerken van de effectbeoordelingen gebruik van 
verschillende informatiebronnen,  zoals studies of adviezen  die het zelf bestelt, ontvangen 
informatie naar aanleiding van publieke  consultaties, wetenschappelijke rapporten, 
rapporten van allerhande (internationale) organisaties en dergelijke meer.
 
Lidstaten hebben dus geen actieve inbreng in dit traject  bij het opstellen van 
effectbeoordelingen, tenzij  de Europese Commissie expliciet deze keuze zou maken. Het 
wetgevend voorstel wordt verwacht  tegen begin 2022.
De Europese Commissie werkt op dit moment aan het wetgevend voorstel en dus ook zelf 
aan de effectbeoordeling.
 
Voor de publieke consultatie  aangaande  ‘EU biodiversity policy initiatives, development of 
binding EU Nature  Restoration Targets for 2030’  werd inderdaad de oproep  gedaan om 
input aan te leveren. 
Aangezien wij als Vlaanderen mee aan de onderhandelingstafel zitten in een aantal 
werkgroepen, ligt onze focus  om aan de bron deze doelstelling voor te bereiden. Dit gaat 
over volgende werkgroepen waarin  een of meerdere vertegenwoordigers  van een Vlaamse 
administratie deelneemt: CGBN  (Co-ordination  Group for Biodiversity and Nature) en 
NADEG (Nature Directors  Expert Group).
