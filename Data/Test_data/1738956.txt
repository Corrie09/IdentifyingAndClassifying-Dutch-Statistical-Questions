title: Gemeenten - Charters voor de beperking van overstromingsrisico's (2)
thema: Natuur en Milieu
pdf link: https://docs.vlaamsparlement.be/pfile?id=1738956
thema link: https://www.vlaamsparlement.be/parlementaire-documenten/schriftelijke-vragen/1538754
SCHRIFTELIJKE VRAAG
nr. 1194
van FREYA PERDAENS
datum: 25 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Gemeenten  -  Charters voor de beperking van overstromingsrisico's (2)
Op 2 december  2020 diende ik schriftelijke vraag nr. 317 in over de charters voor de 
beperking van overstromingsrisico’s  die sommige gemeenten  afsluiten.
Uit het antwoord op die vraag bleek  dat de coronacrisis de werking  van de vier lopende 
participatietrajecten (Vliet-Molenbeek, Heulebeek, Bellebeek en de Dommel)  nog steeds 
bemoeilijkte.
In de update die de minister toen in haar antwoord gaf, konden we onder andere volgende 
zaken lezen:
-Vliet-Molenbeek: het online  overleg  verliep  moeizaam, maar niettemin  wordt getracht 
het riviercontract begin januari  2021 tekstueel te finaliseren.
-Heulebeek:  ook hier verliep alles digitaal. Het trekken van de juiste  conclusies en 
terugkoppeling zijn noodgedwongen verschoven naar het eerste halfjaar van 2021.
-Bellebeek: er was beperkte  interesse voor de online sessies.  De online  module werd 
intussen afgesloten.  De komende  periode  zal deze input verder uitgediept worden om 
een concreet riviercontract  uit te werken.
-Dommel: in het najaar vonden meerdere  online thematische besprekingen plaats. Een 
volgende stuurgroep is voorzien eind januari  2021 waarna in de eerste maanden van 
2021 de voorstellen worden geconcretiseerd tot acties.  Het geplande  eindevent wordt 
verschoven naar voorjaar of zomer 2021.
Corona trok dus een grote streep door de timing van de verschillende participatietrajecten. 
Desalniettemin werden in het antwoord op de schriftelijke vraag bij sommige 
participatietrajecten al concrete data naar voren geschoven voor de volgende stap in en/of 
de finalisering van het traject.
In het antwoord konden we verder  ook lezen dat de integrale  projectwerking in de vijftien 
pilootgebieden intern  werd voorbereid door de VMM (Vlaamse Milieumaatschappij)  en dat 
die voorbereiding  op schema zit. De lokale werking in de vijftien pilootgebieden zou 
aanvangen in het voorjaar van 2021, maar uiteraard ging men ook hier stevig rekening  
moeten houden met de beperkingen door het coronavirus.
1.Hebben de vier participatietrajecten intussen  hun afloop gekend? Zo ja, wat zijn de 
belangrijkste resultaten die getrokken kunnen worden? Zo neen, wat is de stand van 
zaken in deze projecten?
2.Kan de minister een stand van zaken geven betreffende  de werking in de vijftien 
pilootgebieden? Is de lokale werking al gestart? En hoe ziet de planning eruit?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op schriftelijke vraag nr. 1194 van 25 juni 2021
van FREYA PERDAENS
1.De vier participatietrajecten zijn in de eerste helft van 2021 niet afgerond, omdat de 
anti-corona maatregelen in deze periode  nog altijd van kracht waren. De afwerking 
van deze participatietrajecten  is dus noodgedwongen verschoven naar het latere 
najaar van 2021.
2.De gebiedsgerichte  werking of zogeheten  integrale projectwerking rond water in 15 
pilootgebieden is in de meeste van die gebieden  opgestart  met verkennende 
overlegmomenten. Naast het thema  wateroverlast  komen hier ook de thema’s 
waterkwaliteit, watertekort  en waterbeleving  aan bod. In het najaar worden hiervoor 
nadere werkprogramma’s  opgemaakt.
