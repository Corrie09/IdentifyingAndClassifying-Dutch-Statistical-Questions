title: Astridlaan (N42) Geraardsbergen - Verkeersveiligheid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1750988
thema link: https://www.vlaamsparlement.be/parlementaire-documenten/schriftelijke-vragen/1549677
SCHRIFTELIJKE VRAAG
nr. 1618
van JORIS NACHTERGAELE
datum: 10 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Astridlaan (N42) Geraardsbergen   -  Verkeersveiligheid
Het slechte weer van de afgelopen maanden heeft op een aantal plaatsen in Vlaanderen 
schade aangebracht aan de weginfrastructuur.  Zo ligt ook de Astridlaan,  een 
wegsegment van de gewestweg  N42 in Geraardsbergen, er op verschillende plaatsen 
slecht bij. Vooral de opritten voor de omwonenden van de Astridlaan hebben zwaar te 
lijden gehad  onder  het regenweer, waardoor er op veel plaatsen putten zijn ontstaan die 
schade aanrichten aan de wagens  van omwonenden en die maken dat de weg voor 
voetgangers slecht begaanbaar is.  
De impact  van het slechte weer in combinatie met de grote verkeersdrukte op de 
Astridlaan hebben daarnaast  geleid tot een zeer gevaarlijke  verkeerssituatie voor de 
zwakke weggebruiker. De fietsstroken zijn hier en daar in heel slechte  staat, waardoor er 
zich ook hier ingrepen opdringen.  
1.Hoe beoordeelt de minister de verkeersveiligheid van de Astridlaan  in 
Geraardsbergen voor automobilist, fietser, voetganger en buurtbewoner? Zijn er 
volgens de minister maatregelen nodig  om de weginfrastructuur  aan te pakken?
2.Heeft  de minister al maatregelen genomen om de verkeerssituatie op de Astridlaan  
te verbeteren voor de weggebruikers en voor de omwonenden? Welke  maatregelen 
plant de minister op korte en/of lange termijn om de weginfrastructuur van de 
Astridlaan te verbeteren?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1618 van 10 september  2021
van JORIS NACHTERGAELE
Door de zware regenval  is het grind in de berm her en der uitgespoeld ter hoogte van de 
greppel, waardoor er lichte niveauverschillen  zijn ontstaan voor de aangelanden, de 
automobilist, de voetganger en de buurtbewoner.  Waar er uitspoelingen  zijn vastgesteld,  
zal de grindberm op korte termijn genivelleerd worden  in afwachting van de geplande 
totaalinrichting. Op dit moment  loopt immers een studie voor de heraanleg van de N42 
Astridlaan om de veiligheid van alle weggebruikers te verbeteren. Hierbij zal de nodige 
aandacht gaan naar de veilige  fietspaden en voetgangersvoorzieningen. 
