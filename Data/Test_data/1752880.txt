title: Kruising E19 en N16 Battel - Geluidshinder (5)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1752880
thema link: https://www.vlaamsparlement.be/parlementaire-documenten/schriftelijke-vragen/1549642
SCHRIFTELIJKE VRAAG
nr. 1614
van FREYA PERDAENS
datum: 10 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Kruising E19 en N16 Battel   -  Geluidshinder (5)
Over het verkeersknooppunt van de E19 en de N16 in Battel stelde ik in het verleden  al 
een aantal vragen.  De conclusie van één van die vragen was dat een studie naar de 
geluidsoverlast zou worden gemaakt  op basis van metingen uit 2006.  Aangezien de 
situatie ter plekke al lang niet meer die is van 2006, leek me dat een vreemde manier 
van werken.
Tijdens de Mechelse gemeenteraad van september vermeldde de titelvoerend 
burgemeester echter dat er dan toch nieuwe geluidsmetingen zouden  gebeuren in Battel.
1.Klopt het dat er nieuwe geluidsmetingen  gepland staan in Battel aan de kruising van 
de E19 en de N16?
2.Wanneer zullen  die geluidsmetingen plaatsvinden?
3.Waarom werd er, in tegenstelling tot wat uit antwoorden  op eerdere schriftelijke  
vragen bleek, nu toch beslist om nieuwe metingen te gaan doen?
4.Wanneer worden  de resultaten van de nieuwe geluidsmetingen verwacht?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1614 van 10 september  2021
van FREYA PERDAENS
Er zullen nieuwe geluidsmetingen georganiseerd worden. Een datum voor deze metingen  
is nog niet gekend.  Metingen worden  immers  altijd uitgevoerd  bij de juiste 
weersomstandigheden waardoor de planning altijd last minute  gebeurt en het AWV 
hiervoor momenteel geen timing  kan opgeven.
Aangezien er verscheidene relevante ontwikkelingen zijn ontstaan in de nabije omgeving 
sedert de metingen van 2006 (zoals recent  aan de knoop  van de N16 en de E19) heb ik 
inderdaad het Agentschap Wegen en Verkeer gevraagd om eerst nieuwe metingen uit te 
voeren en vervolgens aan de hand hiervan een nieuwe akoestische studie op te starten 
waarin al deze aspecten  mee genomen worden.
Het is immers niet evident om een situatie zoals die aan het Battelcomplex in Mechelen 
op te lossen  met enkel geluidsschermen of andere afschermende maatregelen omdat er 
door de brede uitspreiding van het wegeniscomplex  en de omsloten ligging  van de 
bewoning die afscherming weinig  tot niet effectief zou zijn. Het is dan ook belangrijk  om 
over alle actuele gegevens te beschikken om tot een doeltreffende oplossing  te komen.
 
