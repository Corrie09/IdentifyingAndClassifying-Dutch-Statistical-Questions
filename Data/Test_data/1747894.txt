title: Autokeuringscentra - Opleidingen personeel
thema: Mobiliteit en Verkeer
pdf link: https://docs.vlaamsparlement.be/pfile?id=1747894
thema link: https://www.vlaamsparlement.be/parlementaire-documenten/schriftelijke-vragen/1548195
SCHRIFTELIJKE VRAAG
nr. 1529
van RITA MOORS
datum: 17 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Autokeuringscentra  -  Opleidingen  personeel
De technische keuring  van voertuigen heeft een positieve impact op de verkeersveiligheid  
en op het milieu. Net daarom is het uiterst belangrijk dat de technische keuring steeds zo 
optimaal mogelijk wordt uitgevoerd.
Daarbij is het essentieel  dat het personeel van de technische keuring voldoende opgeleid 
is en voldoende tijd heeft om de aan de technische keuring onderworpen wagen 
uitgebreid te controleren.  Ook dienen zij steeds voldoende up-to-date  te zijn voor wat 
betreft wijzigingen in de auto-industrie.
1.Heeft  de minister al klachten ontvangen over autokeuringscentra  waar niet het 
volledige keuringsproces wordt doorlopen? Zo ja, graag een geannualiseerd  overzicht  
sinds 2017. Hoe worden  deze klachten  behandeld?
2.Hoe wordt gecontroleerd  of autokeuringscentra het volledige keuringsproces 
doorlopen?
3.a)Hoe wordt gecontroleerd of de veiligheids- en gezondheidsmaatregelen voor het 
personeel van de technische keuring steeds  correct worden  toegepast?
b)Beschikt  de minister  over cijfers m.b.t. ongelukken in keuringscentra die te 
wijten zijn aan het niet correct  toepassen van de veiligheidsmaatregelen? Zo ja, 
graag een geannualiseerd overzicht  sinds 2017.
c)Beschikt  de minister over cijfers m.b.t. gezondheidsproblemen onder het 
personeel van de keuringscentra die te wijten zijn aan het niet correct toepassen 
van de gezondheidsmaatregelen? Zo ja, graag  een geannualiseerd overzicht 
sinds 2017.
4.Om in staat te zijn om de veiligheids- en gezondheidsmaatregelen steeds correct toe 
te passen en om de voertuigen  die aan de technische  keuring worden onderworpen 
steeds correct te controleren, dient het personeel van de technische keuring  
voldoende opgeleid te zijn.
a)Is de minister van mening dat het personeel van de technische keuring 
voldoende degelijke  cursussen  praktijk en theorie geniet?
b)Is de minister van mening dat het personeel  van de technische keuring  steeds 
voldoende gebriefd is over wijzigingen in de auto-industrie die invloed hebben  op 
het uitvoeren van hun werk?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1529 van 17 augustus 2021
van RITA MOORS
1.Mijn administratie heeft vanaf begin 2021 en tot heden 1 klacht over een niet 
uitgevoerde emissietest ontvangen.
Er zijn geen gegevens beschikbaar  van vóór 2021.
Deze klacht werd behandeld door de inspecteur van het departement  MOW en in 
eerste instantie wordt  nagegaan of de instructies van het departement  door het 
keuringscentrum correct worden toegepast.  
2.Om dit te garanderen  wordt  gebruik gemaakt van een geautomatiseerd   keuringsplan  
per type voertuig of keuring.  Dit plan is een opsomming van de verplichte 
keuringstaken die bij desbetreffend voertuig moeten  worden uitgevoerd. De 
kwaliteitssystemen die de keuringscentra hanteren  laten zondermeer  een volledige 
traceerbaarheid toe. 
Naast het geautomatiseerd keuringsplan  worden er diverse aanvullende 
controlemechanismen toegepast om na te gaan dat de keuringsprocedures conform  
de van toepassing zijnde regelgeving  worden  toegepast. Het gaat over de dagelijks 
controles van de verantwoordelijken van de keuringscentra, de nacontroles die door 
de verantwoordelijken van de keuringscentra en de directie worden uitgevoerd, de 
ISO-audits en de onaangekondigde  controles  door de inspecteurs van het 
departement MOW. 
3.a)Er wordt op diverse manieren  gecontroleerd of de wettelijke  voorschriften in het 
kader van de wetgeving  Welzijn en Preventie in de keuringscentra  correct worden  
nageleefd:
-de jaarlijkse metingen van de luchtkwaliteit en het geluidsniveau door externe 
specialisten in arbeidshygiëne;  
-de jaarlijkse medische controles door de arbeidsgeneesheer;
-de periodieke veiligheidsinspectie van de toestellen en apparatuur door een 
erkend organisme;
-de regelmatige  toelichting aan het personeel  van de Brochure Preventie en 
Veiligheid;
-de jaarlijkse rondgangen in alle keuringscentra door de preventieadviseur en 
de arbeidsgeneesheer;
-de controles van de arbeidsinspectie op naleven veiligheids- en gezondheids-
maatregelen.
b)Er zijn geen ongevallen toe te schrijven aan het niet duidelijk naleven van de 
veiligheidsmaatregelen. De meeste arbeidsongevallen betreffen woon-werk-
ongevallen. Andere ongevallen  zijn voornamelijk te wijten  aan onvoorzichtigheid.
c)Zoals hierboven werd aangegeven  ligt het verloop van een keuring en de 
veiligheidsvoorschriften voor het personeel vast in wetgeving  en instructies, die 
duidelijk gecommuniceerd worden en waarbij  verschillende betrokken partijen  
toezien op de naleving ervan. Bij de keuringscentra  zijn geen gezondheids-
problemen bekend, die toe te wijzen zouden zijn aan het niet correct toepassen 
van de geldende voorschriften.  Bijgevolg zijn er ook geen statistieken beschikbaar.
4.Kandidaat controleurs  van de technische keuring  zijn verplicht om een door het 
departement MOW goedgekeurd en gecontroleerd opleidingstraject  te volgen  en 
hiervoor ook examens af te leggen.  
Deze opleiding bestaat zowel uit een theoretisch als een praktisch luik. Naast  de 
technische en reglementaire  onderwerpen met betrekking tot het keuren van 
voertuigen wordt ook aandacht besteed  aan voertuigtechnologie, het correct  en veilig 
gebruik van keuringsapparatuur en meettoestellen, tevens de communicatie met de 
klant. 
Aanvullend op de basisopleiding worden ook bijscholingen en vervolgopleidingen 
voorzien om het niveau  van de controleurs op peil te houden. Aandachtspunten rond 
veiligheidsmaatregelen en preventie worden evenzeer tijdens deze opleidingen 
toegelicht, alsook via briefings en mondelinge toelichting op de werkvloer. 
Op basis van deze elementen vind ik dat de controleurs voldoende cursussen krijgen 
om hun werk te kunnen  uitvoeren.
 
5.De controleurs van de technische keuring voeren hun werkzaamheden  uit volgens de 
van toepassing zijnde instructies  en conform de geldende  regelgeving.  
Het kwaliteitssysteem die de keuringscentra hanteren garandeert dat de nodige  tijd 
wordt voorzien voor mondelinge  toelichtingen, opleidingen, bijscholingen en briefings.  
GOCA Vlaanderen verzorgt samen met gespecialiseerde  externe partners de 
opleidingen die gericht zijn op nieuwe voertuigtechnologieën.
