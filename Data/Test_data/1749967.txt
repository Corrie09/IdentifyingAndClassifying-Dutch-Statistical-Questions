title: R4 Gent - Geluidshinder
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1749967
thema link: https://www.vlaamsparlement.be/parlementaire-documenten/schriftelijke-vragen/1548925
SCHRIFTELIJKE VRAAG
nr. 1584
van STEPHANIE D'HOSE
datum: 2 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
R4 Gent  -  Geluidshinder
In uitvoering van de Europese Richtlijn Omgevingslawaai worden om de vijf jaar nieuwe 
geluidsbelastingskaarten opgemaakt voor Gent. Die geven de geluidsniveaus weer van 
wegverkeer, spoorverkeer en industrie. Zo weten we dat de R4 in Gent een van de 
weginfrastructuren is waarin een groot aantal Gentenaars wordt  blootgesteld aan een 
verhoogd aantal decibels  door wegverkeer,  spoorverkeer en industrie. Het hoeft dan ook 
niet te verbazen  dat we veel meldingen krijgen van geluidsoverlast voor bijvoorbeeld de 
Gentse stationsbuurt door de R4.
1.Welke maatregelen  heeft het Agentschap Wegen en Verkeer (AWV) al genomen  om 
het geluidsoverlast  veroorzaakt door de R4 in te perken?
2.Welke maatregelen zullen nog genomen worden om het geluidsoverlast veroorzaakt 
door de R4 in te perken?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1584 van 2 september  2021
van STEPHANIE D’HOSE
1.Bij de aanleg  van de afrit van de R4-zuid  naar de Valentin Vaerwijckweg (in de buurt 
van Station  Gent-Sint-Pieters) werden geluidsreducerende ingrepen uitgevoerd in de 
vorm van gronddammen en geluidsschermen. 
Er werden ook op andere plaatsen langs  de R4 geluidswanden geplaatst  volgens de 
regelgeving, bijvoorbeeld met de doortrekking  van de geluidsscherm ter hoogte van 
de Driesdreef-Beekstraat  te Gent en ook te Evergem, in de zone Elslo-  
Langerbrugsestraat.
Bij de aanleg van de wegverharding werd gewerkt met geluidsarme toplagen. Op een 
aantal plaatsen werd de rijweg ook overlaagd met een geluidsarme asfaltlaag, 
bijvoorbeeld in de zone Schoonmeersstraat-Vijvermeersstraat  in Gent en ter hoogte 
van de Ringvaartstraat in Merelbeke.
2.Bij het lopende project voor de heraanleg  van het knooppunt  ‘Eurosilo's’ op de R4-
oost te Oostakker zullen  er geluidsschermen worden geplaatst  tussen dit knooppunt  
en de afrit Oostakker  aan de Langerbruggestraat.  
In het project  voor de ombouw van de R4-west en -oost zullen er op verschillende 
plaatsen geluidsreducerende maatregelen  worden uitgevoerd, zo bijvoorbeeld door 
de plaatsing  van geluidsschermen ter hoogte van Sint-Kruis-Winkel.  Langs het 
wegvak van de R4-zuid  zijn er momenteel  geen bijkomende ingrepen gepland  in 
functie van geluidsreductie.
