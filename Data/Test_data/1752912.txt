title: Voertuigen De Lijn - Reclame voor plan 'Vlaamse veerkracht'
thema: Mobiliteit en Verkeer
pdf link: https://docs.vlaamsparlement.be/pfile?id=1752912
thema link: https://www.vlaamsparlement.be/parlementaire-documenten/schriftelijke-vragen/1549650
SCHRIFTELIJKE VRAAG
nr. 1616
van ANKE  VAN DERMEERSCH
datum: 10 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Voertuigen De Lijn  -  Reclame voor plan 'Vlaamse veerkracht'
We zien in Antwerpen nu bussen rondrijden met reclame voor het plan ‘Vlaamse 
Veerkracht’.
Los van de optie van De Lijn om haar passagiers op die wijze elk uitzicht te belemmeren,  
wens ik te vernemen hoe deze campagne tot stand is gekomen en hoe zij wordt 
gefinancierd.
1.Wie gaf opdracht voor deze campagne? Is dit een initiatief van de minister, van de 
Vlaamse Regering of van De Lijn of haar reclameregie Lijncom?
2.Werd  voor deze opdracht een overheidsopdracht uitgeschreven en zo ja, welke  
procedure van aanbesteding werd er gevolgd?
3.Waren er meerdere  kandidaten voor de opdracht  en zo ja, hoeveel,  en hoe verliep de 
evaluatie, desgevallend onderverdeeld  in selectie-  en gunningsfase?
4.Wat was het bedrag van de raming van de opdracht en wat was het gunningsbedrag?
5.Aan welke onderneming werd de opdracht gegund?
6.Hoe wordt deze opdracht gefinancierd?  Is dit op de werkingskredieten van De Lijn of 
via een financiering  binnen de kredieten voor relance? Op welk concreet  artikel werd 
de uitgave aangerekend?
7.Een voorzitter van een politieke partij verklaarde reeds in mei 2020 ( De Standaard, 4 
mei 2020) dat ‘Vlaamse Veerkracht’ de slagzin voor de komende jaren zou worden.
Kan de huidige campagne begrepen  worden  als een voorafname op een politieke 
slogan voor één bepaalde partij? En acht de minister het opportuun dat via deze 
reclamecampagne, en met overheidsmiddelen, indirect  aan partijpolitieke propaganda  
wordt gedaan?
Gelijkaardige vragen  worden gesteld aan minister-president Jambon (448)  en minister 
Peeters (1616)
LYDIA PEETERS 
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1616 van 10 september 2021
van ANKE  VAN DERMEERSCH
1.Het gaat hier niet over een campagne van De Lijn zelf of op initiatief van De Lijn. De 
bestickering van bussen is een element uit de lanceringscampagne ‘De Vlaamse  
Veerkracht’ van de Vlaamse Regering, een campagne die het Vlaamse relancebeleid 
onder de aandacht wil brengen van het brede  publiek.  Deze campagne kadert in het 
algemene regeringsbeleid en werd besteld  vanuit het departement Kanselarij en 
Buitenlandse Zaken.  Voor de bestickering van de bussen werd mediaruimte 
aangekocht via LijnCom.  
2.De campagne werd gerealiseerd binnen een raamovereenkomst voor een strategische  
en creatieve partner voor communicatie en marketing. De media-aankoop verliep via 
een raamcontract  mediaruimte.
3.Ik verwijs hiervoor  naar het antwoord op deelvraag 2.
4.De bestickering van de bussen was één element  in een brede campagne. De 
bestelling van dit specifieke  element (bestickering van 250 bussen  met 2m²-affichage 
plus ‘full-wrap’  van 3 ‘groene lijnen’,  beide gedurende vier weken) gebeurde na het 
opvragen van een offerte.  De kostprijs bedroeg 46.781,45 euro (excl. btw) 
advertentiekosten en 47.174 euro (excl. btw) productiekosten.
5.De opdracht  voor het bedenken  en uitvoeren van de globale  campagne werd via een 
raamovereenkomst gegund aan LDV United. De bestelling voor het bestickeren en 
bekleden van de bussen verliep  via Mindshare (raamovereenkomst mediaruimte). 
Mindshare bestelde  bij LijnCom de advertentieruimte op de bussen en de productie 
van de bestickering.
6.Dit zijn klassieke begrotingsmiddelen  (allocatie ‘Imago Vlaanderen’).
7.De Vlaamse Regering  besliste in september 2020 om haar relanceplan  de naam 
‘Vlaamse veerkracht’ te geven.  Met haar ambitieus investeringsplan  en relancebeleid  
wil zij er immers voor zorgen dat Vlaanderen snel kan opveren  na de coronacrisis. De 
naam van de lanceringscampagne verwijst dus naar een initiatief van de voltallige 
regering en heeft dan ook niets te maken met partijpolitieke propaganda.
