title: Dossiers studietoelagen - Vertragingen
thema: Onderwijs en Vorming
pdf link: https://docs.vlaamsparlement.be/pfile?id=1757634
thema link: https://www.vlaamsparlement.be/parlementaire-documenten/schriftelijke-vragen/1549231
SCHRIFTELIJKE VRAAG
nr. 978
van BRECHT WARNEZ
datum: 8 september 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dossiers studietoelagen  -  Vertragingen
Omdat de kosten om te studeren aan de universiteit en de hogeschool kunnen oplopen, 
kan aan studenten een studietoelage worden  toegekend door de Vlaamse Gemeenschap.  
Deze studietoelagen garanderen  het democratische  karakter van het hoger onderwijs in 
Vlaanderen. Zonder  studietoelage  hebben  studenten vaak niet de financiële draagkracht  
om hun hogere studies  te financieren.
Het is dus ook belangrijk dat de studietoelage snel en efficiënt wordt  uitbetaald  aan de 
student die ze nodig heeft. De overheid werkt al een aantal jaren aan de optimalisering  
van het proces  om een studietoelage te krijgen.  Zo werd de opstart van een onderzoek  
naar een studietoelage vereenvoudigd  en worden zo veel mogelijk onderzoeken proactief  
door de administratie  opgestart. 
Graag voor het academiejaar  2020-2021 volgende cijfers.
1.Hoeveel opgestarte onderzoeken naar een studietoelage werden nog niet afgerond 
en uitbetaald? Graag een overzicht per maand waarin  het dossier  werd opgestart en 
per type dossier  (eerste  aanvraag van studietoelage of hernieuwing van 
studietoelage).
2.In antwoord op schriftelijke vraag  nr. 632 van 13 april 2021 haalt de minister een 
aantal oorzaken van een langere doorlooptermijn aan, o.a. een sterke toename van 
het aantal  dossiers,  onvolledige informatie in dossiers, tijdige beschikbaarheid  van 
inschrijvingsgegevens en het combineren en interpreteren van gegevens  uit 
verschillende databanken. 
a)Voorziet de minister  in extra capaciteit  om het toegenomen  aantal dossiers te 
kunnen verwerken? Zijn er voor de toekomst initiatieven gepland  om bijkomende 
capaciteit te creëren?
b)Welke acties onderneemt de administratie momenteel om de informatie in een 
dossier zo snel mogelijk te vervolledigen in geval  van een onvolledig dossier? 
Worden er in de toekomst  nog nieuwe initiatieven  genomen  hieromtrent? Zo ja, 
welke initiatieven  en binnen welke termijn?
c)Welke acties onderneemt de administratie momenteel om de 
inschrijvingsgegevens tijdig ter beschikking te hebben? Worden er in de 
toekomst nog nieuwe initiatieven genomen hieromtrent?  Zo ja, welke  initiatieven 
en binnen welke  termijn?
d)Worden er initiatieven genomen om het combineren en interpreteren van 
gegevens uit verschillende  databanken te vereenvoudigen? Zo ja, welke 
initiatieven en binnen welke termijn? 
3.Welke oorzaken liggen aan de basis van de niet-afgeronde dossiers uit academiejaar 
2020-2021? Neemt de minister initiatieven om deze oorzaken te remediëren? Zo ja, 
welke?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 978 van 8 september 2021
van BRECHT WARNEZ
1.De Vlaams volksvertegenwoordiger vindt de gevraagde cijfers  in de bijlage op ‘Tabblad 
1’.
2.De uitdaging blijft voor mijn administratie inderdaad om, gelet op de piek van het 
aantal aanvragen bij de start van een academiejaar,
de selectiviteit  van de studietoelagen te bewaren;
op tijd toegang  te krijgen tot informatie die in officiële databanken of bij de 
studenten zit;
zo efficiënt mogelijk  om te gaan met de middelen die er zijn om alle aanvragen  
te verwerken.
Mijn administratie integreerde  de voorbije jaren heel wat nieuwe databanken  in haar 
werking en kon daardoor het toekenningsproces verder automatiseren en informatie 
sneller ter beschikking krijgen mét behoud van de selectiviteit van het instrument. Op 
5 jaar tijd drong mijn administratie het aantal onafgewerkte onderzoeken zo terug van 
15% van het totaal aantal onderzoeken in 2016-2017 naar minder dan 3% in 2020-
20211. 
a)Sinds de start van deze legislatuur legde mijn administratie  de fundamenten om 
dossiers eenvoudig  opnieuw op te starten en vooraf te behandelen. Zo ronden 
we nog voor de start van het academiejaar  steeds  meer onderzoeken af waarin 
enkel nog een effectieve inschrijving ontbreekt. Deze inschrijving moet volledig 
zijn. Dat betekent:  de student moet zich ook al hebben  ingeschreven voor de 
individuele opleidingsonderdelen.  Dat laatste  blijft nu eenmaal een essentieel 
toekenningscriterium en bepaalt ook de hoogte van de studietoelage. Op deze 
manier verspreiden we de ‘piek’ van het aantal onderzoeken over een bredere 
periode dan (traditioneel) de eerste  paar maanden van het academiejaar.  De 
beschikbare capaciteit van Vlaamse ambtenaren in mijn administratie wordt zo 
beter afgestemd op het aantal te onderzoeken dossiers.
b)Mijn administratie zette in 2020-2021  intensief in op communicatie met de 
studenten. Studenten die nog informatie moesten  aanleveren die niet 
beschikbaar was in centrale databanken werden verschillende keren  (per mail, 
per post, per telefoon en via sociale media)  herinnerd aan de openstaande 
vragen. Deze manier van werken met bewezen succes zal worden aangehouden 
in 2021-2022.
c)Mijn administratie  is voor de beschikbaarheid van de inschrijvingsgegevens 
afhankelijk van de registratie ervan  door de hoge onderwijsinstellingen zelf in de 
Databank Hoger  Onderwijs (DHO).  Een inschrijving mét geregistreerde 
opleidingsonderdelen maakt een essentieel deel uit van de berekening van een 
studietoelage. Enerzijds moet je als student voor voldoende 
opleidingsonderdelen (uitgedrukt in meer dan 27 studiepunten) zijn 
ingeschreven om in aanmerking  te komen.  Anderzijds bepaalt  het aantal 
1 Voor 2016-2017: de situatie op 27 september 2016. Voor 2020-2021: de situatie op 27 september 2021.
studiepunten ook de hoogte van het studietoelagebedrag. Deze 
inschrijvingsgegevens vloeien vanuit DHO automatisch door naar de afdeling 
Studietoelagen. Er zijn echter wel een aantal vertragingen mogelijk nog voor 
deze gegevens in DHO terecht komen.  Sommige instellingen registreren  alle 
inschrijvingen rechtstreeks in deze databank,  maar andere instellingen 
verzamelen ze eerst in een eigen systeem  om ze na bv. een controle door te 
geven. Daarnaast moet ook op de student zélf worden gewacht en de keuzes  die 
hij maakt  op vlak van de te volgen vakken. Doorgaans stromen deze gegevens 
vanaf einde  september, begin oktober door tot mijn administratie.
d)Mijn administratie zet in op kwalitatief en maximaal capteren, interpreteren, 
onderhouden en optimaliseren van gegevens uit de verschillende  databanken. In 
een recent verleden en in de nabije  toekomst  werd/wordt  in dat kader gewerkt 
rond 2 datastromen:
Om de gezinslast  correct te berekenen heeft mijn administratie gegevens 
nodig in verband met handicaps. Als gevolg van de 6de staatshervorming 
gebeurt de erkenning van een handicap  echter door heel wat verschillende 
instanties op verschillende (institutionele) niveaus. Zo combineert mijn 
administratie gegevens afkomstig van het Agentschap Opgroeien over 
Vlaamse kinderen,  levert de FOD Sociale  Zekerheid gegevens aan voor de 
meeste andere Belgische kinderen en volwassenen en raadpleegt mijn 
administratie in samenwerking met de Vlaamse Belastingsdienst jaarlijks 
gegevens die worden  aangereikt via de KSZ over specifieke erkenningen  van 
een handicap (bv. arbeidsongevallen, mijnwerkers,  oorlogsslachtoffers, …)
In de loop van 2022 wordt  werk gemaakt van de integratie van 
aanslagbiljetten via het MAGDA-platform. Tot nu toe verliep  dit via een 
rechtstreekse datastroom met de FOD Financiën. De stroom  via MAGDA  
zorgt voor meer zekerheid in het aanleveren  van gegevens en een kleine  
snelheidswinst.
Daarnaast volgt ze ook de evoluties  in het datalandschap van dichtbij op. Zo 
beweegt er in de schoot  de Vlaamse Overheid momenteel wat op vlak van 
actuele inkomensgegevens via SOLID. Mijn administratie volgt dit van kortbij 
op en maakt voortdurend een kosten-batenanalyse van een eventuele 
integratie. Dit project  staat echter nog in zijn kinderschoenen dus naar 
doorlooptermijn kan er nog geen perspectief worden geboden.
3.Mijn administratie wacht  in alle dossiers  die nog niet werden afgerond voor het 
academiejaar 2020-2021  op de studenten zelf om informatie aan te leveren. Al deze 
studenten hebben  het voorbije academiejaar  een vraag naar informatie  ontvangen  en 
werden hier vaak tot 2 maal (of meer)  aan herinnerd. Ongeveer 1/3de van deze 
studenten ontving  ondertussen ook al een telefoontje met uitleg wat er net ontbreekt.
De oorzaken  zijn divers:
bij ongeveer  1.650 van de 3.000  onafgewerkte  dossiers  werden actuele 
inkomstengegevens (die niet beschikbaar zijn in gecentraliseerde databanken) 
opgevraagd om een statuut aan te tonen;
bij ongeveer 1.000  van de 3.000 onafgewerkte dossiers  betreft het studenten 
zonder een inschrijving in Vlaanderen of hebben  deze studenten geen enkel  
leerkredietpunt verworven het voorbije jaar. Deze studenten hebben 
vermoedelijk hun opleiding nooit effectief aangevat  of zijn ondertussen gestopt  
met hun studies;
ten slotte zijn sommige studenten (of hun ouders) administratief niet in orde en 
hebben geen aanslagbiljet ter beschikking;  zijn de studenten gedomicilieerd in 
het buitenland  en komen ze niet in de gekende databanken voor, …
De studenten hebben nog tot 31 december 2021 de tijd om hun dossier  verder  aan te 
vullen en de informatie  te bezorgen. Onderzoeken die nog niet werden afgerond 
worden na 31 december  2021 definitief stopgezet.
BIJLAGE
Overzicht
