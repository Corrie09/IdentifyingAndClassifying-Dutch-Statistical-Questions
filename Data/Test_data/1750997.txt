title: Platform 'Fred en Frieda' - Stand van zaken
thema: Welzijn en Gezin
pdf link: https://docs.vlaamsparlement.be/pfile?id=1750997
thema link: https://www.vlaamsparlement.be/parlementaire-documenten/schriftelijke-vragen/1552162
SCHRIFTELIJKE VRAAG
nr. 880
van KATRIEN  SCHRYVERS
datum: 17 september 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Platform 'Fred en Frieda'  -   Stand van zaken
In navolging van het platform ‘Help de helpers’ en gestoeld op hetzelfde principe werd met 
het platform  ‘Fred en Frieda’ ingespeeld op het stilgevallen sociaal leven  en het tegengaan 
van isolement en eenzaamheid.  De ambitie van het platform Fred en Frieda, dat werd 
gelanceerd in november  2020, is om mensen die nood hebben aan sociaal contact te 
matchen met een buddy, die dan eens zou kunnen bellen, een kaartje sturen of zelfs een 
kort bezoekje brengen.  Zorg- en welzijnsorganisaties, zoals een dienst gezinszorg, een 
woonzorgcentrum, een lokaal dienstencentrum, een ouderenvereniging of 
mantelzorgvereniging, kunnen  de vraag  naar een buddy kenbaar maken. De buddywerking 
kan zo een aanvulling  vormen op het bestaande zorg-  en welzijnsaanbod.
In antwoord op mijn vraag om uitleg (nr. 1244) hierover van 12 januari  2021 zei de 
minister dat er toen 3040 buddy’s  geregistreerd waren en 500 buddynoden in 99 
woonzorgcentra. Op dat moment golden echter nog meer coronamaatregelen.  
Ondertussen kunnen  contacten,  ook binnen woonzorgcentra, vrijer en ongedwongener 
plaatsvinden. De minister beaamde dat zo’n buddywerking vooral goed kan werken als er 
heel lokaal gewerkt wordt.
1.Hoeveel vrijwilligers-buddy’s zijn er momenteel  geregistreerd bij Fred en Frieda? Heeft 
de minister provinciale cijfers? Zijn er ook die hun profiel intussen  hebben verwijderd?
2.Hoeveel buddynoden zijn er momenteel  geregistreerd? Over hoeveel woonzorgcentra 
gaat dat? Zijn er, zowel  voor de ouderen met een buddynood  als voor de 
woonzorgcentra, provinciale  cijfergegevens beschikbaar?
3.Hoeveel buddy’s werden intussen  effectief gekoppeld  aan een oudere? Graag een 
opdeling per provincie.
4.Hoe wordt het platform geëvalueerd?  In hoeverre kan het platform als succesvol  
worden beschouwd?
5.Hoe wordt dit platform momenteel voortgezet? Krijgt  dit een vaste plaats binnen het 
zorg- en welzijnsaanbod?  Hoe kan er dan voor gezorgd worden  dat vraag en aanbod 
zo lokaal mogelijk met elkaar  gematcht  kunnen  worden en dat het een bijdrage kan 
leveren aan het ontstaan van zorgzame buurten en buurtzorgnetwerken? Is een 
aanpassing naar een platform dat meer lokaal bekendgemaakt wordt en toegankelijk 
is, mogelijk een oplossing?
6.Op welke manier wordt  het platform nog onder de aandacht gebracht? Is er nood aan 
extra bekendmaking?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 880 van 17 september 2021
van KATRIEN  SCHRYVERS
1.Er zijn momenteel  837 actieve buddy-vrijwilligers op het platform. Deze gegevens 
zijn niet beschikbaar per provincie. Vrijwilligers moesten  immers  geen postcode  
ingeven bij registratie.
2.In totaal staan er nog 380 buddy-noden actief. Die noden werden  geplaatst  door 90 
verschillende zorginstellingen,  verenigingen, organisaties,  … Ook hierrond  zijn geen 
provinciale cijfers beschikbaar.   
3.Via het platform is geen informatie beschikbaar over het aantal vrijwilligers  dat 
effectief aan de slag gegaan  is. Het platform voorziet geen meting van het aantal 
vrijwilligers en zorginstellingen/organisaties  die effectief  gekoppeld  zijn. Op deze 
vraag kan dus geen antwoord bezorgd worden.  
4-6.Fred en Frieda  heeft zeker een gevoelige  snaar geraakt en solidariteit in beweging  
gezet. Er is evenwel gebleken  dat een buddy-engagement niet als vanzelf tot stand 
komt en enige afstemming behoeft. We onderzoeken  daarom hoe we de inzet van 
vrijwilligers, als buddy of ook breder, efficiënt en op een lokale  maat kunnen 
inzetten. We verkennen  daarbij de mogelijkheden vanuit  de koepel van 
vrijwilligerswerk.be, waarbij we nagaan of en hoe we daarbinnen gerichte niches 
kunnen organiseren.  Op die manier beogen we een structurele doorstart van wat 
Fred en Frieda heeft geïnitieerd.
Ik vind het goed dat u daarbij  de link legt naar het lokale  niveau.  Het lenigen van 
een sociale nood, zoals ook eenzaamheid, verloopt makkelijker en duurzamer  in een 
context van ook letterlijk geografische nabijheid. Wat meteen de link impliceert naar 
(het belang van ons investeren in) zorgzame buurten.
