title: Scholen - Leeringrediënt 'De Genderkoek' van Çavaria
thema: Onderwijs en Vorming
pdf link: https://docs.vlaamsparlement.be/pfile?id=1738794
thema link: https://www.vlaamsparlement.be/parlementaire-documenten/schriftelijke-vragen/1538862
SCHRIFTELIJKE VRAAG
nr. 860
van ROOSMARIJN BECKERS
datum: 28 juni 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Scholen  -  Leeringrediënt ‘De Genderkoek’ van Çavaria
Recentelijk ontstond er enige  commotie  rond het leeringrediënt  ‘De Genderkoek’  van de 
politiek-sociale lgbti-belangen- en drukkingsgroep  Çavaria,  dat past in hun project ‘Scholen  
uit de kast’ (lgbti: lesbian, gay, bisexual, transgender, intersex). Volgens velen verspreidt 
Çavaria onder  meer door dit leermiddel desinformatie  aan scholen  met betrekking tot 
geslacht, gender en identiteit. De informatie  die daarbij verstrekt  wordt, komt immers niet 
overeen met de huidige  wetenschappelijke kennis.  Zo werd er onder andere gewezen op 
de volgende onjuistheden:
-In de figuur wordt bijvoorbeeld naast geslacht ook verwezen naar interseks.  Daarmee 
insinueert Çavaria dat er meer dan twee geslachten bestaan. Dit klopt biologisch  niet. Er 
zijn maar twee geslachten aangezien er maar twee geslachtscellen bestaan bij 
zoogdieren. Een organisme dat zaadcellen kan produceren, is een man, een organisme 
dat eicellen kan produceren, is een vrouw. XX- of XY-chromosomen  kunnen worden  
gebruikt bij geslachtsbepaling, maar definiëren  geslacht niet.
-In het genderkoekmodel van Çavaria wordt beweerd dat geslacht, genderidentiteit,  
genderexpressie en seksuele aantrekking onafhankelijk van elkaar  zijn. Voor de 
overgrote meerderheid van de mensheid vallen geslacht en gender  samen. Slechts een 
erg kleine  minderheid is op dit vlak anders.
Tolerantie van mensen met een andere geaardheid en/of die worstelen met hun identiteit 
mag niet ten koste  gaan van de wetenschappelijke realiteit. De Genderkoek lijkt vooral 
een symptoom van de slinger die doorslaat naar een vorm van radicaal  sociaal-
constructivisme. De algemene consensus is dat er een sterke interactie  bestaat tussen 
biologie en cultuur. Zulke theorieën kunnen ons inziens zeker niet als biologie of 
wetenschap aan leerlingen aangeleerd worden.  Veel ouders zijn door het promoten van 
dergelijke zaken op school erg ongerust over de seksuele opvoeding die hun kinderen  op 
school krijgen en stellen zich terecht de vraag of hier geen ideologisch  gekleurde 
boodschap mee opgedrongen wordt aan hun kinderen. Ouders wijzen in deze ook naar de 
vrijheid die zij hebben om hun kinderen op ethisch  vlak op te voeden zoals zij dat het beste  
achten voor hun kind(eren).
Sowieso is het voor de opvoeding van onze kinderen niet zozeer van belang om alle (al 
dan niet op wetenschap gestoelde) geledingen van de lgbti-subcultuur te kennen of om te 
weten “in welk hokje ze passen”, maar wel om een houding van tolerantie en non-geweld 
te hebben jegens mensen met een andere geaardheid en/of die worstelen  met hun 
identiteit, in plaats van dergelijke theorieën  als waarheid te gaan opdringen aan (jonge) 
kinderen.
In het licht van deze beschouwingen had ik graag antwoord gekregen  op de volgende 
vragen.
1.Hoe evalueert de minister dit leeringrediënt van de Genderkoek?
2.a)Er wordt bij dit leeringrediënt  van Çavaria  op hun website geen specifieke leeftijd  
of leerjaar vermeld  waarin dit leeringrediënt gegeven kan worden. 
De vraag rijst hoe vaak dit leeringrediënt de voorbije  jaren geconsulteerd werd 
door leraren? Zal de minister deze cijfers bij Çavaria opvragen?
b)Çavaria geeft ter zake zelf ook volledige workshops in scholen. 
Hoeveel workshops hebben zij hieromtrent gegeven  in de voorbije jaren,  
opgesplitst per graad?
3.Krijgt Çavaria  subsidies  vanuit het Departement Onderwijs en Vorming om dit soort 
van leermiddelen  te produceren  en te verspreiden?  Indien ja, hoeveel was dit de 
afgelopen vijf begrotingsjaren?
4.Worden de door Çavaria geproduceerde  leermiddelen gescreend door een externe 
instantie? Indien ja, door welke  instantie?
5.Controleert de Onderwijsinspectie de lesinhouden en lespraktijk  waarbij dit soort van 
leeringrediënten en leermiddelen  van Çavaria met een niet-wetenschappelijke,  eng 
sociaal-constructivistische kijk op geslacht en geaardheid worden ingezet? Zijn er ter 
zake al opmerkingen geweest vanwege de Onderwijsinspectie  naar bepaalde scholen? 
Heeft de Onderwijsinspectie ter zake al klachten ontvangen  van ouders of derden?
6.Dit Genderkoek-leeringrediënt van Çavaria  lijkt voornamelijk gericht te zijn op 
kinderen uit (de hogere jaren van) het lager onderwijs. Binnenkort worden er nieuwe 
eindtermen voor het basisonderwijs  ingevoerd, die normaliter momenteel ontwikkeld  
worden in de desbetreffende  ontwikkelcommissies. 
Zal de minister er bij de opmaak van de nieuwe  onderwijsdoelen voor het 
basisonderwijs op toezien dat deze geen dergelijke niet-wetenschappelijke, eng 
sociaal-constructivistische kijk op geslacht  en geaardheid bevatten?
7.Welke eventuele andere initiatieven  zal de minister nemen om tolerantie en non-
geweld jegens mensen met een andere geaardheid  en/of  die worstelen met hun 
identiteit door middel van onderwijs te vergroten  zonder  dat er gebruik wordt gemaakt 
van dergelijke niet-wetenschappelijke,  eng sociaal-constructivistische theorieën?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 860 van 28 juni 2021
van ROOSMARIJN BECKERS
1+4-7. De 'genderkoek' is een didactische  voorstelling – met een knipoog naar 
gemberkoekjes in de vorm van een mens – waarmee çavaria directies en leraren  
enkele gangbare termen wil aanreiken in verband  met biologisch geslacht, gender, 
genderidentiteit en -expressie  en seksuele oriëntatie. Het is één mogelijke manier  
om wegwijs te geraken in de terminologie die gangbaar is in wetenschappelijke 
publicaties maar ook in het maatschappelijk debat en in de Nederlandse taal. Het 
schema biedt uitleg bij het voor velen verwarrend klinkende LGBTI+. Het is één van 
verscheidene methodieken die de vormingsorganisatie voor leerlingen secundair 
suggereert (zie https://www.schooluitdekast.be/leerkrachten-secundair-
onderwijs/methodieken/lgbtqia-wat-dat-allemaal).
De leermiddelen die çavaria/KLIQ vzw aanbiedt  op haar website, kennen volgens 
de vereniging een heel ontwikkelingsproces in samenwerking  met 
vertegenwoordigers uit het afnemende  onderwijsveld, diverse betrouwbare  
Vlaamse en internationale expertiseorganisaties (bv. Sensoa) alsook de 
academische wereld.
De organisatie is slechts één nascholingsaanbieder ter zake waarbij het 
onderwijsterrein kan aankloppen. KLIQ biedt leerkrachten kaders en instrumenten,  
concrete methodieken  en praktische tips om genderbewust(er)  aan de slag te gaan 
in de klas. Dat wil niet zeggen dat biologische verschillen genegeerd worden of dat 
men genderrollen wil omkeren. Wél dat aan geweldloosheid  en respect  voor ieders  
eigenheid gewerkt wordt op leeftijdsadequate  manieren.
De onderwijsinspectie spreekt zich niet uit over individuele leermiddelen of 
nascholingen, maar zou wél reageren als scholen met hun beleid tegen de 
eindtermen ingaan.
2-3.Hoe vaak deze en andere documentatie geraadpleegd  wordt door leerkrachten kan 
niet gekwantificeerd worden  aangezien de online informatie  door velerlei 
belangstellenden (o.m. jongeren, jeugdwerkers, ouders) geraadpleegd wordt.
Wat het aantal vormingssessies betreft, gaat het jaarlijks om een volume van ruim 70 
korte of langere vormingen. Echter, het aandeel daarbinnen van basis-, secundair  en 
hoger onderwijs wisselt, sommige  webinars focussen op uitdagingen die ongeacht het 
onderwijsniveau spelen. Het vormingsaanbod is voor alle duidelijkheid niet gericht op 
leerlingen. De vormingen en begeleidingssessies zijn op maat en volgens het ‘train-
the-trainer' principe. Daarnaast kunnen scholen, lerarenopleidingen, CLB’s en 
pedagogische begeleidingsdiensten ook losse (opnieuw personeels-)vormingen 
aanvragen over verschillende thema’s rond gender en seksuele diversiteit.
Om directies en leraren te ondersteunen bij het vormgeven van een genderbewuste 
en LGBTQI+ inclusieve school, subsidiëren we de koepelorganisatie Çavaria. Ze 
ontvangt vanuit het Beleidsdomein Onderwijs en Vorming voor haar vormingsdienst 
KLIQ vzw jaarlijks een voltijds gedetacheerde leerkracht en een nominatim subsidie. 
Een overzicht voor de laatste vijf jaar:
2017: 71.000 euro
2018: 72.000 euro
2019: 73.000 euro
2020: 70.000 euro
2021: 71.000 euro
De ontwikkeling van leermiddelen vertegenwoordigt slechts een beperkt gebied  in de 
onderwijswerking van de organisatie.  Ze biedt directies, CLB’s,  lerarenopleidingen, 
leerkrachten, studenten enzovoort ook gericht hulp bij acute  ondersteuningsvragen 
rond (haat)incidenten, trans leerlingen of personeel etc., naast de duurzamer 
vormingstrajecten.
