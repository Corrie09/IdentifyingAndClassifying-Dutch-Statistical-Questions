title: Participatiegraad hoger onderwijs - Limburg
thema: Onderwijs en Vorming
pdf link: https://docs.vlaamsparlement.be/pfile?id=1749372
thema link: https://www.vlaamsparlement.be/parlementaire-documenten/schriftelijke-vragen/1547799
SCHRIFTELIJKE VRAAG
nr. 910
van ROOSMARIJN BECKERS
datum: 23 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Participatiegraad hoger  onderwijs  -  Limburg
Zoals ik de minister reeds meermaals heb meegedeeld  zowel in de commissie als in de 
plenaire vergadering, kampt de provincie  Limburg  op verscheidene vlakken met beperktere  
onderwijskansen, wat duidelijk blijkt uit verschillende parameters  inzake het onderwijs  in 
Limburg. Een van deze parameters  is de deelname van Limburgse  adolescenten aan het 
hoger onderwijs.
Het cijferdossier ‘Onderwijskansen in Limburg’[1] dat in het najaar van 2019 opgemaakt 
werd in opdracht  van toenmalig provinciegouverneur Herman Reynders en dat een 
actualisering was van het gelijkaardige  rapport  van 2015, gaf ter zake een heldere inkijk.  
Daaruit bleek  dat de doorstroming naar het hoger  onderwijs bij Limburgers onder het 
Vlaamse gemiddelde lag. Van alle Limburgse  18-jarigen nam 59,6 procent voor het eerst 
deel aan het hoger  onderwijs, terwijl het Vlaamse gemiddelde op 61,6 procent  lag. 
Limburgse jongeren  kiezen niet alleen  minder voor een universitaire opleiding  (25,2 
procent tegen 26,8 procent  gemiddeld in Vlaanderen), maar ook het aantal professionele 
bachelors in Limburg (34,4 procent) is iets lager dan in Vlaanderen (34,8 procent).
Deze cijfers dateren al van 2016, dus is het opportuun om de verdere evolutie  van deze 
problematiek te blijven  opvolgen. Via de Dataloep kan men inderdaad makkelijk de 
absolute aantallen vinden van het totaalaantal  inschrijvingen van Limburgse studenten in 
het hoger onderwijs,  alsook  van het aantal generatiestudenten. Het globale aantal 
inschrijvingen van Limburgse studenten in het hoger  onderwijs is tussen het academiejaar 
2014-2015 en 2019-2020 beperkt  gestegen  van 30.147 naar 31.840  studenten (een 
stijging met 5,5%). Bij het aantal generatiestudenten zien we echter een zeer kleine  daling  
van 5496 in 2014-2015 naar 5454 in 2019-2020. Men zou hier met een snelle indruk  
kunnen zeggen dat de verhoging van het aantal Limburgse  studenten niet zozeer een 
verbetering is van de participatie, maar veeleer een symptoom  van het feit dat Limburgse  
studenten langer over hun studies doen (hetzij  door studieduurvertraging  vanwege slechte 
resultaten en/of  heroriëntatie, hetzij doordat hun studieprogramma’s  effectief langer 
duren). Maar natuurlijk  zeggen absolute aantallen hier niet alles. Om een kwaliteitsvolle 
inschatting te maken van de evolutie aangaande  de onderwijskansen  op basis van deze 
parameter moet men natuurlijk de participatie graad in acht nemen, en dus deze aantallen 
afmeten aan de globale demografische evolutie inzake het aantal jongeren in de 
desbetreffende leeftijdscohorten in de provincie.
Echter, de participatiegraad per provincie valt noch via de Dataloep, noch in het Statistisch 
Jaarboek van het Vlaams onderwijs te vinden. Daarom had ik graag  een antwoord 
gekregen op de volgende vragen.
1.Kan de minister een overzicht  geven van de participatiegraad  van Limburgse 
adolescenten, als zijnde het aandeel van Limburgse  jongeren  dat vanuit het secundair 
onderwijs verder doorstroomt naar en dus participeert aan het hoger onderwijs, dit 
per academiejaar voor de cohorten van het academiejaar 2008-2009 tot het recentste 
acedemiejaar waarvan cijfers beschikbaar  zijn?
2.Welke globale diachrone evolutie zien we ter zake? Hoe evalueert de minister deze 
evolutie?
3.Kan de minister deze cijfers inzake participatiegraad verder uitsplitsen naar deelname 
aan universitaire  opleidingen versus deelname aan hogeschoolopleidingen?
4.Kan de minister deze cijfers inzake participatiegraad verder uitsplitsen naar deelname 
met onderscheid  tussen academische  bachelors, professionele bachelors, graduaten 
en hbo5-opleidingen  (hbo5: hoger beroepsonderwijs  5)?
5.Hoe verhoudt de Limburgse participatiegraad zich ter zake ten opzichte van deze van 
studenten uit de andere provincies en het Brusselse Hoofdstedelijke Gewest?
6.Hoe evalueert de minister de desbetreffende verhouding tussen de Limburgse 
participatiegraad en deze in de andere provincies en het Brusselse  Hoofdstedelijke 
Gewest?
7.De provincie Limburg is natuurlijk intern ook erg verschillend  qua demografie en 
sociaaleconomische stratificatie.  Zo wordt er vaak gewezen naar de vroegere 
mijngemeenten waar de onderwijskansen en de sociale mogelijkheden merkelijk lager 
liggen dan in andere streken. 
Kan de minister voor het recentst beschikbare  academiejaar ook een overzicht per 
Limburgse gemeente geven van de participatiegraad in het hoger onderwijs?
 
[1] https://limburg.incijfers.be/dossiers/onderwijs
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 910 van 23 juli 2021
van ROOSMARIJN BECKERS
1.Tabel 1 toont het aantal afgestudeerden in het secundair onderwijs  die al dan niet 
rechtstreeks doorstromen naar het Vlaams hoger onderwijs en hun participatiegraad 
per provincie  van de instelling waarin ze afstudeerden  in het secundair onderwijs  (SO) 
en per schooljaar van afstuderen in het SO. We geven de laatst  beschikbare  cijfers  
mee, wat in dit geval betekent tot en met academiejaar  2019-2020 (getoond in de 
tabel als academiejaar afstuderen in het secundair onderwijs 2018-2019).
De participatiegraad wordt berekend  als het aandeel rechtstreekse doorstromers van 
de afgestudeerden in het SO. 
Onder rechtstreekse doorstroom  verstaan we leerlingen die afstuderen  in het SO in 
schooljaar x en die in academiejaar  x+1 ingeschreven zijn in het hoger onderwijs als 
generatiestudent. Een generatiestudent  is een student die zich voor de eerste keer 
inschrijft in het Vlaamse hoger  onderwijs met een diplomacontract voor een 
academische of professionele bachelor  en sinds 2019-2020 voor een opleiding  van het 
hoger beroepsonderwijs.  De reële doorstroom naar het hoger  onderwijs zal dus nog 
hoger liggen. 
Bijvoorbeeld: Van de afgestudeerden in het SO in Limburg in 2018-2019 stroomde er 
72.7% door naar het hoger onderwijs in academiejaar 2019-2020.
2.De participatiegraad  van afgestudeerden  aan Limburgse  scholen SO nam licht af van 
71,3% bij de afgestudeerden  SO in 2007-2008 naar 66,8% bij de afgestudeerden in 
2015-2016. Daarna gaat de participatiegraad opnieuw in stijgende  lijn, tot 72,7% bij 
de afgestudeerden in 2018-2019. Deze stijging vanaf  de afgestudeerden  in schooljaar 
2018-2019 is te verklaren  door de overdracht  van de graduaatsopleidingen van de 
centra voor volwassenenonderwijs  (CVO) naar de hogescholen vanaf  academiejaar  
2019-2020.
Het klopt dat deze participatiegraad lager ligt dan in de andere provincies. Maar in de 
tabel kan de Vlaams volksvertegenwoordiger zien dat voor het laatste  academiejaar  
de stijging procentueel het grootst is in de provincie Limburg. De inbedding van de 
graduaatsopleidingen in de hogescholen  speelt hier zeker een rol in. Deze opleidingen  
kunnen dus helpen om de participatiegraad aan het hoger onderwijs  in de provincie 
Limburg op te krikken.
3.Tabel 2 toont het aantal afgestudeerden  in het Limburgs secundair onderwijs die 
rechtstreeks doorstromen naar het Vlaams hoger onderwijs en hun participatiegraad 
per schooljaar  van afstuderen SO en per soort instelling (hogeschool  vs. universiteit) 
waar ze zich inschrijven als generatiestudent.
Bijvoorbeeld: Van de afgestudeerden in het Limburgs SO in 2018-2019 stromen er in 
2019-2020 44,9%  rechtstreeks door naar een hogeschool en 29,6%  naar een 
universiteit.
Ter vergelijking worden  ook de Vlaamse cijfers weergegeven. Wat de doorstroom naar 
hogescholen betreft,  liggen de cijfers voor Limburg  in lijn met het Vlaams  gemiddelde. 
Wat de doorstroom naar universiteiten  betreft, ligt het Vlaams  gemiddelde  iets hoger  
dan het percentage in Limburg. 
Studenten kunnen  meerdere  inschrijvingen hebben in het hoger onderwijs. Wie zowel 
ingeschreven is in een hogeschool als in een universiteit, zal twee keer meetellen in 
bovenstaande tabel. Het totale percentage participatiegraad  ligt daardoor  in deze tabel 
ook hoger  dan dit in tabel 1.
4.Tabel 3 toont het aantal afgestudeerden  in het Limburgs secundair onderwijs die 
rechtstreeks doorstromen naar het Vlaams hoger onderwijs en hun participatiegraad 
per schooljaar  van afstuderen SO en per soort opleiding  waarvoor  ze zich inschrijven 
als generatiestudent. Bijvoorbeeld: Van de afgestudeerden in het Limburgs SO in 
2018-2019 stromen  er in 2019-2020  39,4% rechtstreeks door naar een professionele 
bachelor, 31,2%  naar een academische bachelor en 4,8% naar een 
graduaatsopleiding.
Ter vergelijking worden  ook de Vlaamse cijfers weergegeven. Wat de doorstroom naar 
de professionele bachelor en de graduaatsopleiding betreft, liggen de cijfers  voor 
Limburg in lijn met het Vlaams gemiddelde. Wat de doorstroom naar de academische  
bachelor betreft, ligt het Vlaams gemiddelde  iets hoger dan het percentage  in Limburg. 
Studenten kunnen meerdere inschrijvingen hebben in het hoger onderwijs. Wie  
ingeschreven is in meerdere soorten opleidingen, zal ook meerdere keren meetellen in 
bovenstaande tabel, nl. één keer per soort opleiding. Het totale  percentage 
participatiegraad ligt daardoor in deze tabel ook hoger dan in tabel 1.
De HBO5-opleiding  wordt aan de hogescholen enkel nog in afbouw  aangeboden  aan 
studenten die minstens een derde van opleiding al voltooiden aan het CVO. Aangezien 
bovenstaande tabellen  enkel rechtstreekse doorstromers  vanuit  het secundair  
onderwijs in beschouwing  nemen, is deze opleiding dus niet opgenomen in de tabellen.
5-6.De Vlaams volksvertegenwoordiger kan de participatiegraad  van de andere provincies 
en het Brussels Hoofdstedelijk Gewest terugvinden in tabel 1. 
De participatiegraad in Limburg  (gemiddeld  70% indien alle afgestudeerden  SO in de 
periode 2007-2008  t.e.m.  2018-2019 in beschouwing genomen worden) is lager dan 
deze in de andere  provincies en het Brussels Hoofdstedelijk Gewest.  De 
participatiegraad is het hoogst  in Vlaams-Brabant (gemiddeld  79%), gevolgd door 
Oost-Vlaanderen (gemiddeld  76%), Antwerpen (gemiddeld 75%), Brussels 
Hoofdstedelijk Gewest (gemiddeld 73%) en West-Vlaanderen (gemiddeld 71%).
Met onder andere de verdere uitbouw van de graduaatsopleidingen in Limburg en de 
mogelijk nieuwe opleidingen van de Universiteit  Hasselt hopen we de participatiegraad  
in de provincie Limburg te verhogen.
7.Tabel 4 bevat het aantal  afgestudeerden  in het Limburgse  secundair  onderwijs die al 
dan niet rechtstreeks doorstromen naar het Vlaams hoger onderwijs en hun 
participatiegraad per schooljaar van afstuderen in het SO en per gemeente van de 
instelling SO. 
De participatiegraad verschilt sterk per gemeente, maar dit is ook sterk te wijten  aan 
het profiel van de instellingen secundair  onderwijs in de gemeente  en hun 
afgestudeerden. Gemeentes met instellingen  die meer ASO-studierichtingen 
aanbieden en meer afgestudeerden hebben in ASO-studierichtingen zullen  ook een 
grotere participatiegraad hebben  in het hoger onderwijs dan gemeentes waarin er 
verhoudingsgewijs bv. meer BSO-studierichtingen aangeboden worden en meer 
afgestudeerden in het BSO zijn. Daarnaast spelen er, zoals de Vlaams 
volksvertegenwoordiger zelf aangeeft, ook nog demografische, sociaal-economische 
en andere factoren, die niet uit deze tabel afgeleid kunnen worden.  Zo hebben  we 
bijvoorbeeld ook geen zicht op het aantal studenten  die in Nederland of in de 
Franstalige Gemeenschap gaan studeren. Deze cijfers dienen  dus met de nodige 
voorzichtigheid geïnterpreteerd te worden. 
BIJLAGE
Overzicht
