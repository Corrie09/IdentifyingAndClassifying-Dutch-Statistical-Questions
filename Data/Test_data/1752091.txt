title: Dierproeven op primaten - Goedkeuringen
thema: Dierenwelzijn
pdf link: https://docs.vlaamsparlement.be/pfile?id=1752091
thema link: https://www.vlaamsparlement.be/parlementaire-documenten/schriftelijke-vragen/1548927
SCHRIFTELIJKE VRAAG
nr. 968
van GWENNY  DE VROE
datum: 2 september 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dierproeven op primaten   -  Goedkeuringen
1.Dierenrechtenorganisatie Animal Rights (AR) blijft op oorlogspad  tegen dierproeven op 
primaten die door de KU Leuven worden uitgevoerd.  Zo klaagt de organisatie  aan dat 
een aantal dierproeven onterecht werd goedgekeurd omdat ze niet vertaalbaar zijn 
naar de werkelijke situatie  van mensen. Naast de testen op apen zet de KU Leuven 
volgens AR parallel experimenten  op bij patiënten die geïmplanteerd worden met 
elektrodes. Omdat het registreren  van individuele neuronen  bij mensen echter zelden  
mogelijk is, rechtvaardigen de onderzoekers het nut van deze dierproeven.
a)Wat zijn de exacte  redenen  waarom deze dierproeven werden goedgekeurd?
b)Was hiervoor geen alternatief  mogelijk conform het 3V-principe?
c)Zo niet, waarom  niet en zijn deze dierproeven met andere woorden terecht  
goedgekeurd?
2.Het Gemeenschappelijk Centrum voor Onderzoek  (JRC)  van de Europese Commissie 
publiceerde een vrij te raadplegen  databank met 568 modellen voor hersenonderzoek 
waar geen dierproeven voor nodig zijn, onder meer voor de behandeling van 
Parkinson, Alzheimer  en autisme.
a)Mogen we uit dit initiatief  afleiden dat de Europese Commissie besluit dat 
dierproeven tot op heden  onvoldoende hun succes bewezen hebben en dat de 
onderzoeken voor deze ziekten geen enkele vooruitgang hebben geboekt in al 
deze jaren?
b)Zo ja, op basis van welke argumentatie is men dan die dierproeven op primaten 
altijd blijven goedkeuren?
c)Zo niet, welke concrete progressie werd er gemaakt in het behandelen van deze 
ziekten en welk aandeel  hebben  dierproeven daarin gehad?
3.a)Hoeveel aanvragen voor dierproeven op primaten werden  dit jaar al ingediend?
b)Hoeveel daarvan werden geweigerd?
4.Hoeveel toelatingen  voor dierproeven op primaten werden  dit jaar al gegeven?  Graag  
een overzicht van de concrete  projecten en de instellingen die ze uitvoeren, hun 
doelstelling en het aantal primaten dat hierbij betrokken is.
5.a)Hoeveel primaten  die betrokken  waren bij dierproeven zijn dit jaar overleden 
tijdens het verrichten van de dierproeven?
b)Hoe verhoudt  dat cijfer zich tot het aantal dat jaarlijks overleed  in de periode 
2017-2020?
6.a)Hoeveel primaten die betrokken waren bij dierproeven heeft men dit jaar laten 
inslapen?
b)Hoe verhoudt  dat cijfer zich tot het aantal dat men jaarlijks liet inslapen in de 
periode 2017-2020?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 968 van 2 september 2021
van GWENNY  DE VROE
1.Deze dierproeven werden goedgekeurd in het kader van het hersenonderzoek. Door 
de werking van de hersenen  van primaten te bestuderen, wordt kennis verworven die 
van nut is voor de diagnose en behandeling van psychiatrische  en neurologische 
aandoeningen.
Het onderzoek gebeurt  met behulp  van micro-elektrodes en beeldvorming. Door de 
combinatie van deze technieken kunnen onderzoekers meten wat er precies gebeurt 
in bepaalde hersengebieden. 
Voor hersenonderzoek zijn er nog niet voldoende goede alternatieven om onderzoek 
met dieren helemaal te vervangen. Registraties in de hersenen  van de mens, 
waarnaar verwezen wordt  in de vraag, vormen geen systematisch alternatief voor de 
lopende primatenprojecten aan de KU Leuven. Ze zijn complementair  en laten toe om 
de resultaten verkregen bij proefdieren te bevestigen of aan te vullen.
De ethische  commissie  staat in voor de evaluatie van elk ter goedkeuring voorgelegd 
project. Deze evaluatie  omvat onder andere een beoordeling van de vraag of het 
project in overeenstemming is met de vereiste vervanging, vermindering  en 
verfijning. Wanneer de ethische commissie  een proef heeft vergund voor uitvoering, 
betekent dit dus dat zij van oordeel is dat er geen alternatief mogelijk is conform  het 
3V-principe. 
2.Het feit dat er modellen zijn waarvoor geen proefdieren nodig zijn, betekent niet dat 
het gehele hersenonderzoek zonder proefdieren uitgevoerd  kan worden.  Het feit dat 
er nog gebruik gemaakt wordt van proefdieren in het hersenonderzoek,  betekent 
evenmin dat de modellen waarvoor geen proefdieren nodig zijn nog niet gebruikt 
zouden worden. Vooruitgang in het onderzoek komt immers meestal  voort uit een 
combinatie van methoden, zoals bijvoorbeeld in vitro onderzoek,  in vivo onderzoek 
bij proefdieren en waar mogelijk bij de mens.  Elk van deze benaderingen heeft zijn 
sterkten en beperkingen. Ze vullen  elkaar aan.
Er zijn zeer veel studies  gepubliceerd  over neurodegeneratieve ziektes in de laatste 
jaren, die tot vooruitschrijdende inzichten hebben  geleid op verschillende  gebieden, 
maar de definitieve doorbraak is er nog niet. Eventuele nieuwe  bevindingen in het 
basisonderzoek kunnen sowieso  pas vele jaren later in het ziekenhuis toegepast  
worden. In het verleden heeft proefdierenonderzoek,  ook bij primaten, reeds  
belangrijke bijdragen geleverd bij de behandeling  van diverse neurologische 
aandoeningen, zoals bijvoorbeeld de ziekte van Parkinson.  Het is op dit moment 
duidelijk dat veel van deze aandoeningen nog steeds onvoldoende begrepen worden 
en dat er dus ook onvoldoende, of voor sommige aandoeningen geen,  
behandelingsmogelijkheden zijn. Daarom is meer wetenschappelijk onderzoek nodig 
en onderzoek met proefdieren vormt daar momenteel nog steeds een component van.
3-4.Deze informatie wordt beheerd  door de ethische commissies.  
De rapportageverplichtingen van de ethische commissies werden vastgelegd in het 
Koninklijk besluit van 29 mei 2013 betreffende de bescherming  van proefdieren,  en 
ze vloeien voort uit de Europese regelgeving. 
Van de ethische commissies wordt  verwacht dat ze de niet-technische 
samenvattingen van aanvragen die werden goedgekeurd uiterlijk vier maanden nadat  
de vergunning werd verleend opladen in de Europese  ALURES NTS EU Database1. 
Informatie over geweigerde aanvragen of detailinformatie over de diersoorten per 
aanvraag kan niet uit deze database gehaald worden2. Door de Europese  Commissie 
wordt wel aangegeven dat er gewerkt  wordt aan het uitbreiden van de zoekfunctie  
en de filteropties.  Ook wordt  het op termijn  waarschijnlijk mogelijk om als 
overheidsinstantie rapporten  te trekken  uit deze databank. Momenteel zijn deze 
mogelijkheden helaas nog niet voorzien. 
Detailinformatie over de uitgevoerde  dierproeven en de betrokken diersoorten, volgt 
uiteraard wel uit de rapportering  van de statistische gegevens over het gebruik  van 
proefdieren. Proeven op primaten kunnen enkel gerapporteerd worden door de KU 
Leuven, aangezien dit de enige instelling in Vlaanderen is die erkend is om primaten 
te gebruiken in het onderzoek. 
5-6.Het aantal overleden of geëuthanaseerde dieren wordt niet afzonderlijk 
gerapporteerd. In het kader van de proefdierstatistieken  wordt wel gerapporteerd 
over het aantal dieren  dat betrokken was in een terminale proef. Dit is een proef die 
wordt uitgevoerd onder algemene verdoving, waarbij  de dieren aan het einde van de 
proef niet meer bij bewustzijn worden gebracht. Er werden geen dergelijke proeven 
met primaten gerapporteerd in de voorbije  jaren. 
Informatie over het aantal gestorven of geëuthanaseerde dieren  wordt  door de 
erkende inrichting  bijgehouden in het dierregister. In de regelgeving  werd vastgelegd  
dat het register telkens getoond moet worden  wanneer bevoegde  personen, zoals 
bepaald in de dierenwelzijnswet, daarom verzoeken. De gegevens dienen  minstens 
vijf jaar te worden bewaard.
1 https://webgate.ec.europa.eu/envdataportal/web/resources/alures/submission/nts/list
2 Deze nieuwe werkwijze volgt uit Verordening  2019/1010 van het Europees Parlement  en de Raad van 5 juni 
2019 betreffende de onderlinge afstemming van de verslagleggingsverplichtingen op het gebied van de 
milieuwetgeving. Het doel van deze verordening  is de transparantie op Europees niveau verhogen en de 
administratieve lasten verlagen.
