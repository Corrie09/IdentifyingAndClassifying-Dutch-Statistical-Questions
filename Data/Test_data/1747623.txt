title: Personeelsleden Vlaamse overheid en lokale besturen - Uitbreiding rouwverlof in afwachting van aanpassing regelgeving
thema: Lokale overheden en Binnenlands bestuur
Vlaamse administratie
pdf link: https://docs.vlaamsparlement.be/pfile?id=1747623
thema link: https://www.vlaamsparlement.be/parlementaire-documenten/schriftelijke-vragen/1544112
SCHRIFTELIJKE VRAAG
nr. 366
van KATRIEN  SCHRYVERS
datum: 8 juli 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Personeelsleden Vlaamse overheid en lokale besturen  -  Uitbreiding  rouwverlof in 
afwachting van aanpassing regelgeving
Op 9 juni 2021 stelde ik een actuele  vraag in de plenaire vergadering van het Vlaams  
Parlement over een mogelijke uitbreiding van het rouwverlof voor de personeelsleden van 
de diensten  van de Vlaamse  overheid en van de lokale en provinciale  besturen. Aanleiding 
daartoe was de goedkeuring in de Kamer  van een wetsvoorstel  van 
volksvertegenwoordiger Lanjri tot uitbreiding van het rouwverlof. Bij overlijden van een 
partner of een kind voorziet dat voorstel in tien dagen rouwverlof. Van die tien dagen  zijn 
er drie die dienen  te worden opgenomen tussen  het moment  van overlijden en de 
begrafenis. De overige  zeven  dagen zijn vrij te kiezen binnen het jaar na het overlijden. 
Deze wetswijziging is ook geldig  voor pleegouders in het kader van langdurige  pleegzorg. 
Belangrijk daarbij om te vermelden is dat het wetsvoorstel unaniem werd goedgekeurd  en 
dus een heel breed  draagvlak heeft gekregen  in de Kamer.
Tijdens de plenaire vergadering van 9 juni ll. heeft de minister gesteld  dat hij een absolute 
voorstander is om het systeem dat in de Kamer goedgekeurd werd door te voeren bij de 
ambtenaren van de Vlaamse overheid en van de lokale besturen.  Door alle fracties in het 
parlement werd tevens  volop steun toegezegd voor de uitbreiding van het rouwverlof.  
De minister stelde ook dat hij zijn diensten de opdracht had gegeven om na te kijken  welke  
concrete regels er in de respectieve  rechtspositieregelingen aangepast dienden te worden.  
Gezien de te volgen procedure schatte de minister dat er tegen het einde van het jaar een 
effectieve regeling zou zijn. 
In afwachting van de definitieve regeling beloofde de minister zich te engageren om te 
pleiten voor een dienstvrijstelling zodat de Vlaamse ambtenaren in de praktijk vanaf 1 juli 
toch al een beroep zouden  kunnen doen op een uitgebreid rouwverlof. Naar de lokale 
besturen stelde de minister  een omzendbrief dienaangaande in het vooruitzicht. Hij zei 
ervan overtuigd te zijn dat heel wat lokale besturen, als ze weten dat er een definitieve  
regeling komt, ook bereid zullen zijn om een dienstvrijstelling te verlenen vanaf  1 juli. Op 
die manier ontstaat er ook geen onderscheid tussen verschillende medewerkers. Inmiddels 
zijn er zelfs gemeenten die, in navolging van de toezeggingen van de minister in de plenaire  
vergadering van 9 juni ll., zelf het initiatief genomen  hebben om via het systeem van 
dienstvrijstellingen het rouwverlof uit te breiden.
1.Werden voor de personeelsleden van de Vlaamse overheid  al beslissingen  genomen  
met betrekking  tot de uitbreiding  van het rouwverlof? Zo niet, wat is daar de reden 
voor en binnen welke  termijn denkt  de minister dit dan te kunnen  doen?
2.Welke initiatieven  werden inmiddels  genomen om, in afwachting van een definitieve 
regeling, via het stelsel van dienstvrijstelling het rouwverlof voor personeelsleden van 
de Vlaamse  overheid de facto uit te breiden vanaf het moment  dat de federale  wet zal 
ingaan? 
3.Op 6 juli ll. zouden de lokale besturen  een mail ontvangen  hebben in verband met de 
dienstvrijstelling in afwachting  van een aanpassing van de regelgeving.  
Kan de minister  de inhoud van deze mail meedelen? Om welke reden  betreft het geen 
omzendbrief zoals toegezegd tijdens de plenaire  zitting van 9 juni?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 366 van 8 juli 2021
van KATRIEN  SCHRYVERS
1.De Vlaamse  Regering keurde het ontwerpbesluit  “wijziging van het Vlaams  
personeelsstatuut van 13 januari 2006, wat betreft  de uitbreiding van het recht op 
omstandigheidsverlof bij het overlijden van een partner of een kind” op 3 september 
2021 definitief  goed. De regeling opgenomen in het ontwerpbesluit treedt op 1 oktober 
2021 in werking.
2.Ik gaf het Agentschap Overheidspersoneel (hierna:  AgO) de opdracht  om het 
lijnmanagement van de DVO te informeren over de mogelijkheid om dienstvrijstelling 
toe te kennen. Op basis van artikel  X 81 VPS beschikt  iedere lijnmanager namelijk over 
de bevoegdheid  om dienstvrijstelling  als gunst toe te kennen voor situaties  die niet door 
het VPS geregeld worden. AgO stelde de entiteiten  hiervan via de HR-nieuwsbrief van 2 
juli 2021 in kennis. Op de vergadering  van het Sectorcomité XVIII Vlaamse 
Gemeenschap – Vlaams Gewest  van 5 juli 2021 stelde ik ook de drie vakorganisaties in 
kennis van deze communicatie.  Op 19 juli 2021 volgde  een algemene communicatie  
naar de personeelsleden en de HR-gemeenschap  om hen op de hoogte te stellen  van de 
principiële goedkeuring van het ontwerpbesluit  tot “wijziging van het Vlaams 
personeelsstatuut van 13 januari 2006, wat betreft  de uitbreiding van het recht op 
omstandigheidsverlof bij het overlijden  van een partner of een kind”. De mogelijkheid 
om dienstvrijstelling toe te kennen  werd daarbij  nogmaals gecommuniceerd.  Op 3 
september 2021 communiceerde AgO de definitieve  goedkeuring van het ontwerpbesluit 
door de Vlaamse Regering.
3.Om de lokale en provinciale besturen zo snel mogelijk te informeren hebben we 
geopteerd om te communiceren via mail. Een uittreksel kan u terugvinden in bijlage. 
Dezelfde boodschap  publiceerde het Agentschap Binnenlands Bestuur ook op hun 
website. De opmaak  en het versturen van een omzendbrief  neemt langere tijd in 
beslag. De gehanteerde werkwijze is de snelste manier om de lokale  en provinciale  
besturen op de hoogte te stellen van actuele thema’s. 
BIJLAGE
Mail die verstuurd werd naar de lokale  en provinciale besturen in het kader van de 
uitbreiding rouwverlof en mogelijkheid  tot dienstvrijstelling
