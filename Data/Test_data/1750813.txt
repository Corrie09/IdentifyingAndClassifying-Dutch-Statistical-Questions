title: Pelsdier- en foie-grashouderijen - Verbod
thema: Dierenwelzijn
Ruimtelijke ordening
pdf link: https://docs.vlaamsparlement.be/pfile?id=1750813
thema link: https://www.vlaamsparlement.be/parlementaire-documenten/schriftelijke-vragen/1548042
SCHRIFTELIJKE VRAAG
nr. 927
van ELS STERCKX
datum: 9 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Pelsdier- en foie-grashouderijen   -  Verbod
In het Vlaamse  Gewest werd een verbod ingesteld op het houden van pelsdieren,  alsook 
op het houden van dieren voor de productie van foie gras door middel van 
dwangvoedering. Dergelijke bestaande  inrichtingen kunnen  onder bepaalde  voorwaarden  
hun exploitatie nog verderzetten tot uiterlijk 30 november  2023 (cfr. artikel 4 van het 
decreet van 22 maart  2019 houdende wijziging van de wet van 14 augustus  1986 
betreffende de bescherming en het welzijn der dieren).
Om deze overgangsmaatregel te kunnen genieten, dienden de exploitanten tijdig een 
melding te verrichten bij de bevoegde dierenwelzijnsdienst. Indien deze exploitanten  
voor 1 december 2023 een bedrijfsstopzetting of bedrijfsreconversie realiseren,  kunnen 
zij aanspraak maken op een vergoeding van de Vlaamse  overheid.
1.Hoeveel exploitanten  van bestaande  inrichtingen voor het houden van pelsdieren,  
alsook voor het houden van dieren  voor de productie van foie gras door middel van 
dwangvoedering hebben tijdig gemeld  dat zij hun activiteiten  zouden verderzetten 
tot uiterlijk 30 november 2023? Graag een opsplitsing per type inrichting,  alsook met 
vermelding van het aantal dieren  dat nog maximaal verder zou gehouden  worden.
2.Hoeveel van deze onder deelvraag  1 vermelde inrichtingen zijn op dit ogenblik  nog in 
exploitatie? Graag  per inrichting  het type, het maximaal aantal gehouden dieren,  
alsook voor zover  reeds bekend  de geplande datum van de definitieve 
bedrijfsstopzetting of bedrijfsreconversie.
3.Wat is het bedrag  aan vergoedingen dat door de Vlaamse overheid tot op heden aan 
de exploitanten van deze onder deelvraag 1 vermelde inrichtingen  reeds werd 
uitbetaald voor de inrichtingen die intussen werden stopgezet of een 
bedrijfsreconversie realiseerden, en waarin  budgettair nog voorzien  wordt voor de 
inrichtingen die alsnog  dienen  stopgezet te worden  of een reconversie  dienen  te 
ondergaan? Graag  per inrichting het reeds  uitgekeerde of nog geplande bedrag?
4.a)Wat gebeurt er met de omgevingsvergunningen van deze inrichtingen op het 
ogenblik van de definitieve stopzetting? Is de exploitant  verplicht om hiervan  
definitief afstand  te doen? Worden  ze door de vergunningverlenende ingetrokken 
of is hiervoor in een andere specifieke procedure voorzien  (zo ja, welke)?
b)Wat gebeurt er met de leegstaande  bedrijfsgebouwen en bedrijfsinstallaties van 
dergelijke houderijen  nu het niet evident is om, inzonderheid  wat betreft de 
bedrijfsgebouwen van pelsdierhouderijen, hieraan eenvoudig een andere 
bestemming te geven? Is er een verplichting  om de bedrijfsinstallaties van deze 
houderijen bij stopzetting of reconversie te vernietigen nu er in het Vlaamse 
Gewest een totaal exploitatieverbod  voor dergelijke nieuwe houderijen  geldt, 
zodat voorkomen wordt dat deze installaties  elders buiten het Vlaamse  Gewest 
opnieuw kunnen ingezet  worden en dierenleed veroorzaken op plaatsen waar 
dergelijk verbod (nog) niet geldt?
Deze vraag werd gesteld  aan de ministers  Ben Weyts (927),  Zuhal Demir (1277).
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
GECOÖRDINEERD ANTWOORD
op vraag nr. 927 van 9 augustus 2021
van ELS STERCKX
1.17 bedrijven hebben een melding gedaan aan de dienst dierenwelzijn en kunnen  
aanspraak maken  op een vergoeding van de Vlaamse  overheid.  Van deze 17 bedrijven 
hebben momenteel 15 bedrijven een aanvraag tot vergoeding  ingediend bij de 
landcommissies, waarvan 14 via het besluit van de Vlaamse  Regering tot regeling van 
de vergoeding bij de bedrijfsstopzetting en bedrijfsreconversie van de 
pelsdierhouderijen en de eenden- of ganzenhouderijen en 1 via de vergoedingen  ikv 
de Programmatische aanpak stikstof.  
Hieronder een overzicht  van de 15 bedrijven die een aanvraag indienden  en hun 
aantal dieren volgens de melding  bij de dienst  dierenwelzijn:  
Dossier Dieren volgens melding
1 2800 moederdieren, 16800 dieren  in totaal
2 3500 moederdieren, 21000 dieren  in totaal
3 1200 moederdieren, 8000 dieren in totaal
4 3575 moederdieren, 21460 dieren  in totaal
5 400 moederdieren, 3000 dieren in totaal
6 12000  dieren
7 4000 moederdieren, 24000 dieren  in totaal
8 4000 moederdieren en 22000 pups
9 32000 dieren en 1350 moederdieren
10 18198  dieren
11 5400 moederdieren en 27000 jonge dieren
12 2500 moederdieren.  15000 totaal aantal dieren
13 3209 moederdieren,  19254 dieren in het totaal
14 27000,  waarvan  4500 moederdieren
15 17100  dieren
2.Op basis van de gegevens waarover wij beschikken worden  er geen (commerciële) 
nertsen meer gehouden in Vlaanderen.  Onze nieuwe regelgeving is daar ongetwijfeld 
niet vreemd aan.  
3.Er zijn momenteel nog geen vergoedingen toegekend of uitbetaald.  De landcommissie 
dient alvorens het aanbod te bepalen,  eerst nog 2 andere beslissingen  te nemen over 
het dossier. Met name over de volledigheid en over het al dan niet in aanmerking  
komen voor een vergoeding. 
4.a.Artikel 98, 2° van het Omgevingsvergunningsbesluit bepaalt dat de exploitant  
binnen de twee maanden na de vrijwillige gedeeltelijke  of gehele definitieve 
stopzetting van de exploitatie  van een ingedeelde  inrichting  of activiteiten dit dient 
te melden bij de vergunningverlenende  overheid. 
b.Er bestaat geen verplichting om deze gebouwen of installaties af te breken. Voor 
zover de gebouwen vergund  (geacht) zijn, komen  zij mogelijks in aanmerking  voor 
een functiewijziging.
