title: Welzijnsbeleid - Lgbtqi+-personen
thema: Gelijke kansen
Welzijn en Gezin
pdf link: https://docs.vlaamsparlement.be/pfile?id=1746309
thema link: https://www.vlaamsparlement.be/parlementaire-documenten/schriftelijke-vragen/1538887
SCHRIFTELIJKE VRAAG
nr. 769
van STEPHANIE D'HOSE
datum: 28 juni 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Welzijnsbeleid  -  Lgbtqi+-personen
De veiligheid, het mentaal én het fysiek welzijn van lgbtqi+-personen  verdient  meer dan 
ooit aandacht nadat zich enkele jammerlijke voorvallen  met geweld  tegen de 
regenbooggemeenschap hebben  voorgedaan, waarvan een zelfs met dodelijk afloop 
(lgbtqi+: lesbian, gay, bisexual, transgender, queer (or questioning), intersex,  plus).
In het Vlaamse regeerakkoord bevat het hoofdstuk  over Gelijke Kansen volgende bepaling: 
“We zetten verder in op het ondersteunen van de LGBTQI+-gemeenschap waarbij  we 
zorgen voor een sterke beleidsmatige en financiële verankering binnen het brede 
welzijnsbeleid. Bij deze doelgroep hebben we bijzondere  aandacht voor 
zelfmoordpreventie, bestrijden van eenzaamheid  bij oudere personen en de gelijke 
behandeling in onder andere welzijnsvoorzieningen, sportclubs, ….”
Ook in het recentelijk goedgekeurde voorstel  van resolutie over geweld  en discriminatie 
tegen lgbtqi+-personen (Parl.St. Vl.Parl. 2020-2021, nr. 761/6) is er expliciet aandacht 
voor het welzijnsbeleid. Meer bepaald in dit punt:
“20° een veelzijdig  welzijnsbeleid ten aanzien van lgbtqi+-personen  te ontwikkelen dat 
inzet op alle levensdomeinen en levensfases,  met een focus op preventie  en inclusieve 
zorg, en daartoe  de volgende concrete  acties te ondernemen:
a) de aandacht voor lgbtqi+-thema’s  in de welzijns- en zorgsector  gangbaar te maken, 
zodat er automatisch rekening wordt gehouden met de noden  van lgbtqi+-personen;
b) in de opleidingen voor die sectoren voldoende aandacht te besteden aan lgbtqi+-
thema’s;
c) gericht onderzoek te voeren  naar het welzijn van lgbtqi+-personen  en naar preventie  
en zorg op maat om het welzijn van lgbtqi+-personen te verhogen en toe te zien op 
de uitvoering van het suïcidepreventiebeleid,  waarin lgbtqi+-personen als expliciete 
risicogroep erkend zijn;
d) op de website  1712.be van de professionele hulplijn voor vragen over geweld, misbruik 
en kindermishandeling relevante informatie  toe te voegen  over lgbtqi+-gerelateerd  
geweld.”
Daarnaast wordt er onder de coördinatie  van de federale  staatssecretaris voor Gelijke 
Kansen gewerkt aan een nieuw interfederaal  actieplan SOGIESC (sexual  orientation, 
gender identity and expression, and sex characteristics), waarvoor elke Vlaamse minister 
inmiddels inhoudelijke insteken heeft moeten geven.
1.Welke zijn de concrete ambities  van de minister om het welzijn van lgbtqi+-personen 
te verbeteren?
2.Welke initiatieven die specifiek  gericht  zijn op lgbtqi+-personen heeft de minister 
inmiddels uitgerold  om uitvoering  te geven aan de bepalingen met betrekking tot 
zelfmoordpreventie, eenzaamheid en gelijke  behandeling in onder andere 
welzijnsvoorzieningen?
3.Welke initiatieven staan nog op stapel?
4.a)Op welke manier  wordt er toegekeken op het wegwerken van heteronormativiteit 
in de reglementen en praktijken  in de woonzorgcentra?
b)Werd hierover al een steekproef  verricht om na te gaan of lgbtqi+-personen  op 
geen enkele  manier  gediscrimineerd  worden?
5.Op welke manier wil de minister uitvoering geven aan de bepalingen in de resolutie 
over geweld  en discriminatie tegen lgbtqi+-personen?  Graag een punctueel overzicht.
6.Welke concrete insteek heeft de minister aangeleverd in het kader van het nieuwe  
interfederaal actieplan SOGIESC?
7.Hebben  de recente  gebeurtenissen met geweld ten aanzien  van lgbtqi+-personen 
geleid tot extra insteken? Zo ja, welke?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 769 van 28 juni 2021
van STEPHANIE D'HOSE
1.Ik hecht, net zoals mijn collega-ministers, bijzondere waarde aan het welzijn  van deze 
(kwetsbare) doelgroep. Mijn ambitie is dat deze doelgroep  op een goede en passende 
wijze ondersteund wordt  door onze hulp- en dienstverlening.  
In die zin kan ik ook aangeven dat er vanuit mijn bevoegdheid reeds op verschillende 
manieren gewerkt wordt  aan de verbetering van het welzijn van lgbtqi+-personen.  
Zo gaf ik eerder al mee, in antwoord op vraag nr. 329, dat de 11 CAW een breed 
aanbod van ondersteuning hebben  op de eerste lijn, waar zowel binnen  het algemeen 
onthaal als binnen het jongerenonthaal aandacht is voor welzijnsvragen die betrekking 
hebben op identiteitsbeleving en seksualiteit.  Ook de Centra voor Tele-Onthaal hebben 
vanuit hun reguliere  werking een aanbod voor deze doelgroep.
Een belangrijke  actor is het Transgender Infopunt (TIP), waarvan  de 
welzijnscomponent is ingebed binnen CAW Oost-Vlaanderen dat wordt gesubsidieerd 
door het Departement Welzijn, Volksgezondheid en Gezin. CAW Oost-Vlaanderen heeft 
de opdracht om de problematiek van transgenders (maar ook ruimer) regelmatig 
onder de aandacht te brengen van de 10 andere  CAW in Vlaanderen. De werking van 
het TIP is uiteraard ruimer  dan dit. Het TIP is een neutrale, gratis  en anonieme  plek 
voor alle vragen over genderdiversiteit en het transgenderthema. Men kan er terecht 
met vragen over onder  meer identiteit, familiale moeilijkheden, werk gerelateerde 
aspecten, schoolcontext,  transgenderzorg en discriminatiemeldingen. Het TIP is tevens  
een erkend meldpunt voor discriminatie op basis van geslacht, geslachtsverandering, 
genderexpressie en genderidentiteit. Naast deze contactfunctie, kunnen  organisaties 
en instanties  bij het Infopunt terecht voor consultancy, educatie  en onderzoek. Het 
TIP is tevens een expertisecentrum voor de thema’s  genderdiversiteit en transgender. 
Men initieert zelf academisch onderzoek en voert onderzoeken uit in opdracht  van 
overheden of internationale  instellingen. 
Daarnaast wordt vanuit het Vlaamse suïcidepreventiebeleid continu aandacht besteed 
aan lgbtqi+. In het Vlaams actieplan suïcidepreventie (VAS) 2012 – 2020 zijn holebi’s 
en transgenderpersonen specifiek  opgenomen  als kwetsbare groep. Voor het 
realiseren van de gezondheidsdoelstelling zelfdoding  en het uitvoeren van het 
bijhorend Vlaams actieplan, wordt vanuit de Vlaamse overheid  samengewerkt met een 
partnerorganisatie voor suïcidepreventie (VLESP).  Deze beheersovereenkomst 2019-
2023 met VLESP draagt bij tot gezondheidsbevordering en ziektepreventie, zowel bij 
de algemene bevolking als bij specifieke doelgroepen. Personen met een verhoogd  
gezondheidsrisico en groepen die gekenmerkt worden  door een verhoogde 
kwetsbaarheid, zoals lgbtqi+, zijn onderwerp van deze beheersovereenkomst. 
Concreet wordt voorzien  in deskundigheidsbevordering  van hulpverleners m.b.t. de 
doelgroep holebi’s.  Bovenop de vooropgestelde acties die bij de lancering in 2012 
werden opgenomen in het actieplan, zijn er de voorbije jaren ook nieuwe  acties  
ontwikkeld die zich richten naar de risicogroep lgbtqi+. Een concreet voorbeeld is de 
projectsubsidie aan Çavaria voor de ontwikkeling van een tool voor lgbtqi+, gekoppeld 
aan een effectiviteitsstudie. De tool bestaat  uit twee websites: Lumi.be (Çavaria)  en 
Gendervonk.be (Transgender Infopunt).  De websites bieden inzicht in mogelijke 
stressfactoren en psychische  klachten die holebi’s en transgender  personen kunnen 
ervaren, aan de hand van tips, videogetuigenissen en links naar hulp over thema’s als 
zelfaanvaarding, het vinden van een netwerk,  je goed in je vel voelen en het omgaan 
met suïcidale gedachten.  Er is ook een specifieke  rubriek  voor hulpverleners. VLESP 
staat als partnerorganisatie voor suïcidepreventie binnen  haar beheersovereenkomst  
mee in voor de implementatie en zal de tool blijvend  uitdragen  op vormingen, 
studiedagen, publicaties, … (net zoals bij alle andere methodieken voor specifieke 
doelgroepen). Op Zelfmoord1813 werd een pagina toegevoegd die naar deze info 
verwijst: https://www.zelfmoord1813.be/ik-heb-hulp-nodig/lgbt. 
In het kader van het traject naar een nieuwe gezondheidsdoelstelling  suïcide  dat 
momenteel lopende is, wordt bekeken  welke  acties gecontinueerd en/of toegevoegd 
worden in het nieuwe  nog uit te werken  actieplan suïcidepreventie. 
Ook in de nieuwe  beheersovereenkomst  geestelijke gezondheidsbevordering 2021-
2025 met het consortium geestelijke gezondheidsbevordering, is de lgbtqi+-
gemeenschap opgenomen als specifieke  doelgroep waarop vanuit  deze 
beheersovereenkomst zal worden  ingezet. Vertrekkende vanuit  positieve 
gezondheidsbevordering en in samenwerking met Sensoa en Cavaria, zal er de 
komende jaren een gendersensitief geestelijk gezondheid bevorderend aanbod  worden  
uitgewerkt.
Voor het thema seksuele gezondheid  binnen het preventieve  gezondheidsbeleid  wil ik 
nog toevoegen  dat er vanuit de Vlaamse overheid een open en positieve houding ten 
opzichte van seksualiteit, seksuele  ontwikkeling en seksuele  beleving wordt 
nagestreefd door alle organisaties die het preventieve gezondheidsbeleid uitvoeren. 
Organisaties als Sensoa vzw (partnerorganisatie voor seksuele gezondheid), Pasop 
vzw (voor sekswerkers),  Instituut voor Tropische Geneeskunde (voor sub-Saharaanse  
Afrikaanse migranten) richten zich naar de algemene bevolking, maar waar nodig  ook 
naar groepen daarbinnen. Lgbtqi+-personen zijn zelfs voor deze genoemde 
organisaties expliciet een doelgroep voor welbepaalde  acties.  Een voorbeeld daarvan 
zijn de specifieke  acties naar mannen die seks hebben met mannen uitgevoerd  door 
Sensoa vzw of de specifieke begeleiding van transgender sekswerkers vanuit Pasop 
vzw. Niet alleen specifieke acties, ook algemene informatie vanuit deze organisaties  is 
niet geschreven vanuit een eventuele heteronorm,  maar geeft plaats voor alle vormen  
van seksualiteit  en relaties, zonder waardeoordeel, zonder stereotypering. Dit werkt 
stigma doorbrekend  en geeft personen van lgbtqi+-gemeenschappen  de mogelijkheid  
zich te herkennen in de geboden  informatie. Een nauwe  samenwerking met 
organisaties als Cavaria, WatWat, Weljongniethetero, Aditi, Boysproject, en andere, 
ligt hieraan ten grondslag.
2.Ik verwijs allereerst  naar mijn antwoord op vraag 1. Dit antwoord benoemt  relevant 
en structureel aanbod  vanuit het beleidsdomein Welzijn, Volksgezondheid en Gezin.
Wat eenzaamheid betreft,  weet u dat dit een speerpunt uitmaakt van mijn lopende 
beleid. Zo is het Vlaams beleidsplan  tegen eenzaamheid in opmaak, waarmee we 
initiatieven willen ontwikkelen en ondersteunen om dit aan te pakken. Hier zijn 
uiteraard belangrijke linken met onder meer het Lokaal Sociaal Beleid  en de recente 
projectoproep Zorgzame Buurten, waarmee een financiële impuls wordt  gegeven aan 
lokale besturen, buurtwerk, welzijns-  en zorgorganisaties en de zorgraden van 
eerstelijnszones om netwerken van mensen te versterken. Daarnaast  is er de 
ondersteuning aan organisaties  als LUS vzw en aan Burgers Aan Zet, die tevens 
werken aan netwerkversterking  en het doorbreken van eenzaamheid.  Ook in de 
bestaande professionele  werkingen gaat aandacht uit naar de problematiek van 
eenzaamheid, bijvoorbeeld in de diensten maatschappelijk werk van de ziekenfondsen 
en de Centra voor Algemeen Welzijnswerk.  In de professionele hulp wordt immers  
sterk ingezet op het verbreden en versterken van het netwerk van burgers. Ten slotte 
zijn er ook nog laagdrempelige organisaties zoals Tele-Onthaal, die een luisterend oor 
kunnen bieden. 
De gelijke behandeling binnen onder meer de welzijnsvoorzieningen wordt decretaal 
geregeld. Zo verwees  ik in het antwoord op vraag  329 naar de decretale verplichting 
voor de CAW en de Centra voor Tele-Onthaal om toegankelijk te zijn voor iedereen,  
zonder enige discriminatie.  Dit wordt geregeld  in art. 8 van het decreet  van 8 mei 2009 
betreffende het algemeen  welzijnswerk.
3.In de resolutie is specifiek sprake van het toevoegen van relevante informatie over 
lgbtqi+-gerelateerd geweld op de website  van 1712. Ik schaar mij achter dit voorstel  
en vraag mijn administratie om dit te agenderen op het sectoroverleg met 1712 zodat 
een verdere uitwerking kan gebeuren. 
Tegelijk wil ik meegeven dat informatie over deze problematiek  ook reeds gepubliceerd 
is op de website www.slachtofferzorg.be , een website van het Departement  Welzijn, 
Volksgezondheid en Gezin (WVG). Het gaat hierbij onder  meer om informatie over 
allerlei vormen van geweld en discriminatie  – ook m.b.t. seksuele  oriëntatie en 
genderidentiteit – en wat men zelf kan doen en wie slachtoffers kunnen verder  helpen. 
Op de website verwijst  het Departement  WVG hiervoor onder meer door naar het TIP 
en naar slachtofferhulp van de CAW.
We zullen  ook de overige  voorstellen uit de resolutie nader bekijken om na te gaan 
hoe we hier vanuit  het beleidsdomein WVG verder een rol in kunnen  opnemen.
Aanvullend wil ik meegeven dat voor het beleidsdomein WVG ook engagementen 
aangegaan zijn in het Vlaams actieplan ter bestrijding van seksueel  geweld met 
aandacht voor de doelgroep lgbtqi+-personen en dat deze doelgroep  ook bijzondere 
aandacht krijgt  in het Nationaal Actieplan Gendergerelateerd  Geweld  dat momenteel 
in opmaak  is.
Ik wijs er tenslotte ook graag op dat Sensoa  vzw een meldpunt  voor discriminatie op 
basis van HIV (in samenwerking met UNIA) is, waar mensen  terecht kunnen  met hun 
verhaal. Sensoa Positief  informeert hen over hun rechten en bemiddelt  bij discriminatie 
en uitsluiting omwille van HIV-status. Mensen  kunnen er ook een klacht neerleggen. 
4.Het project ‘Tachtig tinten grijs’ liep van 2017 tot en met 2018. Een 7-tal 
woonzorgcentra werden  begeleid door Cavaria/Kliq  om hun voorziening holebi- en 
transgendervriendelijk te maken. Ze dienden als model voor de andere voorzieningen. 
Hun getuigenissen, goede praktijken en kritische succesfactoren  zijn online  te vinden.
Er werden 2 studiedagen  georganiseerd die heel veel interesse lokten (ongeveer  180 
personen). Ook de presentatie van deze studiedagen en de goede praktijken in het 
kader van de Tachtigtintenprijs zijn online te vinden.
In de erkenningsnormen voor de woonzorgcentra, beschreven in het besluit  van de 
Vlaamse Regering betreffende de programmatie, de erkenningsvoorwaarden  en de 
subsidieregeling voor woonzorgvoorzieningen  en verenigingen voor mantelzorgers en 
gebruikers, bijlage  XI Woonzorgcentra  van 28 juni 2019 werd de verplichting 
ingeschreven om bij de opname- of ontslagcriteria geen onderscheid te maken 
naargelang de seksuele oriëntatie en genderidentiteit: art. 5. De initiatiefnemer mag 
geen opname-  of ontslagcriteria hanteren die betrekking hebben op: 1° de 
ideologische, filosofische, politieke  of godsdienstige overtuiging van de bewoner; 2° 
de seksuele oriëntatie  en genderidentiteit; 3° het lidmaatschap van een organisatie of 
groepering; 4° de financiële draagkracht van de bewoner,  met uitzondering van de 
situatie, vermeld in van artikel 527/1, vierde lid, van het besluit van de Vlaamse 
Regering van 30 november 2018 houdende de uitvoering van het decreet  van 18 mei 
2018 houdende  de Vlaamse sociale bescherming; 5° de etnische  afkomst van de 
bewoner; 6° de voorkeuren die de bewoner geëxpliciteerde heeft voor zijn vroegtijdige 
zorgplanning, palliatieve  zorg en levenseindezorg, voor zover  die voorkeuren  
toegelaten zijn in overeenstemming met de bestaande regelgeving; 7° het 
dragerschap van micro-organismen waarvoor preventie van overdracht mogelijk is 
door het toepassen  van de voorzorgsmaatregelen  en voor zover dat dit dragerschap 
op dat moment geen risico vormt  voor de andere bewoners.
5.We verwijzen hier naar het antwoord op vraag 3. 
6.In oktober  2020 werd het beleidsdomein WVG bevraagd m.b.t. het interfederaal 
actieplan. Met de vorming  van de federale  regering  werd het verdere proces on hold 
gezet en is men niet tot een definitieve input gekomen.  De federale staatssecretaris 
wil in het najaar van 2021 landen  met dit actieplan.  We weten momenteel niet of het 
eerdere doelstellingenkader behouden blijft en of er volgens dezelfde principes 
gewerkt zal worden. Agentschap Binnenlands Bestuur liet ons weten dat er naar ons 
teruggekoppeld zal worden zodra er actie wordt ondernomen vanuit het federale 
niveau. 
7.Er zijn al verschillende initiatieven  genomen om het aanbod meer toegankelijk en 
afgestemd te krijgen op deze doelgroep.  Ik verwijs hiervoor naar de antwoorden 
hierboven. Daarnaast heb ik mij tot verschillende acties geëngageerd, onder andere 
in het kader van het Vlaams actieplan ter bestrijding  van seksueel geweld. De recente 
gebeurtenissen wijzen erop dat we deze acties en engagementen  actief  verder moeten 
opnemen zodat  lgbtqi+-personen zich nog meer geïnformeerd  en ondersteund weten.
