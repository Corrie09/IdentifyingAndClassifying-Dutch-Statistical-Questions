title: Fost Plus - Langetermijnvisie voor de recyclage van plastics
thema: Natuur en Milieu
pdf link: https://docs.vlaamsparlement.be/pfile?id=1747601
thema link: https://www.vlaamsparlement.be/parlementaire-documenten/schriftelijke-vragen/1547692
SCHRIFTELIJKE VRAAG
nr. 1254
van FREYA PERDAENS
datum: 20 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Fost Plus  -  Langetermijnvisie voor de recyclage van plastics
In de hoorzitting over zwerfvuil die in de vergadering van de commissie  Leefmilieu  werd 
gehouden op 9 juni 2021, gaf ook Fost Plus een uiteenzetting.
Een zeer ambitieuze  doelstelling die daar werd uitgesproken was de ambitie om een 
recyclageoplossing te vinden voor alle huishoudelijke verpakkingen tegen 2025. Er werd 
gemikt op 50% recyclage van alle plastic  in 2020, 65% in 2023 en 70% in 2030. De 
doelstelling van 50% moet op Europees niveau gehaald worden  in 2025,  maar hier mikken  
we dus hoger.  Deze langetermijnvisie voorziet ook in vijf sorteercentra in België in 2021 
en drie recyclagecentra in 2022.
Die ambitie is gestoeld  op twee pijlers.
-Pijler 1 is thuis meer sorteren. De blauwe  zak is daarin een groot pluspunt. Het is de 
bedoeling om per inwoner  8 kilogram  pmd (plastic flessen, metaalverpakkingen,  
drankkartons) per jaar extra op te halen  door de introductie  van deze nieuwe zak.
-Pijler 2 is de focus op het buitenshuis meer inzamelen.  De ambitie is om tussen 2018 en 
2023 de hoeveelheid  pmd die buitenshuis wordt  gecapteerd, te verhogen van 14.000  ton 
in 2018 naar 26.000 ton in 2023. Dat is bijna een verdubbeling  van de hoeveelheid pmd 
die buitenshuis wordt gecapteerd, maar nog steeds  slechts een fractie van wat 
binnenshuis wordt  opgehaald. In dat kader wordt  dit jaar nog een grote wervingsactie  
opgezet, samen  met onder andere Valipac,  om de recyclage in bedrijven op te drijven.
1.Voor de recyclage van plastic  haalden we volgens Fost Plus in 2018 een percentage  
van 43%, in 2019 van 46% en in 2020 van 50%.  Daarmee haalden we de Europese  
doelstelling al enkele jaren vroeger.  In 3 jaar tijd van 50% naar 65% gaan is zeer 
ambitieus, gezien de stijgingen van de afgelopen jaren. 
Zitten we op schema voor die percentages?
2.Zitten we op schema voor de extra sorteer-  en recyclagecentra? Welke initiatieven  
staan daar nog op de planning?
3.Wat betreft de introductie van de nieuwe pmd-zak: welke dekking halen  we intussen 
in Vlaanderen?  Welke gemeenten maken nog geen gebruik van de nieuwe  pmd-zak?
4.Is de ambitie om 8 kilogram extra pmd in te zamelen  per inwoner  een tussentijdse  
doelstelling en zal die aangepast  worden eens ze gehaald  wordt?
5.Welke acties werden intussen  gedaan om meer pmd in te zamelen  buitenshuis 
(festivals, sportwedstrijden, bedrijven,  …)?
6.Wat is de stand  van zaken van de geplande  wervingsactie om de recyclage in bedrijven 
te verhogen?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME 
ANTWOORD
op vraag nr. 1254 van 20 juli 2021
van FREYA  PERDAENS
1.Zoals  ook aangegeven in de vraag zien we de afgelopen jaren een gestage groei van 
het recyclagecijfer voor plastic tot 50% in 2020. De grootste impact  van de uitbreiding 
van de blauwe  zak moet zich echter  nog manifesteren  gezien in 2021 het merendeel 
van de bevolking aansluit. 2022 wordt dan het eerste  jaar dat heel het land een volledig 
kalenderjaar de uitgebreide zak hanteert. Daarom heb ik er goede hoop op dat we de 
sprong naar de 65% ook effectief  kunnen realiseren.
2.Voor de sortering zijn 5 contracten gegund (Indaver en Prezero in Vlaanderen en Valtris, 
Val’Up en Sitel in Wallonië). De eerste 3 zijn reeds in werking, de opstart  van Val’Up is 
voorzien in oktober 2021 en Sitel eind 2022. Intussen is er nog capaciteit die kan benut 
worden in enkele bestaande sorteercentra. De gesorteerde materialen worden 
vervolgens doorgestuurd voor recyclage. Naast de klassieke afzetkanalen die via 
marktvraag worden  geselecteerd door Fost Plus wordt  ook ingezet op 
recyclagecapaciteit in eigen land via een projectoproep. Op die manier zijn reeds 3 
projecten toegewezen: Alma (operationeel  eind 2022)  voor PET-flessen, Ecoo Houthalen 
(bijkomende lijn operationeel 2021) voor gemengde kunststoffen en Ecoo Beringen 
(operationeel begin  2022) voor PE-films.  Kortom, de sorteercapaciteit  is verzekerd. De 
afzet voor recyclage, zeker van de nieuwe plastic-fracties,  is een grotere uitdaging. Het 
is echter duidelijk  dat we hiervoor reeds  grote stappen gezet hebben en dat voor de 
meeste en de grootste stromen  reeds  een stabiele  afzet verzekerd  is via de klassieke 
afzetkanalen en via Alma en Ecoo.  Ook voor de resterende stromen wordt  verder 
gewerkt aan goede afzetmogelijkheden.  
3.De dekking met de uitgebreide blauwe  zak is volledig in Vlaanderen. Alle gemeenten 
maken er gebruik van. 
4.De 8 kg/inw extra plastic inzameling  via de p+md-zak was onze inschatting. Het lijkt 
dat we deze ook effectief zullen  realiseren.  We hebben dit nooit als tussentijdse 
doelstelling geponeerd. Dit kan herbekeken  worden indien dit cijfer sterk wordt  
overschreden. Het lijkt me echter dat het belangrijker  is te kijken naar de hoeveelheid 
plastics die nog niet ingezameld worden:  hoeveel blijft na de uitrol toch nog in het 
restafval en/of  het zwerfvuil? Indien we veel meer dan de 8kg/inw inzamelen kan dit 
ook betekenen  dat er steeds meer eenmalig plastic verpakkingsmateriaal op de markt 
komt. Ik zou daarom vooral willen  inzetten op preventie  en correcte inzameling, los van 
een bepaald streefcijfer in kg/inw.
5.Het out-of-home beleid spoort voornamelijk  op enerzijds het beschikbaar maken van de 
nodige infrastructuur  (aparte recipiënten voor p+md naast de restvuilnisbak) en 
anderzijds op sensibilisering en aansporing om deze effectief te gebruiken.  Hierbij 
doelen we zowel  op het algemeen publiek  alsook op de eigenaars/uitbaters van de 
festivals, pretparken,  sportevenementen, … . 
6.De communicatie-  en wervingscampagne rond het sorteren van p+md bij bedrijven  is 
voorzien in het werkplan  halve  euro 2021. Hiervoor  is 80 000 euro voorzien.  Fost Plus 
is volop bezig  met de uitwerking van een campagne  via radio en sociale media die dit 
najaar zal lopen.  Fost Plus werkt hiervoor samen met Valipac, aangezien  de bedrijven 
naast p+md  meestal ook bedrijfsmatig  verpakkingsafval hebben.
