title: Tijdelijke zorgwoningen - Btw-tarief
thema: Financiën
Welzijn en Gezin
pdf link: https://docs.vlaamsparlement.be/pfile?id=1750862
thema link: https://www.vlaamsparlement.be/parlementaire-documenten/schriftelijke-vragen/1540206
SCHRIFTELIJKE VRAAG
nr. 775
van KATRIEN  SCHRYVERS
datum: 30 juni 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Tijdelijke zorgwoningen  -  Btw-tarief 
Aan het bouwen of verbouwen  van infrastructuur  van de verschillende VIPA-sectoren zijn 
soms en onder bepaalde voorwaarden  lagere btw-tarieven gekoppeld (VIPA: Vlaams  
Infrastructuurfonds voor Persoonsgebonden  Aangelegenheden). Zo is bijvoorbeeld aan de 
bouw van een woonzorgcentrum  een btw-tarief van 12 procent gekoppeld  in plaats van 
het standaardtarief  van 21 procent.  Ook voor bijvoorbeeld de bouw  van erkende 
assistentiewoningen of huisvesting voor personen  met een handicap zijn er lagere  btw-
tarieven van 12 of 6 procent.
Op 9 juni 2021 keurden we in de plenaire vergadering de nieuwe  regelgeving omtrent  
zorgwonen goed. Concreet worden tijdelijke, mobiele zorgwoningen die bijvoorbeeld in de 
tuin van een huis worden geplaatst, ook beschouwd als zorgwoningen. Een plaatsing 
daarvan kan op basis van een melding, een omgevingsvergunning is niet meer nodig.
Dat is een belangrijke  stap voor mensen die, wegens ouderdom of een beperking 
bijvoorbeeld, meer zorg nodig hebben, maar toch graag redelijk  zelfstandig blijven wonen 
in de vertrouwde omgeving, dicht bij vrienden en familie die heel vaak de informele extra 
zorgen op zich nemen. Het welzijnsbeleid  zet al langer in op het zo lang mogelijk thuis 
blijven, op het belang van mantelzorgers en de waarde van vermaatschappelijking van 
zorg, en op kleinschalige zorg. Het vereenvoudigen van de regelgeving omtrent het 
plaatsen van een tijdelijke zorgwoning  sluit hier perfect op aan.
Gezien de kostprijs  en de tijdelijkheid van deze mobiele zorgwoningen zijn er aanbieders  
die zulke woningen te huur willen aanbieden. In navolging van de verlagingen op de btw-
tarieven in het kader van VIPA voor voorzieningen in de ouderenzorg en de sector van 
personen met een handicap, alsook in het kader van de pijlers  van het Vlaams  
welzijnsbeleid die ik zonet heb aangehaald,  worden er ook vragen gesteld  met betrekking 
tot een mogelijke verlaging  van het btw-tarief voor het bouwen  van tijdelijke 
mantelzorgwoningen, alsook voor het verhuren ervan.
1.Hoe staat de minister  tegenover een eventuele verlaging van het btw-tarief voor het 
bouwen en verhuren  van tijdelijke zorgwoningen?
2.Zijn er eventueel bepalingen die zo’n aanpassing  in de weg staan?
3.Overweegt de minister zo’n verlaging van het btw-tarief te bepleiten bij zijn collega 
bevoegd voor Financiën?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 775 van 30 juni 2021
van KATRIEN  SCHRYVERS
1.Het bouwen of verhuren van tijdelijke zorgwoningen kan ertoe bijdragen dat personen 
met een lichte of zware zorgnood langer zelfstandig  kunnen  blijven  wonen. Een 
eventuele verlaging van de BTW hierop kan de realisatie van tijdelijke zorgwoningen  
stimuleren. Deze maatregel speelt in op de nood aan een grotere differentiatie van 
woontypologieën tussen de thuissituatie van de zorgvrager  en een residentiële  
zorgvoorziening, die recent o.a. bleek uit de TAKE CARE!-atelierreeks die het 
Departement WVG,  UGent,  Architecture Workroom Brussels en het team Vlaams 
Bouwmeester in 2020/2021 organiseerden  (momenteel  wordt de laatste hand gelegd 
aan het verslag hiervan).     
 
2.Voor zover mij bekend voorziet de bestaande  BTW-regelgeving geen dergelijke 
verlaging. Het is evenwel aan de bevoegde federale  administratie om te onderzoeken 
of en zo ja welke  bepalingen zo’n aanpassing in de weg staan.  
3.Beleidsmatig  kan ik een dergelijke BTW-verlaging voor het bouwen en verhuren van 
tijdelijke zorgwoningen  ondersteunen. Het lijkt me evenwel  opportuun deze thematiek  
open te trekken naar de andere  vormen van zorgwonen, namelijk deze in een bestaand 
hoofdgebouw of een bestaand bijgebouw. Ik ben bereid bij mijn federaal bevoegde  
collega een dergelijke BTW-verlaging  te bepleiten  voor zorgwonen.  Ik wens dit wel in 
samenspraak te doen met mijn bevoegde Vlaamse  collega van Omgeving,  minister 
Zuhal Demir.
