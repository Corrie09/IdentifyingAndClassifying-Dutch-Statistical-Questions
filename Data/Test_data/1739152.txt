title: Personen met een handicap - Extra middelen voor rechtstreeks toegankelijke hulp (RTH)
thema: Welzijn en Gezin
pdf link: https://docs.vlaamsparlement.be/pfile?id=1739152
thema link: https://www.vlaamsparlement.be/parlementaire-documenten/schriftelijke-vragen/1541880
SCHRIFTELIJKE VRAAG
nr. 781
van TINE VAN DER VLOET
datum: 2 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Personen met een handicap   -  Extra middelen  voor rechtstreeks toegankelijke  hulp (RTH)
Op woensdag 30 juni 2021 werd bekendgemaakt dat er extra budget zal worden  
vrijgemaakt voor personen met een handicap, namelijk het zorginvesteringsplan voor 
personen met een handicap. De Vlaamse Regering verdubbelt namelijk het budget voor de 
gehandicaptenzorg om zo personen  met de meest dringende  zorgnood een perspectief te 
bieden. In totaal zal er deze legislatuur ongeveer  1,6 miljard euro geïnvesteerd worden  in 
de gehandicaptenzorg.
Volgens het jaarverslag van het Vlaams Agentschap  voor Personen met een Handicap 
(VAPH) staan er momenteel  16.523 meerderjarige personen met een handicap op de 
wachtlijst voor een persoonsvolgend budget. De 2690 personen die in prioriteitengroep  1 
zitten, zullen door het nieuwe plan binnen de 18 maanden  een persoonsvolgend budget 
krijgen.
Ik vernam dat personen uit prioriteitengroep  2 en 3 ook recht krijgen op perspectief. De 
invulling daarvan is momenteel nog veeleer  vaag. Uit cijfers  in het antwoord op een 
schriftelijke vraag  die ik in april stelde, blijkt dat er momenteel 3473 vragen zijn in 
prioriteitengroep 2 en 11.213 in prioriteitengroep  3. Voor deze laatste groep zal er een 
evaluatie plaatsvinden die in kaart moet brengen welke zorgvraag deze personen hebben. 
Mogelijk zou een deel van deze mensen  uit prioriteitengroep 2 en 3 met rechtstreeks 
toegankelijke hulp geholpen kunnen worden.
Tijdens een debat in de plenaire  vergadering van 30 juni 2021 stelde de minister dat er 20 
miljoen extra geïnvesteerd zal worden in rechtstreeks toegankelijke  hulp, zoals binnen  de 
gezins- en thuiszorg, waar personen met (een vermoeden van) een handicap  een beroep  
op kunnen doen. Op dit moment  worden  er al 27.000  personen bereikt door RTH. Met de 
extra middelen  zal de huidige capaciteit  van RTH met een kwart  verhoogd worden.
Ook na het debat in de plenaire  vergadering bleven vele vragen onbeantwoord.  
1.Er zal dus 20 miljoen euro extra geïnvesteerd worden  in rechtstreeks toegankelijke 
hulp. Ik ben al enkele jaren voorstander van vraaggestuurde  RTH. 
Zal RTH vraaggestuurd worden uitgerold?  Zo ja, hoe ziet de minister dat juist?
2.Hoe zal deze 20 miljoen euro precies ingezet  worden in Vlaanderen en vanaf wanneer 
zullen deze middelen beschikbaar  zijn?
3.Uit het antwoord  op een eerdere  schriftelijke vraag van 12 maart  2020 bleek  dat 
personen gemiddeld  slechts 2.70 RTH-punten opnemen.
Denkt de minister dat dit voldoende is om personen uit prioriteitengroep 2 en 3 verder 
te helpen met RTH?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 781 van 2 juli 2021
van TINE VAN DER VLOET
1.Uiteraard  moet RTH vraaggestuurd zijn en dat is het in de meeste gevallen  ook. Het is 
niet omdat  de subsidie nu rechtstreeks naar de RTH-aanbieder gaat, dat de RTH- 
dienst niet vraaggestuurd werkt.  De meeste diensten  proberen  gericht in te gaan op 
de ondersteuningsvragen van hun gebruikers. De komende  periode bekijkt het VAPH  
met zijn stakeholders op welke  wijze RTH nog verder  kan geoptimaliseerd  worden, ook 
op het vlak van vraagsturing.  Aan alle stakeholders  werden hieromtrent suggesties 
gevraagd. Deze input wordt  in de loop van de zomer verwacht en de inhoudelijke 
discussies zullen vanaf september 2021 gevoerd worden. Er zijn hierover op dit 
moment dus nog geen beslissingen  genomen.
2.De middelen  zijn beschikbaar en worden in de loop van 2021 overgeheveld naar het 
VAPH. Ze zijn een onderdeel van de middelen uit het VIA6-akkoord. Vooraleer  beslist 
wordt waar de middelen precies ingezet worden, zal eerst bekeken  worden  op welke  
wijze RTH kan geoptimaliseerd  worden om maximaal tegemoet te komen aan de 
vragen. Die uitgangspunten  zullen mee de basis vormen voor de concrete verdeling  
van de middelen.
3.Op dit ogenblik hebben we te weinig zicht op de individuele situaties om daarover  een 
uitspraak te doen.  Het VAPH  zal een onderzoek doen naar de situatie van personen  in 
prioriteitengroep 3. Zij zullen  bevraagd  worden over hun huidige  ondersteuning en de 
nodige ondersteuning. Er zal ook de mogelijkheid  zijn om samen met organisaties  
zoals bijvoorbeeld een dienst  ondersteuningsplan te verkennen  hoe hun 
ondersteuningsvragen zo inclusief  mogelijk  kunnen beantwoord worden.  RTH kan 
hierbij een deel van de oplossing zijn. Voor prioriteitengroep 2 zal in het najaar samen 
met de stakeholders verder bekeken worden welke  stappen er kunnen  genomen 
worden.
