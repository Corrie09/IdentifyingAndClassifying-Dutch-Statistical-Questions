title: Illegale migratie uit Wit-Rusland - Impact
thema: Buitenlands beleid
pdf link: https://docs.vlaamsparlement.be/pfile?id=1747663
thema link: https://www.vlaamsparlement.be/parlementaire-documenten/schriftelijke-vragen/1546562
SCHRIFTELIJKE VRAAG
nr. 414
van KARL VANLOUWE
datum: 14 juli 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Illegale migratie uit Wit-Rusland  -  Impact
Sinds de zomer van 2020 zakten de betrekkingen tussen  de Europese Unie (EU) en Wit-
Rusland naar een historisch  dieptepunt naar aanleiding van de gewelddadige reactie van 
het regime  van president  Loekasjenko op de democratische  protestgolven. Tot op heden 
blijven de relaties tussen de EU en Wit-Rusland bijzonder conflictueus.
Recentelijk kreeg het aanslepende conflict  een nieuwe dimensie, nu uit cijfers  van de 
Litouwse overheid blijkt dat in 2021 maar liefst 1714 illegale migranten  het grondgebied  
van Litouwen (en zo ook dat van de EU) via Wit-Rusland bereikten, een enorme stijging in 
vergelijking met 2020 (74). De Litouwse regering, overigens  gesteund door EU-
Commissaris Ylva Johansson, meent dat president  Loekasjenko deze illegale migratie niet 
alleen toelaat maar bovendien  ook stimuleert als drukkingsmiddel  in het conflict met de 
EU. Zo berichten  bepaalde  media dat het Wit-Russische regime opereert via het aanbieden  
van tijdelijke visa en covidvaccinatiebeloftes. Frontex bevestigde reeds een 
interventieteam ter plekke te sturen  om de Litouwse autoriteiten bij te staan.  Die laatsten  
hebben het over een onhoudbare migratiedruk.
Het gebruik van illegale migratie als een politiek drukkingsmiddel  is bijzonder  
zorgwekkend. Jammer genoeg betreft het hier geen ge√Øsoleerd feit. In het verleden 
hanteerden bijvoorbeeld ook Marokko en Turkije vergelijkbare praktijken.
Gelet op het regelmatige karakter van deze verwerpelijke praktijken, alsook op de 
onhoudbare migratiedruk op Litouwen  en de mogelijke repercussies voor andere EU-lid- 
en deelstaten, is het essentieel om de situatie zo snel mogelijk onder controle te krijgen, 
zowel op korte als op lange termijn.
1.Beschikt de minister-president over betrouwbare cijfers inzake de impact van deze 
illegale migratieroute  op Vlaanderen?
2.Heeft  de minister-president plannen om op Europees niveau initiatieven te nemen om 
de illegale migratie vanuit  Wit-Rusland tegen te gaan?  Op welke  manier  kan 
Vlaanderen bijdragen aan het verhinderen van het gebruik van illegale migratie als 
politiek drukkingsmiddel op de EU?
3.Is de minister-president van plan om op diplomatiek  niveau initiatieven te nemen om 
bij te dragen aan een normalisering van de relaties  tussen de EU en Wit-Rusland?
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
ANTWOORD
op vraag nr. 414 van 14 juli 2021
van KARL VANLOUWE
1.De situatie aan de grens met Litouwen,  maar intussen ook aan de grens  met Polen,  is 
inderdaad zorgwekkend. Het Wit-Russische regime zet moedwillig  vluchtelingen  in als 
wapen om EU-landen te ondermijnen  en als tegengewicht tegen de Europese  
sancties. Dat is uiteraard een verwerpelijke tactiek die ik ten zeerste aanklaag.  
Volgens de meest recente informatie van de Europese Commissie, is de situatie aan 
de externe  EU-grenzen met Wit-Rusland gestabiliseerd op vlak van aankomsten in de 
laatste weken,  maar de migratiedruk blijft bestaan.
Op vlak van concrete cijfers, kan ik op basis van de laatste  mij bekende cijfers  van de 
Europese Commissie meedelen dat in Litouwen in 2021 in totaal reeds 4142 
aankomsten geregistreerd werden, in 2020 waren dat er slechts  74. In Polen werden  
1330 aankomsten geregistreerd in 2021, in vergelijking met 61 aankomsten  in 2020. 
In Letland kwamen 377 mensen aan in 2021, in vergelijking met 3 aankomsten  in 
2020. Deze mensen  worden opgevangen in de landen in kwestie, dus er is geen 
directe impact van deze immigratie uit Wit-Rusland op Vlaanderen.
2.De Vlaamse Regering toonde zich al meermaals voorstander van een kordate 
Europese reactie tegen het regime van Loekasjenko en ik zal deze lijn blijven 
aanhouden. Ik blijf ervan overtuigd dat het Europese niveau het geschikte niveau is 
om Wit-Rusland aan te spreken over het Loekasjenko-beleid. Mijn diensten  blijven de 
zaak uiteraard  wel nauwgezet opvolgen.
3.Zoals  gesteld,  ben ik ervan overtuigd dat het Europese niveau het geschikte niveau  
blijft om Wit-Rusland aan te spreken over het Loekasjenko-beleid. Ik steun met 
andere woorden de Europese positie ter zake. Zoals u weet, sprak ik op 8 juni 
jongstleden de Wit-Russische ambassadeur naar aanleiding van de kaping van het 
Ryanair-vliegtuig en de arrestatie  van journalist Roman Protasevitsj (op 23 mei) en 
het geweld tegen betogers in Wit-Rusland.  Bij eventuele nieuwe gelegenheden zal ik 
zeker niet nalaten  om de relatie tussen de EU en Wit-Rusland onder de aandacht te 
brengen. 
