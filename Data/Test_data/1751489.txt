title: EFRO-project CONQUER - Stand van zaken
thema: Economie
Europese instellingen
pdf link: https://docs.vlaamsparlement.be/pfile?id=1751489
thema link: https://www.vlaamsparlement.be/parlementaire-documenten/schriftelijke-vragen/1549663
SCHRIFTELIJKE VRAAG
nr. 1032
van MAAIKE  DE VREESE
datum: 10 september 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
EFRO-project CONQUER   -  Stand  van zaken
CONQUER is een project van de provinciale  ontwikkelingsmaatschappij  (POM) West-
Vlaanderen, Flanders  Investment  & Trade (FIT), TUA WEST,  Voka West-Vlaanderen  en 
UNIZO West-Vlaanderen. Met CONQUER willen de projectpartners een antwoord bieden 
op de bedreigingen die de brexit inhoudt voor de West-Vlaamse economie. Het project  
bestaat uit een industrie- en kmo-gericht actieplan ter versterking van de internationale 
dimensie van het West-Vlaamse ondernemingsweefsel. Met dit plan willen ze het open 
karakter van de West-Vlaamse economie  in tijden van protectionistische reflexen 
vrijwaren. CONQUER  zet daarom  in op 2 pijlers. Enerzijds door een doelgroepgerichte 
benadering van de bestaande ondernemingen, met impactanalyse, adaptatieplan  en 
implementatieplan. Anderzijds legt het project zich toe op de vrijwaring  van 
noodzakelijke internationale toelevering via een actieve acquisitie die de bestaande 
industriële ecosystemen versterkt.
Het project kost 2,5 miljoen euro en kan rekenen op 1 miljoen euro EFRO-steun.  Deze 
middelen zouden worden ingezet gedurende de periode juni 2020 - mei 2022.  Het 
actieprogramma dat via het project  wordt  opgezet heeft 3 basisdoelstellingen voor ogen, 
telkens met lange termijnimpact op zowel de betrokken  ondernemingen als op het 
globaal economisch weefsel van West-Vlaanderen:
-het veiligstellen en omhoog krikken van de internationaliseringsgraad van West-
Vlaamse kmo’s door hen beter toe te leiden naar het bestaande instrumentarium;
-de versterking en verrijking van de West-Vlaamse industriële ecosystemen  door het 
aantrekken van buitenlandse investeringen  met versterkende impact op het West-
Vlaamse ecosysteem. Via kloofanalyses worden de meest  relevante ontbrekende 
schakels in kaart gebracht. Deze vormen de basis voor een gerichte acquisitie;
-de uitbouw  van een structureel  bruggenhoofd tussen het VK en Europa door de 
versterking van de positie van de haven van Zeebrugge als gateway voor de 
goederenstromen tussen het Verenigd Koninkrijk en Europa.
1.Het project is ondertussen al een jaar actief. 
a)Kan de minister toelichting  geven  bij de huidige stand van zaken van het 
project? Hoe heeft het project de internationaliseringsgraad  van West-Vlaamse 
kmo’s opgekrikt?  Hoeveel bedrijven  werden er al geholpen via het project?  Kan 
de minister een overzicht geven  van het aantal bedrijven  dat werd gecontacteerd  
door het projectteam?  Kan ze een overzicht geven  van het aantal bedrijven dat 
werd begeleid door het projectteam?  Kan ze een overzicht  geven van de 
dienstverlening? Kan ze een opdeling maken  per type dienstverlening?  
b)Hoeveel bedrijven werden er al geleid naar het bestaande instrumentarium?  Kan 
de minister meer toelichting  geven over deze aanpak en de verschillende 
instrumenten? Kan ze een overzicht geven  van hoeveel  bedrijven  er naar welk 
type instrument werden geleid?
2.Kan de minister aangeven op welke  manier  het projectteam  de doelgroepgerichte 
benadering heeft geoperationaliseerd? Hoe verloopt de huidige aanpak met de 
impactanalyse, adaptatieplan en implementatieplan? Kan ze een overzicht  geven van 
hoeveel doelgroepen  én bedrijven al van deze aanpak  hebben genoten?  Kan ze een 
overzicht geven  van de resultaten  van deze aanpak?
3.a) Hoeveel buitenlandse investeringen  werden al aangetrokken via dit project?  Kan 
de minister  een overzicht geven van de verschillende  aangetrokken  
investeringen? Kan ze een overzicht geven per type investering? 
b)Los van dit project, kan de minister aantonen hoeveel buitenlandse 
investeringen er dankzij  de Vlaamse instanties (zoals FIT) werden aangetrokken 
in de periode 2018-2021? Kan ze een overzicht geven per jaar?
4.Kan de minister een overzicht en toelichting  geven van de kloofanalyses? Kan ze een 
overzicht en toelichting geven  van de gerichte acquisitie?
5.Welke stappen werden er al gezet  om een structureel bruggenhoofd tussen het VK 
en Europa uit te bouwen? Op welke manier  worden de acties  van het CONQUER-
project afgestemd met de initiatieven van de Vlaamse  Regering zoals het Green 
Lane-project “Gateway2Britain”?
6.Is er al een tussentijdse evaluatie gebeurd van het project? Wat waren  de 
voornaamste conclusies?  Waar moet er worden bijgestuurd? Wanneer  is de volgende 
evaluatie en rapportage gepland?
7.Hoeveel van het projectbudget is al opgebruikt?
Graag ook de gegevens in Excel-bestand.
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
ANTWOORD 
op vraag nr. 1032 van 10 september 2021
van MAAIKE  DE VREESE
1.a.Het project dient om de 4 maanden te rapporteren bij het Programmasecretariaat  
van EFRO. Op dit moment beschikken we over de informatie  tot en met 30 april 
2021. Het volgende rapport  met info tot en met 31 augustus is in opmaak.
In 2020 en de 1ste helft van 2021 is vooral  ingezet op de sensibilisering  van de 
verschillende ondernemingen via verschillende  thematische webinars, zoals 
“Customs Essentials  & belangrijkste douanepijlers” en “Internationale 
tewerkstelling na de Brexit”. Doorheen  het project zullen  er meer sessies  opgezet 
worden specifiek naar de speerpuntsectoren  van de regio toe. Deze informatie- en 
sensibiliseringssessies werden uitgevoerd  door de projectpartners, maar ook in 
samenwerking met experten en de bevoegde instellingen  ter zake. Hierbinnen is 
ook de website ‘West Flanders Gateway to Europe’  gelanceerd waar alle informatie 
terug te vinden is voor West-Vlaamse ondernemingen over handel en samenwerking  
met het Verenigd Koninkrijk na de brexit.
De exportdifferentiatie is opgestart en in volle uitbouw, waarbij FIT al diverse 
bedrijven heeft gescand op het vlak van export, en er nog verschillende  gepland  
zijn nu na de zomer. Deze actie zal ook doorgezet worden doorheen het hele project. 
In het najaar van 2021 wordt  dan de productconformering uitgerold,  waarbij 
bedrijfsvragen en het kennis/expertise-aanbod  aan elkaar  worden  gelinkt. De 
logistieke ketens (productflow) worden ondertussen uitgetekend en zijn in opbouw, 
om hierin dan vanaf het najaar bedrijven te ondersteunen.
Het aquisitieplatform is nog in oprichting. Eerst moeten  de kloofanalyses  nog 
gefinaliseerd worden  en gepresenteerd worden, aangezien deze de essentiële basis 
zijn voor een gericht  actieplan en dito acties.  In het najaar volgen hierop  de Invest  
seminars en de gerichte  acquisitie-acties naar het ondernemersveld.
De bedrijven  worden  doorheen het project  dus op verschillende  manieren bereikt: 
via webinars  en andere infosessies, de exportscan, productconformering en 
productflow, en via acquisitie. De acties rond productconformering & productflow 
en acquisitie  worden  in het najaar opgestart. 
In het kader van de sensibilisering zijn ondertussen  9 webinars gehouden,  waarbij 
er telkens tussen de 80 en 130 ondernemers aanwezig waren. Daarnaast zijn er al 
30 bedrijfsbezoeken uitgevoerd door POM West-Vlaanderen,  VOKA en UNIZO.  FIT 
heeft dan weer 31 exportscans  uitgevoerd tot mei 2021. Het totale bereik zit dus 
op dit moment  op 998 ondernemingen. Zoals eerder  gezegd  moeten we de 
gedetailleerde cijfers van het 2de kwartaal van 2021 nog ontvangen. Het hoge bereik 
komt onder andere ook door de coronacrisis, waardoor de verschillende sessies  
digitaal zijn gehouden. Dit heeft de drempel  om deel te nemen verlaagd.  Op het 
begeleidingscomité in oktober zullen  deze cijfers besproken en extra toegelicht 
worden.
Omwille van confidentialiteit kunnen we geen lijst geven van de bereikte 
ondernemingen.
b.Het totale bereik staat nu op 2.398  ondernemingen. Deze zijn bereikt op 
verschillende manieren en via verschillende  instrumenten:
-De webinars;
-De website ‘West Flanders Gateway to Europe’;
-De bedrijfsbezoeken;
-Analyses door de exportmeter.
Andere instrumenten zullen nog later in de projectperiode  opgestart worden, zoals 
het acquisitieplatform en de productconformering (zie overzicht  hierboven).
De webinars hadden tot nu toe een totaal bereik  van 937 ondernemingen.  De lijst 
is hierboven opgesteld. Het betreft hier sector-  en themaspecifieke webinars ter 
voorbereiding van én anticiperend op de brexit. Vanaf januari 2022 komen er 
presentaties met actuele  informatie over de regelgeving en akkoorden  na de brexit.  
Via ‘West Flanders Gateway to Europe’ is een actuele website aangeleverd,  waarvan 
alle informatie aangeleverd  is door het Conquer-partnerschap van POM West-
Vlaanderen, FIT, Voka en Unizo. Hierbij  werd ook VLAIO betrokken. Tot nu kende 
de website  ca. 1.400  unieke bezoekers.
Verder werden ook nog 30 bedrijfsbezoeken uitgevoerd in West-Vlaanderen.  
Centraal stond daarbij een bespreking onder begeleiding van Voka en Unizo met als 
doel: een impactanalyse te maken van nieuwe ontwikkelingen  in de globale  
markteconomie; het in kaart brengen van de nodige maatregelen om de continuïteit 
van de bedrijfsvoering in deze context  te garanderen; en assistentie  bij de 
uitvoering en concrete  implementatie op bedrijfsniveau.
Ten slotte  rolde FIT de Exportmeter  uit over de West-Vlaamse bedrijven. Via deze 
meter werd nagegaan  of een onderneming  klaar is om te exporteren, en wat 
eventuele lacunes of bedreigingen hierbij  kunnen zijn. Op dit moment zijn er 31 
analyses gebeurd. In oktober organiseert het partnerschap de hybride webinar  ‘De 
EXPORTmeter: hoe ondersteunt Flanders  Investment & Trade  u bij uw export?’. Dit 
zal de afname van de exportmeter nog een boost geven in de regio.
2.Inzake de impactanalyse: deze wordt  door de studiedienst Data, Studie en Advies van 
de POM West-Vlaanderen mee op basis van data van andere overheidsinstellingen,  
constant gemonitord.  Titel Datum Aantal deelnemers
Mijn eerste export naar het VK na de  Brexit 14 oktober 2020 116
Customs Essentials & belangrijkste douanepijlers
30 oktober 2020 82
Brexitproof logistiek en  haven van Zeebrugge: 
in de praktijk13 november 2020 89
Internationale tewerkstelling na  de Brexit 20 november 2020 90
Mijn eerste export naar het VK na de  Brexit 22 januari 2021 141
Customs Essentials & belangrijkste douanepijlers
5 februari 2021 144
Brexitproof logistiek en  haven van Zeebrugge 26 februari 2021 147
Internationale tewerkstelling na  de Brexit 12 maart 2021 92
Hoe zet  u knowhow  om in concrete innovatie 
voor uw  bedrijf?23 april 2021 36
Het adaptatieplan maakt onderdeel uit van enerzijds  het exportplan dat voorlopig  
beoogd wordt voor oplevering  in het najaar van 2021. Deze wordt mee gevoed door de 
reeds uitgevoerde en de lopende audits van FIT in het kader van de exportmeter. 
Hetzelfde geldt voor het implementatieplan, waarbij het exportplan een concrete 
invulling beoogt van concrete acties (zoals groepsdeelname  aan beurzen,  een 
overkoepelende marktbenadering via de sociale partners, individuele trajecten  via de 
bestaande kanalen….). Op vandaag is daarvoor, naast  voormelde acties,  de analyse 
lopende inzake  de preferentieel te benaderen  markten, en dit op basis van huidige  
exportcijfers, exporttendenzen,  de vaste participatie van FIT (of andere partners)  aan 
internationale events/beurzen…
Ook voor het acquisitieplan is het project  lopende,  waarbij de afronding van de lopende 
kloofanalyses de basis vormen voor de uitwerking van een concreet  acquisitieplan in 
het najaar. Essentieel  daarbij is dat per speerpuntsector (1) de target  countries en (2) 
de target  companies uit die analyses naar voor komen die de basis vormen voor 
doelgerichte acquisitie-acties, naast de hierboven aangehaalde meer generieke  acties  
naar ‘ambassadeurs’  van G2E (in casu de ambassades, het VLEV-netwerk, het VIDW-
netwerk…). 
Tot slot dient vermeld  dat de POM West-Vlaanderen vandaag, in samenwerking met 
FIT en de belangrijke internationale spelers richting  het Verenigd Koninkrijk,  in casu de 
haven van Zeebrugge, in volle voorbereiding is van de inrichting  van een VOL 
(Verbindingsofficier Londen),  zijnde een effectieve aanwezigheid in Londen in functie  
van de uitbouw van een netwerk met voor de West-Vlaamse speerpunten  relevante 
actoren. Op die manier  wil West-Vlaanderen concrete vragen van West-Vlaamse 
ondernemingen, kenniscentra, etc. in samenwerking  met de aanwezige diensten van 
onder meer FIT en de ambassades accuraat kunnen opvolgen en hen in contact brengen 
met de meest geëigende VK-actoren. 
3.a.Op dit moment  zijn er nog geen buitenlandse investeerders aangetrokken,  hoewel  
er enkele leads zijn die opgevolgd worden  door VLAIO  en FIT. De informatie  rond 
acquisitie is wel al voorzien op de website  ‘West Flanders  Gateway to Europe’.
Het project heeft op dit punt wat vertraging opgelopen, voornamelijk door de 
coronacrisis. Het acquisitieplatform  zal pas in het najaar van 2021 opgestart 
worden. Door de zeer scherpe coronamaatregelen  voor het Verenigd Koninkrijk zijn 
er voorlopig ook nog geen missies van start gegaan om daar direct in contact te 
komen met bedrijven  om deze te werven. Dit is voorzien voor het 2de projectjaar.
De bovenvermelde acties worden samen  met het Exportplan  en het Acquisitieplan, 
na afklopping tussen  de projectpartners (inzonderheid POM West-Vlaanderen en 
FIT) binnenkort voorgelegd aan het Brexitplatform  West-Vlaanderen.  Vervolgens 
kan het acquisitieplatform geïnstalleerd worden. 
b.VLAIO  beschikt  niet over een exhaustief overzicht van alle dossiers  voor de periode 
2018-2021. Ik verwijs daarvoor naar FIT.
4.De gunning voor de kloofanalyses gebeurde in het voorjaar van 2021. De analyses zijn 
ondertussen opgeleverd en omvatten de sectoren van de drie gevestigde domeinen 
binnen de Fabrieken voor de Toekomst in West-Vlaanderen: Machinebouw & 
Mechatronica (M&M), Nieuwe  Materialen, en Voeding & Gezondheid. De kloofanalyses  
van M&M en Nieuwe Materialen werden in juli al voorgesteld aan het ondernemersveld, 
en worden momenteel gevalideerd en voorzien van het concreet West-Vlaams aanbod. 
De andere analyses  worden de komende maanden gepresenteerd,  maar ondertussen 
is de analyse rond Voeding en Gezondheid ook al in de fase van het aanvullen van het 
West-Vlaams aanbod (zij het nog in de startfase).
De resultaten  van de hierboven vermelde kloofpanalyses worden nog dit najaar 
verwerkt in een Acquisitieplan  (dit is in concreto een selectie van focusactoren en 
bestemmingslanden met daaruit volgend  een adequaat doelgericht  actieplan per aan 
te trekken  actor). Dit wordt dan toegelicht in specifieke seminaries. 
5.De uitbouw van een structureel bruggenhoofd tussen het Verenigd Koninkrijk en Europa 
betreft de versterking van de positie van de haven van Zeebrugge  als toegang voor de 
goederenstromen tussen het Verenigd Koninkrijk en Europa. Bijzondere  aandacht  gaat 
hierbij naar de mondiale stromen die vandaag via het Verenigd Koninkrijk Europa 
aandoen. Het project beoogt  onder meer minimum 2 ondernemingen aan te trekken 
die Zeebrugge  als logistieke hub hanteren voor dergelijke stromen en een verhoging 
van de goederenstromen Verenigd Koninkrijk -Europa via Zeebrugge met 5% t.o.v. 
pre-brexit-jaar 2018. Hiervoor zijn er al verschillende webinars  georganiseerd, onder 
andere samen  met RX Seaport, waarbij het belang  van Zeebrugge wordt  voorgesteld 
en op welke manier deze gebruikt kan worden als logistiek  centrum voor (West-
)Vlaanderen naar het Verenigd  Koninkrijk toe. De concrete acquisitie  van bedrijven 
gebeurt in het 2de projectjaar.
Het partnerschap  van Conquer  omvat FIT, VOKA en UNIZO als directe projectpartners, 
en VLAIO  als lid van de Stuurgroep,  waardoor  enkele van de belangrijkste partners 
voor de Vlaamse aanpak van de brexit mee opgenomen zijn in de werking van Conquer.  
Zij waken  erover  dat de activiteiten  van Conquer  additioneel  zijn op de werking van 
andere Vlaamse  initiatieven, er voldoende  afstemming is tussen al deze projecten, en 
er waar nodig samengewerkt wordt. Het EFRO-project voorziet dan ook enkel acties uit 
te voeren  die nog niet aan bod komen binnen andere  Vlaamse initiatieven, zoals 
Gateway2Britain dat wordt uitgevoerd door dezelfde projectpartners. Hierdoor is de 
afstemming dus verzekerd.
6.Het project  kent verschillende evaluatiesystemen.  Allereerst moeten de projectpartners  
viermaandelijks een inhoudelijk en financieel  rapport indienen bij het EFRO-
programmasecretariaat. Het volgende rapport met info tot en met 31 augustus 2021 is 
in opmaak.  Daarnaast is er een begeleidingscomité geïnstalleerd,  waar naast alle 
projectpartners het EFRO-programmasecretariaat en VLAIO in zetelen.  Dit komt 
minstens driemaal samen tijdens  de projectperiode. Het volgende comité is gepland  in 
oktober. Hierbij zullen  de verschillende  projectacties overlopen  worden, inhoudelijk en 
financieel, en zal er gekeken worden naar waar eventuele bijsturing nodig is. Voor de 
uiteenzetting van de stand van zaken verwijs  ik naar mijn antwoord onder vraag 1. 
7.Op dit moment zijn er nog geen uitbetalingen geweest van EFRO-  of Vlaamse  middelen 
aan de projectpartners. Dit zal gebeuren na het begeleidingscomité van oktober.
