title: Bouwstop voor signaalgebieden - Verkaveling Hoekakker (Ekeren)
thema: Ruimtelijke ordening
pdf link: https://docs.vlaamsparlement.be/pfile?id=1747735
thema link: https://www.vlaamsparlement.be/parlementaire-documenten/schriftelijke-vragen/1548018
SCHRIFTELIJKE VRAAG
nr. 1276
van FILIP DEWINTER
datum: 5 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bouwstop voor signaalgebieden  -  Verkaveling Hoekakker (Ekeren)
De minister maakte recent bekend dat als gemeenten in overstromingsgevoelig gebied 
toch een bouwvergunning geven, de Vlaamse overheid daartegen automatisch in beroep 
gaat. “De kans is groot  dat ze zo de bouwvergunning tegenhoudt, net omdat  het een 
overstromingsgebied is”, wordt in de media opgetekend. De minister zou daarbij 
vertrekken vanuit de 235 zogenaamde signaalgebieden, die nu niet bebouwd zijn en dat 
best ook blijven. 
In Ekeren werd een aanvraag voor een nieuwe verkaveling  ingediend voor het 
signaalgebied Hoekakker, dat behoort tot het Benedenscheldebekken. Het openbaar 
onderzoek is momenteel lopende  (van 26 juli tot 24 augustus). Belangrijk om weten - in 
functie van de overstromingsgevoeligheid - is bovendien dat in de onmiddellijke 
omgeving van de Hoekakker  nog andere  belangrijke  infrastructuurwerken in de planning 
staan, zoals de aanleg  van een ongelijkgrondse spoorkruising (waarvoor inmiddels ook al 
een aanvraag  voor een omgevingsvergunning werd ingediend),  de tweede 
spoorontsluiting van de haven,  de leidingstraat  Antwerpen-Ruhr en de nieuwe  
autosnelweg A102.
1.Hoe beoordeelt de minister deze nieuwe  verkaveling, ook in het licht van de andere 
geplande infrastructuurprojecten in deze omgeving? 
2.Heeft  de minister al proactief stappen  gezet  richting het Antwerpse stadsbestuur met 
het advies  deze aanvraag voor de verkaveling van de Hoekakker ongunstig  te 
beslissen of zal ze dit nog doen? Wat was desgevallend het resultaat van dat 
overleg? 
3.Kan de minister  - in lijn met haar aankondiging - nu al bevestigen effectief in beroep 
te zullen gaan tegen  de eventuele toekenning  door de stad Antwerpen  van een 
verkavelingsvergunning voor dit gebied? 
4.Welke andere initiatieven zal de minister desgevallend nog nemen dienaangaande?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1276 van 5 augustus 2021
van FILIP DE WINTER
1.Omwille van de aanwezige overstromingsproblematiek  en het mogelijk conflict  met 
toekomstige ontwikkelingen werd voor het signaalgebied Hoekakker I (deelgebied 
Hoekakker) op 31/03/2017 door de Vlaamse regering een ontwikkelingsperspectief 
goedgekeurd. In lijn met deze beslissing werd op 2 mei 2018 door de gemeenteraad  
van de stad Antwerpen een gemeentelijk RUP Hoekakker definitief vastgesteld.  Hierbij 
wordt het centrale gedeelte als bouwvrije  zone (park) aangeduid. Binnen  dat gebied  
dient een waterbuffer van 40.000  m³ gerealiseerd te worden  in functie van eventuele  
bebouwing.
De initiatiefnemers van de verkaveling  hebben  intussen inderdaad een aanvraag tot 
verkaveling met aanleg van wegenis ingediend bij het stadsbestuur 
(OMV_2021108718). Deze aanvraag  volgde op een eerdere aanvraag 
(OMV_2017008450) voor de realisatie van het park en de buffering, die na 
vergunning door de minister (in graad van beroep) recent door de Raad voor 
Vergunningsbetwistingen werd vernietigd. Op dit moment analyseer ik het arrest met 
het oog op het nemen van een nieuwe beslissing over die aanvraag 
(OMV_2017008450).
Wat de recent ingediende  verkavelingsaanvraag (OMV_2017008450) betreft, verwijs 
ik naar het stadsbestuur Antwerpen als bevoegde vergunningverlenende overheid  in 
eerste aanleg. Als minister van Omgeving heb ik geen beslissings- noch 
adviesbevoegdheid in deze. Op dit ogenblik is het openbaar onderzoek afgesloten  en 
werden de adviezen ingewonnen. Volledigheidshalve kan ik meedelen dat de Vlaamse 
Milieumaatschappij (VMM) enkel  adviesinstantie  is met betrekking  tot het grondwater.  
Voor de andere aspecten van de watertoets is de provinciale  dienst Integraal 
Waterbeleid de adviesinstantie.  De stad heeft op 20 juli advies gevraagd aan de 
provincie hieromtrent. Ik verneem  dat de POVC op 5 oktober advies zal uitbrengen  
over dit dossier. 
Het komt in eerste aanleg het stadsbestuur toe over deze aanvraag een beslissing te 
nemen, rekening  houdende met de bezwaren, adviezen  en vigerende  regelgeving,  in 
het bijzonder de watertoets. 
Voor wat betreft de andere infrastructuurwerken in de omgeving, deze zullen  
eveneens steeds beoordeeld worden  op hun impact op het watersysteem en het 
waterbergend vermogen. Ik zal dit jaar nog een beslissing nemen over de 
omgevingsvergunning voor de nabijgelegen ongelijkgrondse spoorkruising Oude 
Landen, waarvoor de adviesronde  nog loopt.  Het overstromingsgevoelige karakter 
van die zone is daarbij ook een belangrijk aandachtspunt.
2.Naar aanleiding van de recente waterproblematiek en het arrest  van de Raad voor 
Vergunningsbetwistingen met betrekking  tot de vernietigde  omgevingsvergunning  
voor de aanleg van het park (OMV_2017008450) is er een overleg geweest met het 
stadsbestuur. Ik heb daarbij aangegeven dat ik alle aspecten in dit dossier zal 
onderzoeken vooraleer ik een nieuwe beslissing zal nemen  in dit dossier.
Het komt niet aan mij als minister van Omgeving toe het stadsbestuur op de ene of 
andere manier te instrueren  op welke manier zij over de lopende 
verkavelingsaanvraag (OMV_2021108718)  dient te beslissen. Zoals ik reeds  heb 
geantwoord op deelvraag 1, zal het stadsbestuur daarover oordelen,  rekening  
houdende met de bezwaren, adviezen en vigerende  regelgeving, in het bijzonder de 
watertoets.
3.Aangezien er op dit moment nog geen beslissing is genomen  door het stadsbestuur in 
eerste aanleg, kan ik geen enkele  uitspraak  doen over eventueel beroep tegen een 
eventueel afgeleverde vergunning.
4.Als minister  dien ik in eerste instantie een beslissing te nemen omtrent de vernietigde 
vergunning voor de aanleg van het park (OMV_2017008450). Eerstdaags zit ik 
hierover samen met mijn administratie om de draagwijdte van het arrest  van de Raad 
voor Vergunningsbetwistingen te analyseren en een duidelijk beeld te krijgen van de 
actuele waterproblematiek aan de hand van de meest actuele en volledige informatie  
dienaangaande.
