title: Internationaal toerisme in Vlaanderen - Onderzoek naar de carbon footprint
thema: Natuur en Milieu
Toerisme
pdf link: https://docs.vlaamsparlement.be/pfile?id=1751848
thema link: https://www.vlaamsparlement.be/parlementaire-documenten/schriftelijke-vragen/1549191
SCHRIFTELIJKE VRAAG
nr. 1339
van CATHY  COUDYSER
datum: 7 september 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Internationaal toerisme in Vlaanderen  -  Onderzoek  naar de carbon footprint
In antwoord op mijn schriftelijke vraag  nr. 533 van 22 januari 2021 gaf de minister mee 
dat in februari van dit jaar een onderzoek zou worden  opgeleverd  via hetwelk  getracht 
zou worden  om de ecologische voetafdruk  te bepalen van internationale toeristen in 
Vlaanderen. Dit onderzoek werd toevertrouwd aan de Universiteit van Breda, meer 
bepaald het Centre for Sustainability, Tourism and Transport (CSTT).
Het Centre for Sustainability, Tourism and Transport van Breda University of Applied 
Sciences publiceert in samenwerking  met NRIT Onderzoek  en NBTC-NIPO Research sinds 
2008 jaarlijks een onderzoek naar de emissies van kooldioxide (de carbon footprint) die 
worden veroorzaakt door Nederlandse vakantiegangers in binnen- en buitenland.
1.Kan de minister  de concrete invalshoek  van dit onderzoek  motiveren? Waarom heeft 
Toerisme Vlaanderen ervoor gekozen om de CO2-uitstoot van internationale  
toeristen in Vlaanderen in kaart te brengen (en bijvoorbeeld niet de carbon  footprint  
van Vlaamse toeristen in binnen- en buitenland)?
2.Welke onderzoeksmethodologie werd gehanteerd door de onderzoekers?
3.Kan de minister de voornaamste resultaten toelichten die uit dit onderzoek naar 
voren zijn gekomen?
4.Heeft  Toerisme  Vlaanderen in het verleden al een soortgelijk  onderzoek laten 
uitvoeren, waardoor  er ook evoluties kunnen  waargenomen worden?  
Zo ja, van wanneer dateert dit onderzoek en welke evoluties  zijn waar te nemen?
Zo niet, overweegt de minister dit onderzoek periodiek te herhalen  en zo ja, welke  
tijdspanne wordt daarbij best in acht genomen?  
5.Welke beleidsconclusies trekt de minister uit de resultaten van dit onderzoek?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1339 van 7 september 2021
van CATHY COUDYSER
1.De ecologische voetafdruk, en met name  de uitstoot van broeikasgassen,  is een ‘hot 
topic’. De erschillende beleidsniveaus hebben hier terecht  aandacht voor. Onder andere 
de Europese  Commissie wil via de European Green Deal de netto broeikasgasemissies 
met minstens 55% laten dalen tegen  2030 (t.o.v. het 1990 niveau)  en een volledig 
klimaatneutrale groei bereiken tegen  2050. Als verantwoordelijk Vlaams minister is dit 
een thema waar ik ook volop  mee bezig ben.  
Zoals ik reeds in andere klimaatdossiers aangaf,  wil ik mijn beleid niet baseren op 
blinde slogans, maar wel op harde feiten. En daarom is het noodzakelijk een beter zicht 
te krijgen op de ecologische voetafdruk van de verschillende economische sectoren. De 
toeristische sector is hierbij bijzonder complex. Volgens de TSA-afbakening  omvat de 
toeristische sector immers maar liefst 60 verschillende NACE5-codes. De meeste 
hiervan vallen bovendien niet onder het huidige European Emissions Trading System 
(EU ETS) en hun exacte uitstoot  is dan ook vaak onbekend.  Hierdoor dringt een 
specifiek gericht onderzoek zich op.
De keuze voor internationaal toerisme in Vlaanderen is tweeledig:  
-De eerste en voornaamste reden  is het feit dat de grootste impact veroorzaakt 
wordt door transport, en dan voornamelijk  vliegverkeer. Dit maakt dat 
internationaal toerisme in grootteorde  veel zwaarder zal doorwegen dan 
binnenlands toerisme. 
-Een tweede, eerder prozaïsche reden,  is het gegeven dat de werking van het 
agentschap Toerisme  Vlaanderen gericht is op inkomend internationaal toerisme. 
Binnenlands toerisme en uitgaand toerisme vallen niet binnen  de specifieke 
bevoegdheden van het agentschap. 
2.De onderzoekers  gebruiken een methode die eveneens  werd toegepast  in verschillende 
bestemmingen in Nederland. Omdat specifieke  uitstootgegevens per toeristische 
subsector (i.e. de 60 NACE5-codes) ontbreken, wordt er gerekend vanuit de vraagzijde.  
Specifiek wordt kennis vanuit de STATBEL  aankomst- en overnachtingscijfers van alle 
internationale markten gecombineerd met kennis uit de bezoekersonderzoeken van 
Toerisme Vlaanderen en partners (het Kunststedenonderzoek, Kustonderzoek en 
Vlaamse Regio-onderzoek).  Uit deze onderzoeken wordt informatie gehaald over 
activiteiten en vervoerskeuzes ter plaatse, de combinatie van bezoeken aan Vlaanderen 
met andere bestemmingen en gekozen accommodatievormen.
Voor alle landen worden afstanden berekend tot Vlaanderen en – daar waar 
detailinformatie ontbreekt, aangezien de bezoekersonderzoeken beperkt zijn tot de 12 
belangrijkste markten van Vlaanderen – wordt het transportmiddel  ingeschat op basis 
van afstand. 
Vervolgens worden er conversiefactoren toegepast voor transportmiddelen, toeristische 
activiteiten en accommodatievormen. Deze conversiefactoren zijn gebaseerd op 
internationale onderzoeken en geven uitstootwaarden aan gereisde  kilometer (voor 
vervoer), gespendeerde nachten (voor accommodatie) en aantal bezoeken (voor  
activiteiten). Zo wordt voor accommodatie bijvoorbeeld ingeschat dat een verblijf in 
een hotel 20,6 kg CO2 per nacht  uitstoot,  terwijl dit voor een B&B 15,1 kg is en voor 
een kampeerterrein 7,9 kg. 
Een belangrijke correctiefactor  werd eveneens toegepast op internationale  bezoekers 
die naast Vlaanderen  ook nog andere bestemmingen (bv. Frankrijk, Nederland) 
bezoeken binnen dezelfde reis. In dit geval  is het foutief om de gehele uitstoot van het 
vliegen van en naar de bestemming toe te rekenen aan Vlaanderen en werd dit 
gecorrigeerd op basis van het aantal  gespendeerde  nachten.  Indien bijvoorbeeld  5 
nachten in Vlaanderen werden doorgebracht voor een reis van in totaal 20 nachten,  
dan werd 25% uitstoot van het transport toegeschreven aan Vlaanderen. 
3.In 2019 bedroeg de totale CO2-emissie voor inkomend toerisme  in Vlaanderen 2334 
megaton, waarvan  1624 Megaton toe te wijzen was aan de 12 belangrijkste  
bezoekersmarkten. 
In totale emissies werd de grootste uitstoot  gegenereerd door bezoekers uit 
-de Verenigde Staten  (311,5 Kiloton), gevolgd  door 
-Nederland  (276,1  Kiloton), 
-Duitsland (226,9 Kiloton), 
-Frankrijk (217,5 Kiloton), 
-het Verenigd Koninkrijk (134,5 Kiloton) en 
-China (114,4 Kiloton). 
Maar dit is uiteraard  ook gelinkt aan de bezoekersaantallen die voor deze landen een 
stuk hoger liggen.
Indien de totale uitstoot  gedeeld  wordt door het aantal  aankomsten uit elk land, wordt  
een uitstoot per trip gevonden en verandert bovenstaande  rangschikking. In dit geval 
is de uitstoot direct  gerelateerd aan afstand en wordt de rangschikken  gedomineerd 
door eilandengroepen uit de Stille Oceaan,  zoals
-Amerikaans Samoa (886 kg per trip), 
-Christmaseiland (846,2  kg per trip), 
-Zuid-Georgië en de Zuidelijke Sandwicheilanden (839,5 kg per trip) en 
-de Cookeilanden  (812,5 kg per trip). 
De absolute bezoekerscijfers uit deze markten zijn evenwel zeer beperkt. Indien we 
enkel kijken naar onze belangrijkste aankomstmarkten,  is de volgorde  als volgt:
-de Verenigde Staten  bovenaan (720,1 kg per trip), gevolgd door 
-China (719,8 kg per trip), 
-Japan  (701,5  kg per trip) en 
-Rusland (413 kg per trip).
De gemiddelde dagelijkse CO2-emissie per bezoekers was 63 kg. Ter vergelijking, de 
gemiddelde dagelijkse CO2 emissie van een inwoner in Vlaanderen is 27,2 kg. Dit wordt 
grotendeels veroorzaakt  door de impact die transport heeft op de ecologische  
voetafdruk en dan met name vliegtuigreizen waarvoor  de CO2-emissie per dag al gauw  
verdubbelt ten opzichte van het gemiddelde.
Om tot een kosten-baten analyse te komen,  werd er eveneens een eco-efficiëntie-
indicator berekend. Deze kon wel enkel  berekend worden voor de 12 belangrijkste 
markten, aangezien er gebruik moet gemaakt worden van bezoekersonderzoeken om 
de bestedingen te kunnen inschatten.  In deze methode wordt de CO2-uitstoot per 
bezoeker afgezet  tegen het gemiddelde  bestedingsbedrag. Met andere woorden  
kilogram uitgestoten CO2 wordt berekend per gespendeerde euro, waarbij markten  die 
meer economische  opbrengsten genereren voor relatief  lagere  uitstoten dus de 
voorkeur genieten. Algemeen genomen zijn Europese landen hierbij interessanter dan 
intercontinentale toeristen,  met een eco-efficiëntie  van 0,39 kg CO2 per bestede  euro, 
ten opzichte  van 0,75 kg uitstoot per bestede euro voor intercontinentale markten. 
De meeste  interessante markten zijn:
-Zwitserland  met een eco-efficiëntie van 0,23 kg CO2/€, gevolgd door 
-Luxemburg (0,24 kg CO2/€), 
-het Verenigd Koninkrijk (0,28 kg CO2/€), 
-Frankrijk (0,36 kg CO2/€), 
-Duitsland (0,36 kg CO2/€) en 
-Nederland  (0,39 kg CO2/€). 
Minst interessant op dat vlak zijn 
-de Verenigde Staten  (1,47  kg CO2/€), 
-China (1,72 kg CO2/€) en 
-Japan  (2,93  kg CO2/€).
4.Dit onderzoek  is het eerste dergelijk onderzoek dat voor Vlaanderen werd uitgevoerd, 
dus kan er weinig  gezegd worden over evoluties.
Maar we kunnen  wel met quasi-zekerheid  stellen dat - gezien  de grote impact van 
transport van en naar de bestemming  - de groei in toeristische  aankomsten en 
overnachtingen pre-Covid-19  de ermee gepaard gaande uitstoot verhoogd heeft. 
Eventuele verbeteringen in uitstoten van vliegtuigen, cruiseschepen  en auto’s zijn 
hierbij onvoldoende om de groei in aantallen te compenseren.
Momenteel lijkt het niet nuttig dit onderzoek jaarlijks of 2-jaarlijks  te herhalen  omdat 
de resultaten vooral  samenhangen  met enerzijds  het aantal bezoekers en anderzijds 
met de eco-efficiëntie van transport, accommodatie en attracties.  Technologische 
verbeteringen en vergroening van de sector  gebeurt momenteel  niet met een 
dusdanige snelheid dat er een wezenlijk verschil zal zijn op twee jaar tijd. 
Een frequentie van vijf jaar lijkt me op dit vlak eerder  aangewezen.  Dit kan dan 
gekoppeld worden aan onderzoeken  naar het ‘profiel van de toerist’ waarin o.a. gepeild 
wordt naar de activiteiten  die ze ondernemen, hun uitgaven…
5.De voornaamste conclusie  is – niet geheel verrassend – dat de CO2-emissie  sterk 
samenhangt met het transportmiddel  waarmee men naar Vlaanderen komt.  De 
belangrijkste winst lijkt me dan ook te zitten in het vergroenen van het vervoer over 
lange afstanden.  
Bezoekers uit verre  markten kunnen enkel  naar Vlaanderen komen met het vliegtuig. 
Ik hoop dan ook dat door technologische  vooruitgang de luchtvaartsector  kan 
vergroenen.  
Voor de Europese markten  moet meer ingezet worden  op snelle treinverbindingen  en 
nachttreinen. Deze evolutie is nu reeds aan de gang.  Zo zien we meer en meer 
nachttreinen naar en van verdere  Europese bestemmingen starten.  Toch kan op dit 
vlak nog veel verbeterd worden. Dit past zeker in het beleid  van Europa, maar wij 
kunnen dit uiteraard vanuit Vlaanderen extra ondersteunen.  
Daarnaast zet ik sowieso  in de komende jaren verder in op het verduurzamen van de 
toeristische sector. Duurzaamheid  was bijvoorbeeld een van de thema’s waarvoor 
toeristische ondernemingen aanspraak konden  doen op een financiering  via het Vlaams  
Stimulusprogramma.  
