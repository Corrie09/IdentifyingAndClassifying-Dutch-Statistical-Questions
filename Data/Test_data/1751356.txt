title: Suïcide - Regionale spreiding (3)
thema: Gezondheid
Welzijn en Gezin
pdf link: https://docs.vlaamsparlement.be/pfile?id=1751356
thema link: https://www.vlaamsparlement.be/parlementaire-documenten/schriftelijke-vragen/1548377
SCHRIFTELIJKE VRAAG
nr. 837
van KATRIEN  SCHRYVERS
datum: 25 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Suïcide  -  Regionale spreiding  (3)
Uit de evaluatie  van het tweede Vlaams Actieplan  Suïcidepreventie 2012-2020 blijkt dat er 
tussen 2000 en 2018 een daling was van 26 procent in het aantal suïcides in Vlaanderen. 
De daling is vrij gelijkend voor beide geslachten met een daling van 31 procent  bij vrouwen  
en 26 procent  bij mannen. Er zijn wel wat verschillen tussen sommige leeftijdsgroepen. Zo 
ligt de daling in de leeftijdsgroep 45-49 jaar het laagst.
Uit antwoorden op eerdere schriftelijke vragen van mij bleek  ook al dat er significante  
verschillen zijn in het aantal overlijdens door suïcide tussen de Vlaamse provincies. In zijn 
antwoord op mijn schriftelijke vragen nr. 47 van 14 oktober 2020 en nr. 602 van 26 april 
2021 stelde de minister  dat de regionale suïcidecijfers voor 2018 nog niet beschikbaar 
waren. In antwoord op die laatste vraag  gaf de minister  ook informatie  over de conclusies  
uit het onderzoek  naar de mogelijke verklaringen van de regionale verschillen. In het 
algemeen blijft het belangrijk om in te zetten op het wegnemen van stigma en 
schaamtegevoelens ten opzichte van professionele hulp, aangezien deze een 
beschermende factor is. Ook zorgcontinuïteit in de zorgpaden in regionale  netwerken is 
van groot belang.
1.Zijn er voor 2018,  2019 en 2020 significante regionale verschillen vast te stellen  met 
betrekking tot het aantal zelfdodingen? Graag  een illustratie met cijfers.
2.Hoe verhouden  deze cijfers zich tot de voorgaande jaren?
3.Kan er een beeld worden gegeven van de regionale verschillen wat betreft  de 
suïcidepogingen voor 2020? Hoe verhouden deze cijfers  zich tot de voorgaande jaren?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 837 van 25 augustus 2021
van KATRIEN  SCHRYVERS
De (regionale) suïcidecijfers op basis van de overlijdenscertificaten  zijn nog niet 
beschikbaar voor 2018, 2019 en 2020. 
Onze partnerorganisatie het Vlaams Expertisecentrum Suïcidepreventie (VLESP)  is op zoek 
gegaan naar betrouwbare data die een zicht kunnen geven op de evolutie  van suïcide en 
suïcidepogingen ten gevolge van corona in 2020. 
Vanuit de Eenheid  voor Zelfmoordonderzoek, welke de gegevens  van suïcidepogingen 
registreert in samenwerking met Vlaamse ziekenhuizen,  zijn al data voorhanden voor het 
volledige jaar 2020 van 28 van de 34 ziekenhuizen in Vlaanderen die registreren.  Wanneer  
specifiek naar het aantal suïcidepogingen van al deze 28 ziekenhuizen samen vanaf de 
start van de eerste lockdown wordt  gekeken, worden duidelijk minder pogingen  
geobserveerd in vergelijking met dezelfde periode in 2019.  Wanneer de ziekenhuizen 
afzonderlijk worden bekeken, kan er bij 7 van de 28 ziekenhuizen wel een stijging worden 
gezien. Dit zou kunnen  wijzen op regionale verschillen. De beschikbare cijfers  van het 
aantal aangemelde  suïcidepogingen via spoedopnamediensten in Vlaanderen  voor 2019 en 
2020 worden  in de bijlage gegeven.
Daarnaast heeft de Federale Politie  hun gegevens over suïcide en suïcidepogingen  voor 
2020 gedeeld met VLESP. Deze voorlopige  gegevens kunnen  eveneens teruggevonden 
worden in de bijlage, waarbij de cijfers van de pogingen en suïcides voor 2020 in België 
worden vergeleken met de drie voorgaande jaren. Voor Vlaanderen wordt  voor 2020 een 
vergelijking gegeven van de suïcidecijfers  per maand ten opzichte van deze in 2019 en 
2018. Wanneer voor België de suïcidecijfers  voor 2020 per provincie worden vergeleken  
met deze van de voorgaande jaren 2019 en 2018, kan enkel voor de provincie Oost-
Vlaanderen hogere cijfers worden vastgesteld  in 2020 in vergelijking  met de jaren ervoor. 
Ook voor Brussel Hoofdstad werden in 2020 hogere suïcidecijfers opgetekend vanuit  de 
Federale Politie in vergelijking met 2019 en 2018.
Belangrijke opmerking is dat deze gegevens met voorzichtigheid moeten 
geïnterpreteerd worden.  Het gaat immers  om nog niet volledige cijfers. De cijfers  in de 
bijlage zijn nog onvoldoende gevalideerd om te gebruiken voor communicatie  of andere 
doeleinden.
BIJLAGE 
Cijfers suïcide en suïcidepogingen 2020
