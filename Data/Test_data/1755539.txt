title: Sociale huisvestingssector - Circulair bouwen
thema: Wonen
pdf link: https://docs.vlaamsparlement.be/pfile?id=1755539
thema link: https://www.vlaamsparlement.be/parlementaire-documenten/schriftelijke-vragen/1549199
SCHRIFTELIJKE VRAAG
nr. 690
van SARAH SMEYERS
datum: 8 september 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huisvestingssector  -  Circulair  bouwen
In Europa wordt maar liefst 60 procent van alle grondstoffen  gebruikt voor private  en 
sociale woningbouw.  Bovendien is bijna een derde van alle afval afkomstig  uit de bouw. 
Het lijkt dus geen onlogisch idee dat de sociale woonsector met een meer dan behoorlijk 
patrimonium aandacht besteedt aan verduurzaming. Een van de middelen  daartoe is 
efficiënter en spaarzamer  omgaan met grondstoffen en energie.  Enkele SHM’s  (sociale  
huisvestingsmaatschappijen) zetten intussen hiertoe de eerste stappen, zowel op het 
gebruik van grondstoffen  als op het vlak van bouwen op gebouw-  en wijkniveau.
Binnen de sector  van de sociale  huisvesting leeft alvast de idee dat Vlaanderen op dit vlak 
een voortrekkersrol zou kunnen spelen.  Sommigen doen bijvoorbeeld de suggestie om 
teams op te richten die binnen  en buiten de SHM’s onderzoek doen, aan proefprojecten,  
pioniers, experts,… Daarnaast  lijkt er bovenal  nood aan een groter draagvlak.
1.Kan de minister  een overzicht geven van de SHM’s  die nu al actief  werken rond het 
circulaire gebruik  van grondstoffen, energie en materialen?
2.Op welke manier wordt hier vandaag al vanuit de administratie aandacht aan besteed?
3.Ziet de minister  mogelijkheden  om de focus te laten verleggen van recyclage naar 
hergebruik?
4.Acht de minister  het wenselijk om een breder draagvlak te creëren bij de SHM’s inzake 
circulair bouwen?
5.Ten slotte: zijn er al prognoses  beschikbaar over welke  financiële implicaties duurzaam 
bouwen kan hebben  voor de bouw van sociale woningen?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 690 van 8 september 2021
van SARAH SMEYERS
1.De VMSW  houdt  geen gegevens  bij over de circulariteit van projecten. 
2.De Werkagenda Circulair  bouwen is een initiatief van Vlaanderen Circulair,  de OVAM  en 
de VCB. De Werkagenda werd opgesteld om de transitie  naar een circulaire bouwsector 
te concretiseren.  Een kerngroep  maakt een rollend  actieprogramma op voor deze 
Werkagenda waarin overheden,  ondernemers, middenveldorganisaties,  onderzoekers  
en financiers een nieuw beleid, nieuwe zakenmodellen  en economische kansen 
vormgeven. 
De VMSW maakt  deel uit van een aantal projecten en werkgroepen  rond circulair  
bouwen. Zo maakt VMSW deel uit van het expertenpanel binnen het project Circubestek. 
De Circubestek  is een project  van de gerichte call circulaire bouweconomie  2020 met de 
ambitie om een platform te bouwen  met bestekteksten voor circulaire producten en 
oplossingen. 
3.De OVAM werkt momenteel aan een nieuw beleidsplan waarin deze transitie opgenomen 
is. Het plan zet in op o.a. kwaliteitsgaranties, waardecreatie, in kaart brengen van het 
materiaalpotentieel en een draagvlak en kennis over circulair bouwen. Er zijn dus wel 
degelijk mogelijkheden maar dit zit nog vooral in de experimentele fase.
4.Dit kan zeker zinvol zijn. Om circulair bouwen mogelijk te maken  binnen sociale 
huisvesting zal het nodig zijn om in te zetten op sensibilisering  en opleiding.  Ik reken 
daarvoor dan ook op mijn administratie om dit verder te introduceren  binnen  de sociale 
huisvesting. 
5.Er zijn vandaag  nog te weinig  concrete projecten om zicht te hebben op de financiële 
implicaties van circulair bouwen.
