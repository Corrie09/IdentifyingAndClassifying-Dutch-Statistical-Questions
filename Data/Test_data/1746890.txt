title: Gemeenteraad - Neutraliteit voorzitter
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1746890
thema link: https://www.vlaamsparlement.be/parlementaire-documenten/schriftelijke-vragen/1541422
SCHRIFTELIJKE VRAAG
nr. 360
van CHRIS  JANSSENS
datum: 1 juli 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Gemeenteraad  -  Neutraliteit voorzitter
De voorzitter van de gemeenteraad neemt een specifieke plaats in wat betreft  de werking 
van de gemeenteraad. Zo is het de voorzitter  die, conform artikel 24 en artikel 25 van het 
Decreet Lokaal Bestuur, de vergaderingen voorzit, opent en sluit, en belast  is met de 
handhaving van de orde in de vergadering.
Het voorzitterschap impliceert een neutrale houding van de voorzitter  ten opzichte van de 
volledige raad. De voorzitter leidt immers de ganse raad en is niet (louter)  het verlengstuk  
van het college van burgemeester en schepenen. De voorzitter  moet desbetreffend ook 
waken over de rechten van de individuele  raadsleden, ongeacht of zij behoren tot de 
meerderheid of de oppositie.
In sommige  gemeenteraden neemt de burgemeester het voorzitterschap  van de raad op 
zich. Daardoor is er geen duidelijk onderscheid  tussen  de rol van burgemeester en de rol 
van voorzitter van de raad. Bijkomend is het in dergelijke gevallen  niet denkbeeldig dat 
men eerst handelt als burgemeester en pas daarna als voorzitter. Daardoor bestaat de 
facto het risico dat de rechten van de oppositieraadsleden niet optimaal gerespecteerd 
worden.
In andere  gemeenteraden is de voorzitter geen lid van het college,  maar kan het 
voorkomen dat de voorzitter veeleer handelt als lid van de meerderheid of zelfs als 
verlengstuk van het college dan als voorzitter  van de ganse  raad. In dergelijke gevallen  
hanteert de voorzitter een houding  die permissief is ten opzichte van de raadsleden van 
de meerderheid,  maar zeer repressief ten opzichte van de oppositieraadsleden.  Soms  kan 
het zelfs voorkomen dat een dergelijke  voorzitter zich actief  mengt  in de debatten  en via 
woordkeuze of non-verbale communicatie  een duidelijke voorkeur  laat blijken.
Beide voorbeelden tonen aan dat de neutrale houding die van een voorzitter van de 
gemeenteraad kan, mag en zelfs moet worden verwacht, niet steeds het geval is. Een 
dergelijke neutrale houding zou nochtans ontegensprekelijk bijdragen aan een betere 
werking van de gemeenteraad. Het Decreet Lokaal  Bestuur stipuleert echter niets over de 
houding en het neutraal  handelen  van de voorzitter van de gemeenteraad.
1.Heeft  de minister weet van klachten  ingediend tegen voorzitters van de gemeenteraad  
wegens het niet trouw nakomen van de verplichtingen van hun mandaat? Indien ja, 
om hoeveel klachten gaat het sinds het begin van de legislatuur?  Graag een overzicht  
per jaar en per provincie/stad, gemeente.
2.Acht de minister het nuttig om de onverenigbaarheid  tussen  een uitvoerend  lokaal 
mandaat en het voorzitterschap van de gemeenteraad op te nemen in het Decreet 
Lokaal Bestuur? Indien ja, welke  concrete stappen zal de minister daartoe  
ondernemen? Indien  niet, waarom niet?
3.Acht de minister het nuttig om het functioneren van de voorzitter van de 
gemeenteraad, in casu een objectieve en neutrale houding aannemen, decretaal  te 
verankeren? Indien ja, welke  concrete stappen zal de minister daartoe  ondernemen?  
Indien niet, waarom  niet?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 360 van 1 juli 2021
van CHRIS  JANSSENS
1.Er zijn vanaf het begin  van de huidige legislatuur  79 klachten ingediend tegen het 
handelen van de voorzitter van de gemeenteraad. Het gaat dan bijvoorbeeld om 
klachten over de wijze waarop gestemd is, over het al dan niet toestaan van 
tussenkomsten tijdens de vergadering, over de organisatie  en het verloop  van de raden 
tijdens de coronacrisis en over het al dan niet toestaan van het maken van 
audio(visuele) opnames.
Het overzicht  omvat  alle klachten waarin het functioneren van de voorzitter van de 
gemeenteraad een (beperkt) onderdeel  vormt van de klacht. Identieke klachten van 
verschillende klagers zijn elk als een afzonderlijke klacht opgenomen in het overzicht. 
In het overzicht  wordt geen uitspraak  gedaan over de gegrondheid en het resultaat  van 
deze klachten. Op het totaal aantal ingediende klachten  bij de toezichthoudende 
overheid is dit aantal gering.
2019 2020 2021 Eindtotaal
ANTWERPEN 4 11 7 22
BOECHOUT 1 1
BRECHT 1 1
HERENTALS 3 3
LIER 1 1
MERKSPLAS 2 2
PUTTE 1 1 2
RANST 3 3
WILLEBROEK 1 1
ZOERSEL 7 1 8
LIMBURG 4 4 2 10
BREE 1 1 2
HOESELT 1 1
KORTESSEM 1 1
LUMMEN 1 1
PEER 1 1
PELT 1 1
SINT-TRUIDEN 1 1 2
WELLEN 1 1
OOST-VLAANDEREN
6 8 8 22
ASSENEDE 1 1
BERLARE 1 1 2
AALTER 1 1
EEKLO 1 1
GERAARDSBER
GEN 2 2
LEDE 1 5 1 7
MALDEGEM 1 1
MELLE 1 1
OOSTERZELE 1 1 2
ZELZATE 1 3 4
VLAAMS-BRABANT
3 4 5 12
BEVER 2 2
DROGENBOS 1 1 2
GOOIK 1 1
GRIMBERGEN 1 1 2
KEERBERGEN 1 1
LIEDEKERKE 1 1 2
LONDERZEEL 1 1
TIELT-WINGE 1 1
WEST-VLAANDEREN
4 3 6 13
ANZEGEM 1 1
KORTRIJK 3 2 4 9
MEULEBEKE 2 2
ZWEVEGEM 1 1
Eindtotaal 21 30 28 79
2.De gemeenteraad kiest zijn eigen voorzitter onder de gemeenteraadsleden  van 
Belgische nationaliteit volgens  de procedure omschreven in artikel 7 van het decreet 
over het lokaal bestuur.
Ik ben van mening  dat we hier de lokale autonomie moeten laten spelen. Gemeenten 
zijn vrij om te kiezen  of het mandaat van voorzitter van de gemeenteraad  wordt  
opgenomen door een uitvoerend mandataris  of niet.
3.Ik zie geen meerwaarde in een decretale  verankering van het functioneren van de 
voorzitter van de gemeenteraad.  Het principe  van de neutraliteit  is inherent  aan de 
functie van voorzitter van de gemeenteraad. Wanneer  een voorzitter dit principe  zou 
schenden, dan biedt het decreet over het lokaal bestuur  volgende mogelijkheden.
Ten eerste bepalen de artikelen 38 en 39 van het decreet over het lokaal bestuur  dat 
de gemeenteraad  een huishoudelijk reglement en een deontologische code moet 
aannemen. Dit reglement  en deze code kunnen  bepalingen bevatten die de handelwijze 
van de voorzitter regelen. Uiteraard moet de voorzitter zich gedragen naar de hierin 
opgenomen bepalingen.
Ten tweede voorziet het decreet over het lokaal bestuur voor eenieder in de 
mogelijkheid om klacht in te dienen  bij de toezichthoudende overheid. De 
toezichthoudende overheid zal de klacht dan onderzoeken en in voorkomend geval  de 
voorzitter aanmanen tot het integer en correct uitoefenen van haar of zijn taken  als 
voorzitter. Uit mijn antwoord  op vraag 1 mag blijken dat zich terzake weinig problemen 
stellen.
Tenslotte kan, in geval  van kennelijk wangedrag of grove nalatigheid van de voorzitter 
van de gemeenteraad,  zij of hij tuchtrechtelijk door de Vlaamse Regering 
gesanctioneerd worden overeenkomstig  artikel 156 van het decreet  over het lokaal 
bestuur.
