title: Opvang slachtoffers van tienerpooiers - Vzw Klaprozen
thema: Welzijn en Gezin
pdf link: https://docs.vlaamsparlement.be/pfile?id=1741686
thema link: https://www.vlaamsparlement.be/parlementaire-documenten/schriftelijke-vragen/1542900
SCHRIFTELIJKE VRAAG
nr. 787
van LORIN  PARYS
datum: 7 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Opvang slachtoffers van tienerpooiers  -  Vzw  Klaprozen
Ne(s)t vzw is een kleinschalig  opvanginitiatief voor slachtoffers van tienerpooiers dat op 1 
mei 2020 een doorstart maakte  naar vzw Klaprozen nadat  het in opspraak was gekomen 
door wanbeheer.
Met de doorstart  kwam er een nieuw bestuur, een nieuwe projectovereenkomst en werden 
er voorwaarden in de vorm van een resultaatsverbintenis opgenomen. In december  2020 
vonden er reeds inhoudelijke  en financiële controles plaats.  Deze waren positief, maar 
enkele inhoudelijke acties  waren  nog niet voldoende uitgevoerd zoals het registreren van 
contacten en whereabouts van jongeren en het verhogen van de infrastructurele 
beveiliging door het afsluiten van de tuin.
Vzw Klaprozen moest tegen 1 juli een inhoudelijk en financieel eindverslag bezorgen. Ook 
is een aanvraag tot verlenging van het project reeds ingediend. 
1.Kan de minister  het inhoudelijk en financieel  verslag van vzw Klaprozen van december  
2020 en het inhoudelijk en financieel eindrapport van juli 2021 overmaken?
2.Zijn de werkpunten die in de inhoudelijke controle  in december 2020 naar voren 
kwamen, opgelost?
3.Wat zijn de belangrijkste bevindingen van het eindrapport van juli 2021? Welke 
pijnpunten werden er aangehaald?
4.Werd  de aanvraag voor verlenging van het project goedgekeurd? Zo ja, tot wanneer?  
Zo niet, waarom  niet? Zijn er bepaalde wijzigingen doorgevoerd met de verlenging  ten 
opzichte van de eerste  beheersovereenkomst?
5.Hoeveel slachtoffers van tienerpooiers verbleven bij vzw Klaprozen sinds de doorstart 
van de vzw? Graag een overzicht van het aantal slachtoffers,  hun geslacht,  hun leeftijd, 
hoe lang ze bij de vzw verbleven en welk hulptraject zij doorliepen.
6.Een van de problematieken bij vzw Ne(s)t was dat de slachtoffers tijdens hun verblijf 
nog steeds contact hadden met tienerpooiers. 
Zijn er gelijkaardige situaties vastgesteld bij vzw Klaprozen?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 787 van 7 juli 2021
van LORIN  PARYS
1.De rapporten  van de inhoudelijke en financiële inspectie en het inhoudelijke en 
financiële eindrapport worden  apart bezorgd.
2.De vaststellingen  die gebeurden  omtrent de acties  die nog onvoldoende uitgevoerd 
waren, werden  besproken  op de eerstvolgende stuurgroep  met vzw Klaprozen. Hieruit  
werden vervolgafspraken gemaakt.  Zo worden  alle contacten van een jongere 
bijgehouden in een teamdagboek.  Hierin worden ook alle bezoeken  opgenomen, zodat 
dit document  tegelijkertijd ook dienst kan doen als register. Ook de verwachtingen 
rond het registreren  van de whereabouts van de jongeren worden hier mee in 
opgenomen. De vaststelling dat de tuin niet volledig afgesloten kon worden,  
ondervangt Klaprozen door de installatie van een camera,  de relationele veiligheid die 
gegarandeerd kan worden door de continue aanwezigheid van begeleidend personeel.
3.Het eindverslag  gaat in op de visie, de missie en de pedagogiek van de werking. 
Daarnaast wordt  er dieper  ingezoomd op de manier waarop vzw Klaprozen inzet op de 
vereenvoudiging van hun organisatiestructuur  en op de uitwerking  van procedures en 
protocollen. Naast de inhoudelijke beschrijving van individuele trajecten worden  er in 
het rapport ook verschillende  knelpunten vermeld.   
De kwetsbaarheid  van een kleinschalig initiatief dat projectmatig gesubsidieerd  wordt,  
is een element waar vzw Klaprozen oplossingen wil rond uitwerken.  Andere 
aandachtspunten die benoemd worden zijn de moeizame afstemming met de huidige  
spelregels van erkenning en subsidiëring  van gecombineerd aanbod, op vlak van 
intensiteit en duur,  de juridische en financiële  impact van de overgang naar 
meerderjarigheid, de nood aan gespecialiseerd ondersteunend aanbod op medisch en 
geestelijk gezondheidsvlak, de verdere uitwerking van een brede visie op relationele 
continuïteit en de vraag  naar Europees overleg omdat daders over landsgrenzen heen 
opereren.
4.De verlenging wordt momenteel administratief voorbereid. Bovenop de lopende acties 
wordt een bijkomende doelstelling rond duurzame  verankering toegevoegd. Hierbij 
wordt verwacht dat er een organisatiemodel ontwikkeld wordt, waarbij dit aanbod  ook 
op langere termijn  structureel  minder kwetsbaar is omwille van schaalgrootte en 
persoonlijk engagement. 
5.Een overzicht van deze trajecten  kan geconsulteerd worden in het inhoudelijk  
eindrapport dat afzonderlijk bezorgd wordt.
6.Er werden geen meldingen meer gedaan van tienerpooiers die de locatie  van vzw 
Klaprozen opzochten, of daar contact hadden met de slachtoffers.   
