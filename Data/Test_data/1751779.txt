title: E40, E17 en R4 regio Gent - Snelheidsregime
thema: Mobiliteit en Verkeer
pdf link: https://docs.vlaamsparlement.be/pfile?id=1751779
thema link: https://www.vlaamsparlement.be/parlementaire-documenten/schriftelijke-vragen/1548321
SCHRIFTELIJKE VRAAG
nr. 1539
van STIJN DE ROO
datum: 25 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
E40, E17 en R4 regio Gent  -  Snelheidsregime
Zowel de E40, de E17 als de R4 (stuk tussen Euro Silo en Merelbeke) zijn autosnelwegen. 
Het snelheidsregime van 120 km/h is bepaald  volgens de richtlijnen van het Ruimtelijk 
Structuurplan Vlaanderen.
Lokale groepen herhaalden  recentelijk de vraag van de gemeentebesturen van Gent, 
Destelbergen, Merelbeke en Melle om een algemene snelheidsverlaging  naar 90 km/h in 
te voeren op deze autosnelwegen  rond Gent. Zij benadrukken de voordelen  van een 
snelheidsverlaging onder andere op het vlak van verkeersveiligheid, doorstroming,  
geluidshinder, milieuhinder,  gezondheid, …
Op de schriftelijke  vraag nr. 1134 van 15 juli 2020 van voormalig Vlaams 
volksvertegenwoordiger Vincent  Van Peteghem waarin hij informeerde naar de bereidheid 
van de minister om in te gaan op deze vraag van bovenvermelde  gemeentebesturen,  luidde  
het antwoord: “Terwijl de R4 Oost en West een primaire weg is, heeft het stuk tussen de 
Euro Silo en Merelbeke het statuut  van een autosnelweg, waarbij een snelheidsregime  van 
120 km/u van toepassing is. Dit stuk autosnelweg,  uitgerust in 2x2 rijstroken  met een 
brede middenberm maakt  een verbinding tussen het havengebied van Gent met de twee 
belangrijke autosnelwegen E17 en E40. Het snelheidsregime beantwoordt  aan de functie 
van de weg en is logisch bepaald volgens de richtlijnen van het Ruimtelijk  Structuurplan  
Vlaanderen.”
1.Op welke manier zal de minister ingaan op de vragen en bezorgdheden  van de lokale  
besturen van Gent,  Destelbergen,  Merelbeke en Melle,  waarin zij gezamenlijk pleiten 
voor een snelheidsbeperking op respectievelijk de E40, E17 en R4 in de regio Gent?
2.Op welke manier wordt het snelheidsregime van de E17 en de R4 onderzocht en 
afgewogen in het complex project  Viaduct Gentbrugge?
3.Op welke manier wordt het snelheidsregime van de E40 onderzocht en afgewogen in 
het dossier voor de aanleg van een spitsstrook  op de E40 tussen Zwijnaarde  en Sint-
Denijs-Westrem?
4.Waarom wordt  gekozen voor de aanleg van een spitsstrook en niet voor een 
snelheidsverlaging? Kan de minister in haar antwoord ook de afweging en de voor- en 
nadelen van beide  scenario’s met enkele  concrete cijfers  duiden (verkeersmodellen, 
tellingen, ramingen, enz.)?
5.Welke mogelijkheden heeft de minister om af te wijken van het statuut van een 
autosnelweg wat betreft  het snelheidsregime?
6.Op welke plaatsen in Vlaanderen is een afwijking toegestaan  op het snelheidsregime 
voor een autosnelweg? Graag  een overzicht per provincie van alle locaties, met 
vermelding van de toegestane snelheid voor autoverkeer  en vrachtverkeer.
7.Op welke manier maakt de minister de afweging voor de afwijking op het 
snelheidsregime bij autosnelwegen?
8.Hoe is de afwijking van 100 km/h op de Ring rond Antwerpen (R1) en de Ring rond 
Brussel (R0) tot stand gekomen?  Waarom werd gekozen voor 100 km/h  en niet voor 
bijvoorbeeld 90 km/h of een ander snelheidsregime?
9.Van welke andere gemeentebesturen  in Vlaanderen heeft de minister de vraag 
ontvangen om het snelheidsregime op autosnelwegen aan te passen? Graag een 
overzicht per provincie  van de gemeenten die de minister daarover contacteerden.
10.Overweegt de minister  extra snelheidsverlagingen in te voeren als gevolg van de 
stikstofproblematiek? Op welke manier zal de minister deze afweging maken?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1539 van 25 augustus  2021
van STIJN DE ROO
1.De E17 en E40 in de regio Gent zijn uitgerust met dynamische  rijstrooksignalisatie 
(RSS). Dit systeem zorgt er voor dat het snelheidsregime  aangepast wordt aan de 
omstandigheden (druk verkeer, slecht weer,...). Tijdens de (drukke) spitsuren is er 
dus in feite al een snelheidsvermindering. Op dit moment zijn er geen plannen om dit 
aan te passen.
Voor wat de R4 betreft verwijs ik naar het antwoord op de schriftelijke vraag nr. 1134 
van 15 juli 2020 van voormalig Vlaams volksvertegenwoordiger  Vincent Van Peteghem.
2.Naar aanleiding van de startbeslissing die de Vlaamse Regering op 9 juli 2021 heeft 
genomen voor het complex project viaduct Gentbrugge, zal via een 
plaatsingsprocedure een studiebureau worden aangesteld  om de onderzoeksfase te 
begeleiden.
Na de startbeslissing kunnen in een ambitiefase verder de verschillende ambities van 
de belanghebbenden onderzocht worden. Ze vormen een leidraad voor de scope van 
de alternatievenonderzoeksnota. Een stevig fundament voor het verder  proces wordt 
zo gelegd. Het doel is een duidelijk beeld te krijgen  van de geïntegreerde opgave en 
tot een breed gedragen project te komen.  Zo kan in de ambitiefase  worden nagegaan 
welke projecten sneller kunnen gerealiseerd worden door deze via een parallel 
procedureel traject te laten verlopen.  Het snelheidsregime van de E17 en de R4 
onderzocht kan in de ambitiefase eveneens onderzocht worden.
3-4.In de studie Haalbaarheid  weefstrook  E40 Sint-Denijs-Westrem – Zwijnaarde van het 
verkeerscentrum werd de doorstroming op het betrokken wegvak onderzocht. Een 
snelheidsverlaging kan enkel een positief effect  hebben op de doorstroming  als 
voldaan wordt  aan twee basisvoorwaarden. Ten eerste dient er aan het eind van een 
dergelijk wegvak een vrije uitstroom  van het verkeer  te zijn en ten tweede dient het 
verkeer over het wegvak  homogeen te verlopen. Dat wil zeggen  dat (bijna) alle 
verkeer dat het wegvak aan de ene kant binnen  rijdt er aan de andere kant ook terug 
uitrijdt en tussenin  maximaal op zijn gekozen rijstrook  blijft. Het wegvak St.-Denijs-
Westrem - Zwijnaarde  is (op weekdagen)  in feite een grote weefzone,  en voldoet 
daarom niet aan deze tweede voorwaarde. Dat is ook de reden waarom het 
zogenaamde ‘blokrijden’ hier wel toegepast kan worden n.a.v. kustmigratie in de 
weekends, maar niet in de reguliere  ochtend- en avondspitsen.   
5.Na het nemen van een aanvullend besluit  op het wegverkeer  kan het snelheidsregime  
op de autosnelweg door middel van verkeersborden worden herleid.
6.-Antwerpen:
Autoverkeer: R1 volledig: variabel standaard  100 km/u, R2 van A11 tot A12: 100 
km/u deel Liefkenshoektunnel (LHT): 70 km/u, A12 viaduct  Wilrijk: 90 km/u
Craeybeckxtunnel: variabel 90km/h en 100km/h: afhankelijk  van de rijrichting en 
van de rijstrook.
Vrachtverkeer: Liefkenshoektunnel:  70 km/u
-Vlaams-Brabant:
Autoverkeer: R0 volledig: 100 km/u, viaduct Vilvoorde  90 km/u, Vrachtverkeer: 
viaduct Vilvoorde  70 km/u
E40/A10 Groot-Bijgaarden -> Ternat dynamische rijstrooksignalisatie met 
variabele snelheid
E40/A3 Sterrebeek -> E314 dynamische  rijstrooksignalisatie met variabele snelheid
-Oost-Vlaanderen
Autoverkeer: A11 Zelzatetunnel: 90 km/u, A14 viaduct Gentbrugge: 90 km/u, 
B401: 70 km/u
Vrachtverkeer: B401: 70 km/u
-West-Vlaanderen:
Autoverkeer: R8 Kortrijk  volledig: 90 km/u,  A19 van R8 tot A17: 90 km/u
7.De redenen  om over te gaan tot een snelheidsbeperking kunnen velerlei oorzaken 
hebben: verkeersveiligheid, doorstroming,  milieuredenen.
8.De beperking 100km/u op het grootste gedeelte van de Antwerpse R1 werd reeds voor 
2000 ingevoerd  met toen als voornaamste bedoelingen de verkeersdoorstroming  te 
trachten optimaliseren alsook  de verkeersveiligheid te bevorderen  op een wegvak  waar 
zeer veel weefbewegingen plaatsvinden.   De beperking 100km/u op de Brusselse R0 
werd ingevoerd  in september 2020 in het kader van het Vlaams Energie- en 
Klimaatplan.  
9.Oost-Vlaanderen: Gent, Merelbeke en Destelbergen
West-Vlaanderen: Kortrijk
Antwerpen: naar aanleiding van het Toekomstverbond en de realisatie van de 
Oosterweelverbinding, werd met stad Antwerpen al afgesproken om de maximaal 
toegelaten snelheid  op de R1 terug te brengen  tot 80km/u.
Limburg: geen aanvragen van gemeentebesturen
Vlaams-Brabant: Kraainem, Wezembeek-Oppem en Beersel hebben de vraag tot 
snelheidsverlaging overgemaakt m.b.t. de R0. Inmiddels is de verlaging naar 100 km/u 
ingevoerd en werd deze vraag  niet meer herhaald of herinnerd
10.Het uitwerken van het kader voor de stikstofproblematiek wordt getrokken door collega 
Demir. Ik geef hieraan mijn volle medewerking.
