title: Kooihuisvesting kippen - Aanpassing stallen - Vergunningen
thema: Dierenwelzijn
Landbouw
Natuur en Milieu
Visserij
pdf link: https://docs.vlaamsparlement.be/pfile?id=1751762
thema link: https://www.vlaamsparlement.be/parlementaire-documenten/schriftelijke-vragen/1549688
SCHRIFTELIJKE VRAAG
nr. 1038
van GWENNY  DE VROE
datum: 10 september 2021
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
Kooihuisvesting kippen  -  Aanpassing stallen  -  Vergunningen
Op 16 augustus  jl. liet Colruyt weten als eerste Belgische retailer te zullen overschakelen 
naar een ‘nieuwe standaardkip’.  Het gaat dan om vleeskippen die voldoen  aan hogere 
dierenwelzijnscriteria die gebaseerd worden op het zogenaamde BCC, het Better Chicken 
Commitment. Die regeling gaat in vanaf 2026, vermits pluimveehouders enige  tijd nodig 
hebben om hun productiemodel aan te passen. Maar zelfs dan is de timing vrij krap, 
vermits er vooral  een aantal oudere stallen omgebouwd zullen moeten worden.  
Pluimveehouders maken zich zorgen omtrent het vergunningenbeleid in het kader van 
het komende definitieve PAS-kader (Programmatisch Aanpak Stikstof).
1.a) Hoeveel pluimveestallen zijn er momenteel in Vlaanderen die niet in staat zijn 
om vleeskippen te produceren  die beantwoorden aan het BCC?
b)Indien die cijfers niet voorhanden zijn, zal dit dan op korte termijn  in kaart 
worden gebracht?
2.Zal er een economische impactanalyse worden opgemaakt  ten gevolge van de 
beslissing van retailers als Colruyt, die overigens ook door andere retailers zal 
worden gevolgd?
Zo ja, wie zal die maken en op welke termijn  mogen we ze verwachten?
3.Deze thematiek hangt  samen met het voornemen van Europa om vanaf  2027 te 
streven naar het afschaffen van de kooihuisvesting van kippen, uiteraard  mits het 
respecteren van een flankerend  beleid, overleg met de sector  en het respecteren  van 
een redelijke  overgangstermijn. Ter voorbereiding daarvan kregen  het Instituut  voor 
Landbouw-, Visserij- en Voedingsonderzoek (ILVO) en het Proefbedrijf 
Pluimveehouderij de opdracht  om een studie uit te voeren  rond de economische 
impact van de afschaffing  van de kooihuisvesting. Het eindrapport was gepland eind 
juni 2021.
a)Werd  dit rapport inmiddels  opgeleverd?
Zo niet, tegen wanneer wordt het rapport dan wél verwacht?
b)Wat zijn de belangrijkste conclusies van het rapport  omtrent  de economische 
impact?
c)Doet het rapport  ook aanbevelingen  over de economische haalbaarheid en de 
overgangstermijnen die redelijkerwijze noodzakelijk zullen zijn?
4.Voor een aantal pluimveehouders is de overstap naar standaardkippen volgens het 
BBC, en bij uitbreiding de overgang  naar niet-kooihuisvestingssystemen, een 
opportuniteit om te zoeken naar een nieuw, meer lucratief businessmodel. Dat zal 
echter ombouw en verbouw van bestaande stallen vragen.
a)Hoe zal de minister de aanvraag van nieuwe vergunningen in dezen behandelen?
b)Zal het definitieve PAS-kader de ombouw  en verbouw van bestaande stallen  
bemoeilijken, in het algemeen  maar in het bijzonder  ook wanneer nieuwe stallen 
groter moeten  worden om hetzelfde aantal dieren te kunnen houden?
Zo ja, in welke zin?
c)In welke mate dreigen overwegingen vanuit dierenwelzijnsperspectief enerzijds 
en economische leefbaarheid  van bestaande  pluimveebedrijven te conflicteren  
met het ecologische aspect van verduurzaming?
Deze vraag  werd gesteld aan de ministers Hilde Crevits (1038),  Ben Weyts (981), Zuhal  
Demir (1355)
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER  VAN ECONOMIE, INNOVATIE, 
WERK, SOCIALE ECONOMIE EN LANDBOUW
GECOÖRDINEERD ANTWOORD
op vraag nr. 1038 van 10 september 2021
van GWENNY  DE VROE
1.a.Er zijn geen cijfers beschikbaar over het aantal pluimveestallen in Vlaanderen dat 
al dan niet beantwoordt aan de huidige BCC-criteria.  
b.Het label BCC is een privaat of commercieel label zodat het departement Omgeving  
hier geen gegevens over verzamelt. Er zijn ook geen plannen om dit op korte 
termijn in kaart te brengen.
2.Er zijn op dit moment  geen plannen om hieromtrent een economische impactanalyse 
uit te voeren.
3.Omwille van coronacrisis werd het project  met vertraging opgestart. De geplande  
einddatum is verschoven naar 31 december  2021.
4.a.Indien een vergunning vereist zou zijn om te voldoen aan de vereisten van het label 
BCC dient de exploitant desgevallend een nieuwe vergunning aan te vragen. Een 
dergelijke vergunningsaanvraag zal uiteraard  worden  behandeld  gelijk  andere 
aanvragen.
b.De uitwerking van het definitieve PAS-kader en de impact ervan  op de 
vergunningverlening voor nieuwe stallen  moet de komende maanden duidelijk  
worden. 
c.Naast het aspect van economische  duurzaamheid en dierenwelzijn dient uiteraard 
ook rekening te worden gehouden  met de impact  op het leefmilieu (o.a. geur,  fijn 
stof, ammoniakemissies).
