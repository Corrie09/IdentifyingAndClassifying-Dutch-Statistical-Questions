title: Oosterweelwerken Antwerpen - Verwerking vervuilde grond
thema: Mobiliteit en Verkeer
Natuur en Milieu
Openbare werken
pdf link: https://docs.vlaamsparlement.be/pfile?id=1738246
thema link: https://www.vlaamsparlement.be/parlementaire-documenten/schriftelijke-vragen/1515788
SCHRIFTELIJKE VRAAG
nr. 1177
van TINNE ROMBOUTS
datum: 12 mei 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Oosterweelwerken Antwerpen  -  Verwerking vervuilde grond
Verschillende organisaties  uitten hun bezorgdheid over de aanwezigheid  van PFOS 
(perfluoroctaansulfonaat) in de grond  die opgegraven wordt bij de aanleg van de 
Oostwerweelverbinding in Antwerpen. PFOS is een chemische  stof die decennialang 
gebruikt werd om onder  meer tapijten en textiel water-, vet- en vuilafstotend te maken. 
Het is een moeilijk afbreekbare stof en wordt in studies gelinkt aan mogelijke 
gezondheidsrisico’s zoals een verstoorde hormoonbalans en een verhoogd risico op 
kanker. Er zou nu een rapport zijn waarin  de cijfers  beschikbaar zijn over de aantallen  
kubieke meter vervuilde grond en de concentraties  PFOS per kilogram droge stof. 
Lantis, de uitvoerder van de Oosterweelwerken,  verwacht dat naar schatting 980.000 
kubieke meter uit te graven grond  vervuild  is. Er zit minstens 8 microgram  PFOS per 
kilogram droge stof in, maar op sommige plaatsen heeft Lantis  concentraties tot wel 
1000 microgram per kilogram gemeten. Voor hergebruik van uitgegraven  grond  hanteert  
de Openbare Vlaamse Afvalstoffenmaatschappij OVAM een grenswaarde van 70 
microgram. Lantis  verwacht dat zo'n 400.000 kubieke meter grond die grenswaarde 
overschrijdt. 
Volgens Lantis zou er geen saneringstechniek beschikbaar zijn om met PFOS 
verontreinigde grond op een duurzame  en grote schaal te verwijderen. Daarover stelde ik 
de minister al een eerdere  schriftelijke vraag. 
De bezorgdheid is dat de opgegraven vervuilde  grond afgevoerd zou worden  naar andere 
gebieden en daardoor  in plaats  van op één plek geconcentreerd te zitten, zich nu 
verspreidt naar andere plaatsen, waardoor de controle veel moeilijker is. In het 
parlement stelde minister van Openbare Werken Lydia Peeters dat de grond ter plaatse 
in het projectgebieden zou blijven, ook de gronden die de uitvoerder van de 
Oosterweelwerken in principe zou mogen afvoeren.  
1.Kan de minister de nota bezorgen met de cijfers over de kubieke meters vervuilde  
grond en het al dan niet bestaan van een geschikte saneringstechniek?  
2.Heeft  Lantis de mogelijke verwerkingsmethodes moeten onderzoeken? 
a)Welke technieken werden onderzocht  en met welk resultaat?  
b)Kan de minister de resultaten in een kosten-batenanalyse weergeven, zowel op 
de te bereiken kwaliteit van de zuivering, economische haalbaarheid en hoe dit 
concreet beoordeeld  wordt zowel  naar de techniek op zich en de kostprijs  per 
techniek? 
3.Is er bij de graafwerken gekozen  om alle vervuilde grond  uit te graven of alleen 
maar die vervuilde  grond  die nodig is om de plannen  te realiseren? Waarom werd 
welke keuze gemaakt? 
a)Indien niet alle vervuilde grond wordt  uitgegraven maar een deel blijft zitten. 
i.Wat gebeurt  er met deze grond? Wordt die tijdelijk of definitief 
onbereikbaar gemaakt? 
ii.Indien definitief  onbereikbaar  gemaakt: welke milieu- en 
gezondheidsrisico’s worden hiermee bestendigd naar de toekomst, 
aangezien een latere zuivering  onmogelijk wordt?  Op welke manier  zijn 
deze risico’s in kaart gebracht?
iii.Indien tijdelijk onbereikbaar gemaakt: welke milieu-  en gezondheidsrisico’s  
worden hiermee  gecreëerd naar de toekomst? Op welke  manier  zijn deze 
risico’s in kaart gebracht?
b)Is er bij de graafwerken rekening gehouden met het verwijderen van alle 
vervuilde risicogronden om een ‘lock in’ voor het milieu  te vermijden?  Zo ja, op 
welke manier? 
c)Op welke manier is het risico van de gekozen  werkwijze  ingeschat voor de 
verdere toekomstige vervuilingen  van ons milieu en vnl. de verspreiding via 
grondwater?
4.Wat is de bergingskost van de ‘zwaarst’  vervuilde grond die men zal inpakken in 
waterafstotende folie, zoals wordt  aangekondigd?  Hoe is die kost berekend? Welke 
norm wordt gehanteerd voor ‘zwaar’ vervuilde  grond?
5.Hoe (techniek, locatie, …) gebeurt  de tijdelijke berging  van deze ‘zwaarst’ vervuilde 
grond? Welke garanties zijn er dat zodra er verwerkings-/zuiveringstechnieken 
beschikbaar zijn, de sanering van deze grond  ook effectief uitgevoerd zal worden?
6.Wat gebeurt  met de ‘minder zwaar’,  maar nog steeds vervuilde grond die men mag 
afvoeren, maar toch in het projectgebied gaat hergebruiken?  Waarvoor zal men die 
hergebruiken en hoe zal worden vermeden  dat verdere verspreiding van PFOS  in 
milieu en water  zal gebeuren? Wat is hiervan de kostprijs  van? Welke norm wordt 
gehanteerd voor deze ‘minder zwaar’  vervuilde grond?
7.Wie houdt op welke  manier bij waar de met PFOS  vervuilde grond wordt afgevoerd 
zodat we hier te allen tijde zicht op hebben met het oog op toekomstige 
saneringstechnieken. 
Deze vraag werd gesteld  aan de ministers  Zuhal Demir (998), Lydia  Peeters (1177).
LYDIA PEETERS 
VLAAMS MINISTER VAN MOBILITEIT  EN OPENBARE  WERKEN
GECOÖRDINEERD ANTWOORD
op vraag nr. 1177 van 12 mei 2021
van TINNE ROMBOUTS
Uit het rapport van de commissie grondverzet onder leiding van prof. Karl Vrancken, dat 
op 15 juli voorgesteld is, zijn een aantal  aanbevelingen gekomen  met betrekking tot het 
grondverzet. Lantis neemt deze aanbevelingen ter harte,  maar in het antwoord  hieronder 
wordt de actuele  praktijk  beschreven  voor de oplevering  van het rapport en de 
bijbehorende aanbevelingen.
1.Hierbij bezorg ik u de cijfers met vervuilde  grond voor de infrastructuurwerken  aan 
Linkeroever en voor de Scheldetunnel  zoals Lantis deze mij meedeelt:
Volgens de huidige  volumeramingen komt voor de aanleg van de Scheldetunnel en voor 
de infrastructuurwerken Linkeroever in totaal  +/- 980.000 m³ grond vrij met PFOS 
concentraties die hoger liggen dan de norm voor vrij hergebruik (voor de 
infrastructuurwerken Linkeroever +/- 650.000 m³ en voor de Scheldetunnel +/- 
330.000 m³ ).
Gelet op de enorme hoeveelheid grond  als de specifieke samenstelling van de grond op 
Linkeroever, is er nog geen geschikte  reinigingstechniek beschikbaar om op een 
grondige, duurzame  en kostenefficiënte manier te reinigen. Daarom wordt  de zwaarst 
vervuilde grond afgedekt met een waterdichte folie en een kleilaag of bentonietmat die 
voor een dubbele  bescherming zorgt tegen  wind en regen, met daarbovenop een 
voldoende dikke leeflaag  die de benodigde begroeiing toelaat.
Als mogelijk geschikte  reinigingstechniek  kan, volgens OVAM, het DEME  Hybrid 
Soilwashing Process aangehaald  worden. Hybride soilwashing is een wasprocedé voor 
gronden verontreinigd met PFAS. Naast fractiescheiding (klassiek) richt dit proces zich 
op het doorgedreven wassen van de waardevolle  grondfractie (minerale korrel > 63 
µm) en het continu zuiveren van het waswater.  De fijne grondfractie wordt gestort.  
Het proceswater vormt een gesloten circuit en het proceswater wordt gezuiverd  en 
gerecycleerd. De PFAS verontreiniging wordt  afgevangen op het waterzijdig actief kool. 
Indien het waterzijdig actief kool verzadigd is, wordt het door de leverancier terug 
afgehaald en gereactiveerd.  Hierbij  wordt  de waterzijdig actief kool verwarmd en wordt  
de PFAS verontreiniging  vervluchtigd en verbrand. Indien de reactivatie van PFAS 
verontreinigd actief  kool niet lukt, is verwijdering van het actief kool nodig  (storten). 
De slaagkansen van deze techniek  hangen  af van de aard van de gronden en de 
hoeveelheid. 
Volgens de beschikbare  gegevens, aldus Lantis, is met deze techniek ook reiniging  
mogelijk tot de huidige ‘norm van bouwkundig bodemgebruik’ van 70 µg/kg ds. M.a.w. 
de gewassen zandfractie is nog steeds verontreinigd (weliswaar  met een lagere 
concentratie aan PFOS),  maar wel bruikbaar voor bouwkundig bodemgebruik  binnen  
de huidige normen.
2.a) Lantis  geeft aan dat begin 2018 een team van onafhankelijke bodemexperten een 
toetsingskader opstelde,  in nauw  overleg met de OVAM  en de Grondbank vzw. Dat werd 
gebaseerd op de op dat ogenblik beschikbare  technische  en wetenschappelijke  kennis, 
en op specifieke wetgeving uit de ons omringende landen.  
In samenwerking  met de Grondbank vzw werd voor dit specifieke infrastructuurproject  
volgende voorwaarden bepaald,  zowel voor hergebruik  als bodem  als voor hergebruik 
als bouwkundig bodemgebruik  binnen de kadastrale werkzone: 
-PFOS houdende gronden, die niet voor vrij hergebruik  in aanmerking komen, (> 8 
µg/kg ds) ter hoogte van sleuven mogen hergebruikt worden  voor sleufaanvulling  
mits respecteren  van de gelaagdheid; 
-PFOS houdende gronden  (> 8 µg/kg en < 70 µg/kg) zijn vrij aan te wenden  binnen 
de kadastrale werkzone; 
-In kader van het standstill  principe mag PFOS houdende  bodem,  die niet voor 
bouwkundig bodemgebruik in aanmerking komt, (>70 µg/kg ds) vrij hergebruikt 
mag worden als afdeklaag  binnen de kadastrale werkzone,  in een dikte van max. 
50 cm; 
-PFOS houdende  gronden (> 70 µg/kg ds) die aangewend zullen  worden in een 
bouwkundige toepassing (bvb. taluds) zijn enkel aan te wenden binnen  de 
kadastrale werkzone,  mits bijkomende afdek die bestaat uit: 
oHet aanbrengen van een erosiebestendige  leeflaag van 70 cm waarvan  50 
cm bestaat uit een slecht doorlatende  laag met een k-waarde kleiner  dan of 
gelijk aan 1.10-9 m/s in combinatie  met een folie minstens gelijkwaardig  
aan een HDPE-folie van 2.5 mm dikte.  De leeflaag moet voldoen aan de 
voorwaarden voor hergebruik als bodem (milieuhygiënische code 211, x1z 
of x2z) of aanvoer mits SOG (studie ontvangende grond); 
oHet aanbrengen  van een gelijkwaardige andere  afdekmethodiek  welke ter 
goedkeuring aan de toezichthoudende  overheden moet worden 
overgemaakt. De degelijkheid  ervan  moet worden aangetoond en dient 
minstens gelijkwaardig te zijn aan de hogerop beschreven 
(dubbele) afdichtlaag. 
-Voor de PFOS houdende gronden dient een afzonderlijk bodembeheerrapport 
opgemaakt te worden.  
Lantis heeft reeds aangegeven zich te zullen conformeren  aan de nieuwste normen 
voor grondverzet  die door de OVAM zijn uitgevaardigd. 3µg PFOS vrij gebruik  en 70µg 
bouwkundig gebruik  voor de som PFAS.
b)  Lantis zelf staat niet in voor de sanering van de vervuilde grond. In het kader  van 
de infrastructuurwerken voert men enkel het grondverzet  uit en dekt men de grond  
met meer dan 70 µg / kg droge stof af om insijpelend water (en verspreiding van de 
vervuiling) te voorkomen.
3.Lantis is enkel  bevoegd voor het eigen  projectgebied. Lantis heeft geen onderzoeken 
uitgevoerd daarbuiten;  dit is de taak van de veroorzaker van de verontreiniging.
Als bouwheer van de Oosterweelverbinding is Lantis gebonden aan het standstill-
principe. Dat houdt  in dat de werken die Lantis  uitvoert niet mogen  zorgen  voor een 
verdere verspreiding van de PFOS-vervuiling. Door de vervuilde  grond  in de zone voor 
de infrastructuurwerken Linkeroever  te behouden, zorgt Lantis er al voor dat de 
vervuiling zich niet naar andere locaties verspreidt.
Daarnaast worden  de gronden met de hoogste concentraties  ook zorgvuldig verpakt 
afgedekt. Daardoor zal die vervuiling zich dus niet meer kunnen verspreiden  via de 
lucht of het grondwater. De maatregelen die Lantis neemt, zorgen  ervoor dat de 
vervuiling minder  kan verspreiden dan het geval  zou zijn zonder de Oosterweelwerken.
a. i De gronden  met de hoogste concentraties worden zorgvuldig afgedekt zodat ze niet 
voor een verdere verspreiding van de vervuiling  kunnen zorgen. Het afdekken  legt geen 
hypotheek op een toekomstige sanering. De gronden worden binnen  het projectgebied 
goed geregistreerd zodat ze achteraf traceerbaar  zijn. 
a. ii 
/
a. iii 
Doordat de gronden  met de hoogste concentraties zorgvuldig afgedekt worden,  kan de 
vervuiling zich niet meer kunnen  verspreiden  via de lucht of het grondwater, wat wel 
het geval is als alles blijft zoals het is. De maatregelen die Lantis neemt, zorgen ervoor  
dat een groot  deel van de vervuiling  beter ingedamd wordt  dan zonder de 
Oosterweelwerken.
b Zie antwoorden op vragen 2a en 3 wat betreft het werkingsgebied  van Lantis  en de 
maatregelen die genomen worden afhankelijk  van de gemeten  toetsingswaarden.
c. Zoals gesteld, zijn de maatregelen  die door Lantis worden getroffen in het eigen  
projectgebied tot stand gekomen in samenwerking  met OVAM  en de Grondbank. Deze 
maatregelen zijn erop gericht om verdere  verspreiding, zowel via lucht als grondwater,  
van de vervuiling  in het projectgebied van Lantis tegen te houden. Specifiek wat 
vervuiling in het grondwater betreft, worden door Lantis nog extra maatregelen 
getroffen. Al het grondwater dat Lantis in het verontreinigde gebied oppompt,  moet 
worden gezuiverd voordat het in de Schelde kan worden geloosd  of geretourneerd 
wordt in de grond. Hiervoor is binnen de werfzone  Linkeroever  een 
waterzuiveringsinstallatie gebouwd.  De lozingen en retouren worden opgevolgd door 
de Vlaamse  Milieumaatschappij (VMM).  Uit de metingen blijkt dat er geen PFOS  meer 
gedetecteerd is kunnen worden na zuivering.
4.Voor de vraag over de norm: zie vraag 2a voor duiding. Zwaar vervuilde grond  wordt 
door Lantis gezien als grond  met een waarde  boven 70 µg / kg droge  stof. Voor de 
totale aanpak van de PFOS-vervuiling is momenteel  63 miljoen euro voorzien.
5.Zie het antwoord op vraag 2a.
Indien er in de toekomst een betere techniek  beschikbaar wordt,  kan Lantis wat haar 
verantwoordelijkheden betreft zich hier steeds  aan aanpassen. 
De huidige door Lantis te nemen maatregelen leggen geen hypotheek op toekomstige 
sanering, dewelke opgenomen dient te worden door de veroorzaker in samenwerking 
met OVAM.
6.Zie het antwoord op vraag 2a.
Voor de kostprijs, zie het antwoord op vraag  4.
7.Vooreerst  dien ik nogmaals te herhalen dat er geen PFOS-houdende  gronden (boven 
3µg/kg ds) worden afgevoerd. De meest vervuilde grond  wordt gestockeerd  in de 
veiligheidsberm op de terreinen van 3M.
Wat betreft het grondverzet op de werf worden de grondverzetregeling en de 
bijhorende procedures heel strikt toegepast.  De verplichtingen en 
verantwoordelijkheden, o.a. in de traceerbaarheidsprocedure,  van de verschillende 
actoren zijn hierbij vastgelegd in de VLAREBO-regelgeving. 
Daarnaast heeft de aannemer van de Infrastructuurwerken Linkeroever  ook nog een 
intern registratiesysteem (databank) bij om alle grondstromen te registreren, 
aanvullend op de formele registraties zoals vereist  door de bodembeheersorganisatie.
