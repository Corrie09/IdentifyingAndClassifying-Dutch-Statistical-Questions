title: Lokale besturen - Ondersteuning bij voorkomen gewelddadige radicalisering en polarisatie
thema: Lokale overheden en Binnenlands bestuur
Radicalisering
pdf link: https://docs.vlaamsparlement.be/pfile?id=1737330
thema link: https://www.vlaamsparlement.be/parlementaire-documenten/schriftelijke-vragen/1537282
SCHRIFTELIJKE VRAAG
nr. 345
van JO BROUNS
datum: 24 juni 2021
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen   -  Ondersteuning bij voorkomen gewelddadige radicalisering en polarisatie
Het nieuwe actieplan van de Vlaamse Regering ter preventie van gewelddadige  
radicalisering, extremisme, terrorisme en polarisatie 2020-2024, bevat  geen 
omgevingsanalyse. In het actieplan wordt heel summier verwezen naar een aantal cijfers  
van OCAD  (Coördinatieorgaan voor de dreigingsanalyse) en de minister heeft - wat de 
lokale besturen betreft - in zijn recente communicatie in de pers verwezen  naar een aantal 
cijfers die voortvloeien  uit een bevraging van de Vereniging van Vlaamse Steden  en 
Gemeenten (VVSG) bij de lokale besturen. Er is evenwel  geen grondige omgevingsanalyse 
ter beschikking van de gemeenten. Dat is nochtans zeer belangrijk,  ook om fenomenen 
zoals de opgang van rechtsextremistisch  gedachtegoed  juist te kunnen  inschatten, ook op 
het lokale niveau.  Het is immers  op lokaal niveau dat men zeer concreet geconfronteerd 
wordt met samenlevingsproblemen, met de gevolgen van de toenemende  polarisatie. 
Recentelijk is dat nog eens duidelijk naar voren gekomen naar aanleiding van de zaak van 
Jurgen Conings.
Wat betreft  het uitwerken van een goede omgevingsanalyse kan inspiratie gevonden 
worden in het Nederlandse voorbeeld.  In het Nederlandse periodieke  ‘Dreigingsbeeld  
Terrorisme Nederland’ (DTN) van de Nationaal Coördinator Terrorismebestrijding en 
Veiligheid wordt op de problematiek van extremisme en polarisatie  ingegaan  en wordt 
nauwkeurig de situatie/evolutie beschreven. In de Nederlandse Expertise-unit  Sociale  
Stabiliteit (bij Ministerie van Sociale Zaken en Werkgelegenheid)  is er een factsheet 
beschikbaar ‘Extreemrechts in Nederlandse Gemeentes’: die schetst  een actief beeld van 
de in Nederland actieve  extreemrechtse organisaties. Het geeft inzicht  in de omvang, 
regionale spreiding, betekenis  en betrokkenheid bij geweldincidenten  van deze 
organisaties. De factsheet biedt achtergrondkennis aan gemeenten die zich afvragen hoe 
met extreemrechtse ontwikkelingen  om te gaan.
1.Wat zal de minister  ondernemen om ten behoeve van de lokale  besturen een goede 
omgevingsanalyse ter beschikking  te stellen, daarbij gebruikmakend van de expertise 
die bij VVSG  ter beschikking is? Hoe staat hij tegenover de idee van een actief beeld 
via een factsheet ten behoeve van de gemeenten?
2.In het nieuwe actieplan  staat:  “de beleidsinitiatieven  zullen regelmatig worden 
geactualiseerd waarbij  eventuele nieuwe acties kunnen  ingeschreven worden.” 
Op basis van welke gegevens, elementen zullen die nieuwe  acties  ingeschreven  
worden?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 345 van 24 juni 2021
van JO BROUNS
1.Dergelijke informatie  en data zijn inderdaad interessant voor lokale besturen.  Informatie 
en data over veiligheids- en dreigingsaspecten zijn echter de bevoegdheid van de 
federale overheid. De analyses worden dus op federaal niveau gemaakt.
Wel zijn er diverse  kanalen  die de analyses die worden gemaakt op federaal niveau laten 
doorstromen naar het lokale  niveau:  zo zijn er bijvoorbeeld de structuren die zijn 
opgezet onder  het Plan R, is er de website van het OCAD of werden  er via het Vlaams  
platform afspraken gemaakt om ervoor te zorgen dat gemeenten die geïnteresseerd zijn 
in specifieke  analyserapporten zich konden inschrijven  op een verzendlijst.
 
Via een subsidie van de Vlaamse overheid biedt de VVSG  ondersteuning aan de lokale 
besturen. Binnen dit project wordt een werkgroep met vertegenwoordigers van lokale 
besturen georganiseerd. Signalen of specifieke vragen  kunnen  ook via die weg worden 
doorgegeven of er kan ook steeds  rechtstreeks contact worden opgenomen met het 
centraal aanspreekpunt  radicalisering  binnen het Agentschap Binnenlands Bestuur, dat 
ook de contacten  met de federale overheidsdiensten onderhoudt. 
De resultaten van de tweejaarlijkse bevraging van de VVSG worden steeds ter 
beschikking gesteld  van de lokale besturen.
Wat de monitoring van het samenlevingsaspect betreft,  heeft de Vlaamse overheid  een 
aantal eigen instrumenten in handen. Zo is er bijvoorbeeld de Samenleven in Diversiteit-
survey die in 2018 werd uitgevoerd en tegen 2023 wordt geactualiseerd. 
2.Beleid is sowieso een dynamisch gegeven  waarbij moet worden  ingespeeld op signalen, 
hiaten, noden, evoluties, opportuniteiten en tendensen. Vanuit de verschillende  
beleidsdomeinen en via de structuren  die zijn opgezet in het kader van het beleid ter 
preventie van extremisme  en polarisatie,  worden  de verschillende  actoren  nauw 
betrokken. Lokale besturen  zijn hierbij een belangrijke partner,  zij voelen lokaal het 
beste aan wat er zich afspeelt en kunnen signalen altijd doorgeven. 
