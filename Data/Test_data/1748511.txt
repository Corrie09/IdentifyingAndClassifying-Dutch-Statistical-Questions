title: Geopunt Vlaanderen - Conformiteit kaarten
thema: Ruimtelijke ordening
pdf link: https://docs.vlaamsparlement.be/pfile?id=1748511
thema link: https://www.vlaamsparlement.be/parlementaire-documenten/schriftelijke-vragen/1548780
SCHRIFTELIJKE VRAAG
nr. 1328
van LUDWIG  VANDENHOVE
datum: 1 september 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Geopunt Vlaanderen  -  Conformiteit kaarten
In de deelgemeente Duras in Sint-Truiden is het ruimtelijk  uitvoeringsplan (RUP) 
zonevreemde bedrijven,  deelplan  34, gelegen. Dat RUP bestemt  het plangebied 
grotendeels tot 'zone voor ambachtelijke  bedrijvigheid in buitengebied'.  
Op de website van Geopunt  wordt echter een veel groter  bedrijventerrein ingekleurd dan 
op het grafisch plan van het RUP. De aanduiding  stemt ook niet overeen  met de feitelijke  
toestand ter plaatse.  Er is bovendien geen enkele formele aanpassing  van het gewestplan 
of het RUP goedgekeurd. De aanduiding van het bedrijventerrein  op Geopunt is bovendien 
recentelijk gewijzigd (uitgebreid), terwijl  er geen enkele wijziging is doorgevoerd aan het 
plan.
1.Wie/Welke diensten kan/kunnen wijzigingen aanbrengen aan Geopunt Vlaanderen?
2.Kan dat ook via gemeentebesturen? Indien ja, kan dat dan door een of enkele 
aangeduide personen of kan iedereen van het gemeentebestuur zomaar  in het 
systeem? 
3.Hoe kunnen  de doorgevoerde wijzigingen - zonder aanpassing van het plan - worden 
verklaard?
4.Mogen er decretaal en/of praktisch zomaar wijzigingen aangebracht  worden aan 
Geopunt Vlaanderen zonder dat er formele stappen of beslissingen  zijn vanuit het 
betrokken gemeentebestuur?
5.Wie heeft de bovenvermelde wijzigingen aangebracht in het systeem?
Deze vraag werd gesteld  aan de ministers  Jan Jambon (441), Zuhal  Demir (1328)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD 
op vraag nr. 1328 van 1 september 2021
van LUDWIG  VANDENHOVE
1.Geopunt  Vlaanderen  is een portaalsite  die geodata van Vlaamse  overheidsdiensten 
verzamelt en aanbiedt volgens het gedecentraliseerd  principe van de Geografische 
Data Infrastructuur  (GDI) Vlaanderen. Verschillende databronhouders bieden dus hun 
eigen geodata aan, en het zijn deze instanties  die ‘eigenaar’ zijn van de betreffende 
dataset en bijgevolg  ook verantwoordelijk zijn voor de inhoud ervan.  Via de 
metadatafiche die bij elke dataset  hoort  kan u via Geopunt Catalogus terugvinden wie 
de eigenaar van een bewuste  dataset  is, en contact  opnemen  om een fout te melden.  
De webtoepassing Geopunt  Vlaanderen (beheerd  door Agentschap Digitaal 
Vlaanderen) kan dus zelf nooit wijzigingen  aanbrengen aan gepubliceerde datasets, 
dat kunnen enkele de eigenaars van de bewuste dataset.  
2.Ook gemeentebesturen  kunnen eigenaar zijn van een geodataset en die via Geopunt 
publiceren (zoals  bovenstaand voorbeeld  van Sint-Truiden ook aantoont). Zij kunnen 
dus ook hun eigen  datasets wijzigen en herpubliceren. Dat vergt een hoge graad  van 
specialisme, dus binnen een gemeentebestuur zal maar een heel beperkt aantal 
mensen de nodige expertise en de nodige rechten hebben om dat te doen.
3.De juridische planologische  toestand wordt uiteraard niet bepaald door de datalagen 
in Geopunt. Enkel de goedgekeurde  plannen van aanleg of ruimtelijke 
uitvoeringsplannen hebben  een juridische  waarde. Er is met andere woorden op geen 
enkele manier  een wijziging  gebeurd in de afbakening van het concrete  
bedrijventerrein noch in de voorschriften met betrekking tot het RUP in kwestie.
Uit verder onderzoek  naar aanleiding  van het door u aangehaalde “probleem” met 
betrekking tot het deelplan 34 van het gRUP zonevreemde bedrijven,  kan ik u 
meegeven dat de authentieke digitale data van het betreffende  RUP correct is 
opgenomen en uitgewisseld via het DSI-uitwisselplatform 
(https://dsi.omgeving.vlaanderen.be/fiche-detail/ad22afab-0881-4223-bdd4-
8f1fcfd1f2f4) van waaruit deze info automatisch door naar de geoportaalsite  Geopunt 
Vlaanderen. 
In de kaartlaag  ’Bedrijventerreinen’ van het Vlaams  Agentschap Innoveren en 
Ondernemen (VLAIO) wordt wat dit concrete gebied betreft,  inderdaad een andere 
contour gebruikt. Deze kaartlaag  omvat evenwel geenszins een planologische 
bestemming. VLAIO heeft in dit geval een groter  gebied dan op het gemeentelijk  RUP 
als bedrijventerrein afgebakend, doordat zij steeds volledige percelen opnemen in 
plaats van enkel  de delen waarop de bestemmingen van het gemeentelijk RUP van 
toepassing zijn, evenals de groene bufferstroken (en die als ‘groenzone’ zijn bestemd) 
die functioneel deel uitmaken van het terrein.
In de toekomst zal VLAIO  op hun (informatieve)  kaartlaag ‘Bedrijventerreinen’ enkel 
nog de percelen opnemen  die effectief de bestemming “bedrijvigheid” hebben in het 
RUP, met aanvulling van de interne wegenis. VLAIO werkt momenteel aan een 
geautomatiseerd proces om de bestaande kaartlaag aan te passen aan de nieuwe 
werkwijze. Dit kadert in een project om de gegevens van het GIS bedrijventerreinen 
decentraal te beheren en kwam tot stand  binnen  een grote groep van 
belanghebbenden. Meer details kan u nalezen in de handleiding op de website van 
VLAIO: https://www.vlaio.be/nl/media/155
4-5.Zoals vermeld gaat het om twee verschillende datasets,  met verschillende draagwijdte 
en gevolgen. Ik begrijp dat dit verwarrend kan zijn voor de gebruiker van de site 
Geopunt. De verantwoordelijkheid  voor datasets die via Geopunt  worden aangeboden 
ligt dus bij de eigenaar  van de dataset.  Geopunt  kan zelf geen wijzigingen  aan de data 
aanbrengen.
