title: Multidisciplinaire samenwerking tussen hulpverlening en Justitie - Stand van zaken
thema: Justitie en Handhaving
Welzijn en Gezin
pdf link: https://docs.vlaamsparlement.be/pfile?id=1738190
thema link: https://www.vlaamsparlement.be/parlementaire-documenten/schriftelijke-vragen/1538946
SCHRIFTELIJKE VRAAG
nr. 770
van KATJA VERHEYEN
datum: 28 juni 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Multidisciplinaire samenwerking tussen hulpverlening en Justitie  -   Stand van zaken
Begin juni kondigde de minister  van Justitie, Zuhal  Demir,  samen  procureur  des Konings  
Guido Vermeiren de komst van het Limburgs 'plan S(amenwerking)' aan. Een plan dat de 
samenwerking en informatie-uitwisseling tussen hulpverleningsinstanties enerzijds en 
justitie anderzijds moet intensifiëren en verbeteren. 
Limburg loopt vandaag op dat vlak al voorop  in vergelijking met andere provincies.  Er is 
het Family Justice Center, dat familiaal geweld veel beter opvolgt,  de Sectie M bij het 
parket, die kleine, lokale criminaliteit en intrafamiliaal geweld sneller bestraft,  en het 
LIM-project dat opgepakte  drugsgebruikers sneller  doorverwijst naar de hulpverlening.
Zo bestraft het Openbaar Ministerie  met de M-sectie sneller kleine, lokale  en veel 
voorkomende criminaliteit zoals slagen en verwondingen en intrafamiliaal  geweld (IFG), 
maar ook daar is een multidisciplinaire aanpak misschien wel op zijn plaats gelet op het 
feit dat de oorzaak  vaak bij achterliggende  problematieken ligt. Of het gebeurt  dat er 
reeds een hulpverleningstraject bezig is zonder dat de andere verschillende relevante 
actoren hiervan op de hoogte zijn. 
Met het plan S en de coördinatiefunctie die daarvoor  in het leven geroepen wordt,  is het 
alleszins de bedoeling om het beste van beide projecten te combineren en hier maximaal  
aan tegemoet te komen.
1.Welke rol krijgt CAW Limburg  in dit plan S toebedeeld (CAW: Centrum Algemeen  
Welzijnswerk)? Hoe past dit binnen het bestaande  takenpakket? 
2.Is er een bepaalde prioritering afgesproken van multidisciplinair  te behandelen 
problematieken of beperkt de samenwerking zich voorlopig  tot specifieke 
problematieken? Ik denk daarbij  aan seksueel geweld, IFG, middelenmisbruik etc.
3.Welke andere diensten - die onder de bevoegdheden van de minister vallen - zijn bij 
dit plan S betrokken en wat is hun specifieke rol hierin?
4.Zijn er gelijkaardige  initiatieven buiten Limburg waar de CAW's en andere diensten 
onder de bevoegdheid van de minister reeds samenwerken  met Justitie? Gebeurt 
deze samenwerking  op een structurele  wijze? 
5.Hoe evalueert  de minister deze samenwerkingen? Is er daar volgens hem nog ruimte  
voor verdere  intensifiëring  en structurering?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 770 van 28 juni 2021
van KATJA VERHEYEN
1.CAW Limburg is één van de kernpartners in Plan S. Het kernteam  zal mee zorgen voor 
de uitrol van de beoogde samenwerking op operationeel niveau.  De rol die CAW 
Limburg binnen Plan S zal opnemen past binnen het decretale  takenpakket van een 
CAW (preventie, onthaal en begeleiding) waarbij inzetten op samenwerking  in 
netwerken belangrijk  is.
Met Plan S wil men verschillende  bestaande  methodieken en netwerken (waarin het 
CAW vaak ook al partner  is) aan elkaar  verbinden.  Plan S bevindt zich momenteel in 
een conceptuele fase waarbij veel zaken nog moeten ingevuld en geconcretiseerd 
worden.
2.De stuurgroep  van Plan S legde voor 2021-2022 volgende prioriteiten en proeftuinen 
vast: intra-familiaal geweld, de aanpak  van problematisch middelengebruik,  
minderjarige en jongvolwassen  plegers (12-25  jaar) met problematisch gedrag via een 
ketenaanpak op weg helpen naar een positieve toekomst en het versterken van de 
integrale aanpak rond volwassenen  met een hoog risico op gevaarlijk gedrag (vaak 
ten gevolge van een psychische  kwetsbaarheid  of een licht verstandelijke beperking  al 
dan niet in combinatie met een verslavingsproblematiek, financiële problemen,  
gezondheidsproblemen en huisvestingsproblemen).
3.Samenwerking is één van de kernbegrippen van Plan S. Binnen  Plan S zullen 
verschillende actoren uit de hulp- en zorgverlening worden betrokken. Vanaf  de 
tweede helft van augustus willen  de coördinatoren van Plan S verder in gesprek gaan 
met alle mogelijke relevante partners en samenwerkingsinitiatieven om het plan 
stapsgewijs verder te operationaliseren. Het zal dan duidelijker  worden welke 
specifieke partners zullen betrokken  worden en wat hun rol in Plan S zal zijn.
4.Er bestaan ook in andere regio’s initiatieven waarin partners uit welzijn en zorg met 
Justitie samenwerken (bv. de ketenaanpak bij intra-familiaal geweld, SAMEN  in 
Mechelen, KOMPAS+ in Antwerpen). Daarnaast keurde ik recent in het kader van de 
Vlaamse relance  bijkomende subsidies goed voor de versterking  van projecten  in het 
kader van integrale  lokale ketenaanpak op het snijvlak  welzijn  – justitie – lokale 
besturen. 
5.De sterkte  van deze samenwerkingsinitiatieven is dat krachten  worden gebundeld en 
de cliënt/het cliëntsysteem  hierbij centraal wordt  gesteld. Dergelijke  integrale  
benadering is vaak een succesfactor  voor deze initiatieven.  Plan S vertrekt vanuit  de 
analyse dat samenwerkingsverbanden echter tegen structurele knelpunten  aanlopen 
(bij de uitrol van de werking,  het onderling afstemmen van de aanpak, het beleid van 
verschillende betrokken  overheden, regelgeving, capaciteit en financiering). Binnen 
Plan S worden  de verschillende samenwerkingsinitiatieven  en netwerken aan elkaar  
verbonden en wordt een kader gecreëerd  waarbinnen de nodige ruimte  bestaat om de 
gezamenlijke aanpak  te verbeteren,  af te stemmen met de betrokken partners en te 
leren van elkaar,  prioriteiten te benoemen en de nodige verbindingen te leggen. We 
kijken dan ook uit naar de verdere  stappen in de uitrol van Plan S, de resultaten van 
Plan S voor de cliënten en de verschillende  partners binnen deze netwerken en de 
lessen die we kunnen meenemen naar andere samenwerkingsinitiatieven.
