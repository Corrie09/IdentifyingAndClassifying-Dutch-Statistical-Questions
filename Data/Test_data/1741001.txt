title: European Digital Media Observatory (EDMO) tegen desinformatie - Commerciële partners
thema: Media
pdf link: https://docs.vlaamsparlement.be/pfile?id=1741001
thema link: https://www.vlaamsparlement.be/parlementaire-documenten/schriftelijke-vragen/1542926
SCHRIFTELIJKE VRAAG
nr. 207
van TINE VAN DEN BRANDE
datum: 7 juli 2021
aan BENJAMIN DALLE
VLAAMS MINISTER VAN BRUSSEL, JEUGD EN MEDIA
European Digital Media Observatory  (EDMO) tegen desinformatie  -  Commerciële partners
Europa initieert  een internationaal  netwerk, bestaande uit hubs, waarin factcheckers,  
mediabedrijven, wetenschappers en andere experten de krachten  bundelen  in de strijd 
tegen desinformatie. De komende drie jaar zal de VRT binnen  dit EDMO-project  
samenwerken met Vlaamse en Nederlandse partners  om de verspreiding  van nepnieuws 
aan te pakken. Samen met Knack, KU Leuven  en Textgain, Het Nederlands Instituut  voor 
Beeld en Geluid,  Universiteit Leiden, Universiteit van Amsterdam, het Algemeen 
Nederlands Persbureau (ANP) en het onderzoekscollectief Bellingcat, Netwerk 
Mediawijsheid en Mediawijs, wordt er een intensieve  Vlaams-Nederlandse samenwerking  
uitgerold. In de commissie debatteerden we al meermaals  over het belang en de 
noodzakelijkheid van de strijd tegen  desinformatie  en nepnieuws. Het is een 
wereldprobleem dat internationaal en nationaal aangepakt dient te worden. Essentiële 
bondgenoten in deze strijd zijn technologische  ontwikkelingen en mediabedrijven. 
Onmisbaar is: engagement, opnemen van verantwoordelijkheid, budget  en vooral  
samenwerking. Dat is iets wat de minister zelf ook zeer geregeld aanhaalt. Ik ben dan ook 
blij te horen dat de VRT een trekkersrol  opneemt in dit project.
Bij de presentatie  van het VRT-jaarverslag benadrukte CEO Frederik Delaplace,  terecht,  
dat de aanpak van desinformatie ook op sectorniveau goed georganiseerd  dient te worden. 
Ik vond het dan ook merkwaardig dat Delaplace aangaf dat de concullega's,  de 
commerciëlen, niet geneigd zijn om actief in te tekenen op de strijd tegen desinformatie. 
De VRT investeert ook verder op eigen kracht en dankzij relancebudgetten kan dat vlot 
gaan, gaf Delaplace aan. En ook dat hij het debat met de concullega's op gang zal blijven  
trekken. 
1.Wat vindt de minister van het feit dat commerciële partners blijkbaar toch niet actief 
een trekkersrol willen  opnemen in de strijd tegen  desinformatie?
a)Of heeft de minister weet van andere impactvolle initiatieven  die zij ondernemen 
(en waarom dan niet in samenwerking met VRT)?
b)Vindt de minister niet dat het begrip 'samenwerken' op deze manier  uitgehold 
wordt en efficiëntie  mist?
2.Is het de minister bekend waarom DPG Media, ondertussen een zeer grote speler op 
de markt, geen partner  is van het EDMO-project?  
a)Wat zijn de redenen?
b)Zo niet, zal de minister  met DPG contact opnemen  om dit te bevragen?
c)Weet de minister of DPG, aangezien ze niet meestappen in dit project, in een eigen 
initiatief voorziet om nepnieuws en desinformatie tegen  te gaan?
d)Indien niet, hoe moet de overheid zich daartegenover verhouden?
3.Kan de minister voor de duidelijkheid een stand van zaken  meedelen van de financiële 
bijdrage waarin Vlaanderen voorziet in de strijd tegen desinformatie?
BENJAMIN DALLE 
VLAAMS MINISTER VAN BRUSSEL, JEUGD EN MEDIA
ANTWOORD
op vraag nr. 207 van 7 juli 2021
van TINE VAN DEN BRANDE
1.Zowel publieke als commerciële nieuwsmedia  hebben een grote rol te spelen  bij het 
tegengaan van desinformatie. Zij zijn er in eerste  instantie voor verantwoordelijk dat 
de Vlaamse  burgers  goed geïnformeerd  worden over de lokale  en internationale 
actualiteit met kwaliteitsvol nieuws.  De openbare omroep VRT speelt daar, binnen  het 
kader van de beheersovereenkomst  met de Vlaamse Regering, een belangrijke  rol in. 
Maar ik ben er van overtuigd dat het niet enkel de taak is van de VRT om deze 
maatschappelijk belangrijke rol op te nemen, ook de private media zijn cruciaal  in de 
strijd tegen desinformatie. 
Ik deel uw mening niet dat commerciële partners hierin geen actieve rol zouden willen 
opnemen. De voorbije jaren zijn er wel degelijk  samenwerkingen en initiatieven 
geweest waar private  media bij betrokken zijn. Naast de VRT hebben  ook nieuwsmedia 
zoals Knack en De Standaard oog voor het ‘factcheck’ format en Knack heeft zelfs een 
internationale erkenning en samenwerking met Facebook  op zak. Ook DPG Media zet 
hierop in. Twee jaar geleden hield DPG Media  nog een interne ‘factcheck  dag’ en 
organiseert elk semester in het kader van hun interne opleidingscircuit ‘Campus’ een 
aantal workshops en webinars over factchecking.
Samenwerking tussen Vlaamse media organisaties,  ook al zijn het vaak concurrenten  
van elkaar, is cruciaal om het hele Vlaamse media ecosysteem te versterken. 
2.De ingediende  en goedgekeurde subsidiedossiers  voor de EDMO-hubs  waar Vlaanderen 
bij betrokken is (EDMO  BENL en EDMO BELUX) vertrokken  vanuit de universiteiten en 
onderzoeksinstellingen zoals Beeld  en Geluid, Universiteit Amsterdam, Universiteit  
Leiden, KU Leuven en VUB. Die instellingen  contacteerden  nieuwsmedia  op basis van 
de mate waarin  ze al blijk hadden  gegeven van op zoek te zijn naar middelen en 
samenwerkingen tegen desinformatie. 
Ik vind het ook belangrijk om te benadrukken  dat we initiatieven  tegen nepnieuws  en 
desinformatie niet enkel vernauwen tot enkel  en alleen factchecking. Ik moedig het 
hele Vlaamse  nieuwslandschap  aan om ook op andere manieren aan de kwaliteit van 
verslaggeving te blijven  werken.  Dat is nodig om vanuit journalistiek oogpunt tegen 
desinformatie in te gaan. 
Bovendien zijn er nog een aantal andere factoren die we niet uit het oog mogen  
verliezen: de rol van mediawijsheid, correcte informatie, versterken van het sociaal  
weefsel en bouwen aan vertrouwen in publieke  instellingen. Willen we desinformatie  en 
de daaraan gekoppelde polarisering aanpakken, dan is dat een werk op vele terreinen. 
Van de Vlaamse  nieuwsmedia verwacht ik in de eerste plaats  het streven naar de 
hoogste journalistieke standaarden.
3.Vlaanderen financiert jaarlijks verschillende initiatieven die rechtstreeks of 
onrechtstreeks de strijd aangaan tegen  desinformatie. Ik denk daarbij  onder andere 
aan:
-Jeugdinformatieplatform Wat Wat (Jeugd)
-Jeugdorganisaties Participatie en Informatie (Jeugd)
-Gezondheidspreventie (Welzijn)
-Openbare omroep VRT (Media)
-Onderzoeksjournalistiek via Journalism fund/Fonds Pascal Decroos (Media)
Daarnaast steun  ik ook initiatieven  die een specifieke focus hebben op desinformatie:
-Jaarlijks maak ik voor het project Nieuws in de Klas bijna 1 miljoen euro vrij.
-Vanaf 2021 bedraagt  de werkingssubsidie vanuit  Media voor Mediawijs 790.000  
euro. De strijd tegen desinformatie is een rode draad  doorheen de werking van 
Mediawijs. Tegelijkertijd heeft Mediawijs ook enkele  specifieke  initiatieven die 
rechtstreeks op de problematiek  van desinformatie focussen:
oDe coördinatie en educatieve versterking  van het aanbieden  van 
nieuwsmedia in het onderwijs via het project Nieuws in de Klas.
oMediawijs vergroot tevens zijn impact door het aantrekken van Europese  
cofinanciering. De subsidiegraad van dergelijke  Europese projecten varieert  
van 50% tot 90% financiering, waardoor vanuit de werkingssubsidie  van 
Mediawijs telkens  10% tot 50% cofinanciering voorzien  wordt. Momenteel 
lopen volgende projecten
Debate your Issue (2020-2021):  Vlaamse cofinanciering  € 29.039,80
No Cap / ONarVla (2020-2021): Vlaamse cofinanciering  € 16.809,70
SMaRT-EU (2020-2021): Vlaamse cofinanciering € 13.748,86
Facts4all (2021-2022): Vlaamse cofinanciering € 18.361,00
DDESTINY (2021-2023): Vlaamse cofinanciering € 23.026
EDMO BELUX (2021-2024): Vlaamse voorziene cofinanciering  € 
65.150,00 (ook VRT en de Vlaamse Universiteiten cofinancieren  voor 
de EDMO’s dus 25% uit hun ‘reguliere’ middelen.)
-In het kader van het relanceplan Vlaamse Veerkracht heb ik een bijkomende en 
eenmalige subsidie toegekend aan Mediawijs om bij het project Nieuws in de Klas 
een flankerend traject te ontwikkelen dat niet vertrekt  van het aanbieden van  
nieuwsmedia, maar van de actieve  betrokkenheid  van jongeren in het aanwenden 
en creëren van nieuws binnen  een onderwijskader.
-Ik zal in het kader  van het digitaal  transformatieprogramma voor de Vlaamse  
mediasector nog dit jaar een projectoproep  lanceren rond het thema  desinformatie  
met een totaalbudget  van 3 miljoen euro.
