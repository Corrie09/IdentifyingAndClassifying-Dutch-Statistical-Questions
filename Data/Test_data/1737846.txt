title: Erkenningsaanvragen participatieorganisatie integratie en inburgering - Oproep
thema: Integratie en Inburgering
pdf link: https://docs.vlaamsparlement.be/pfile?id=1737846
thema link: https://www.vlaamsparlement.be/parlementaire-documenten/schriftelijke-vragen/1538008
SCHRIFTELIJKE VRAAG
nr. 350
van KATRIEN  PARTYKA
datum: 24 juni 2021
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Erkenningsaanvragen participatieorganisatie integratie en inburgering  -   Oproep
Het decreet van 7 juni 2013 betreffende het Vlaamse integratie- en inburgeringsbeleid 
bepaalt dat de Vlaamse Regering één participatieorganisatie erkent die met het oog op de 
empowerment, de emancipatie en de correcte beeldvorming van de personen  van 
buitenlandse herkomst de volgende opdrachten vervult:
1° de belangen  van personen van buitenlandse herkomst behartigen;
2° de personen  van buitenlandse  herkomst  vertegenwoordigen ten opzichte  van de 
Vlaamse overheid;
3° beleidsaanbevelingen  uitbrengen;
4° lokale actoren sensibiliseren voor en ondersteunen bij het nemen van initiatieven 
om de beleidsparticipatie  van de personen van buitenlandse herkomst te 
bevorderen.
Nadat de eerdere erkenningsprocedure niet meteen  tot een gedragen resultaat  leidde, nam 
de Vlaamse Regering op 23 april 2021 de beslissing om de erkenningsprocedure  voor een 
nieuwe participatieorganisatie te heropenen. Kandidaten konden tot 22 juni 2021 een 
erkenningsaanvraag indienen. De erkenning  start op 1 december 2021 en loopt voor een 
periode van vijf jaar. Dat een nieuwe procedure opgestart werd, is zeker een positief 
gegeven. Een degelijk functionerende participatieorganisatie is immers van grote waarde 
voor de uittekening van het beleid.
Ingevolge de gebeurtenissen m.b.t. de vorige erkenningsprocedure  werd aan het 
Minderhedenforum een subsidie toegekend van 714.000 euro voor het functioneren als 
participatieorganisatie gedurende 2021. Bij de erkenning  van een nieuwe  
participatieorganisatie zal die subsidiëring aan het Minderhedenforum  vanzelfsprekend  
worden stopgezet.
1.Op basis van welke prioriteiten zal de minister de nieuwe  participatieorganisatie 
erkennen? Kan de minister  aangeven of en zo ja, in welke  mate de erkenningscriteria 
al dan niet afwijken van de oproep van 2020 en wat zijn daar dan de redenen  voor?
2.Wat betreft de werking van de participatieorganisatie  is 2021 een overgangsjaar 
waarbij het Minderhedenforum de opdrachten  ervan  op zich neemt  in afwachting van 
de erkenning van een participatieorganisatie voor de komende jaren.
Hoe evalueert de minister de werking van de participatieorganisatie gedurende het 
overgangsjaar?
3.Hoeveel organisaties hebben een erkenningsaanvraag ingediend en welke verdere 
timing heeft de minister voor ogen om de geselecteerde participatieorganisatie  op 1 
december 2021 van start te kunnen  laten gaan? 
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr.350  VAN 24 juni 2021
van KATRIEN  PARTYKA
1.De erkenning van een participatieorganisatie  door de Vlaamse  Regering gebeurt  
overeenkomstig de erkenningscriteria en -procedure  zoals bepaald in het Besluit  van de 
Vlaamse Regering  van 26 juni 2020 tot uitvoering van het decreet van 7 juni 2013 
betreffende het Vlaamse integratie-  en inburgeringsbeleid, wat betreft  de 
participatieorganisatie, en tot wijziging van het Besluit van de Vlaamse Regering van 26 
april 2019 tot uitvoering van diverse bepalingen van het decreet  van 7 juni 2013 
betreffende het Vlaamse integratie- en inburgeringsbeleid wat betreft  de 
participatieorganisatie en de oriëntering van anderstaligen  naar het meest gepaste 
aanbod NT2, en tot wijziging van diverse bepalingen van het Besluit  van de Vlaamse  
Regering van 29 januari 2016 houdende de uitvoering  van het decreet  van 7 juni 2013 
betreffende het Vlaamse integratie-  en inburgeringsbeleid  (BS. 9 juli 2020).  De 
erkenningscriteria van de oproep  van 2020 tot indiening van aanvraagdossiers tot 
erkenning van een participatieorganisatie zijn dezelfde als deze van de oproep van 2021, 
met name de erkenningscriteria  zoals vastgelegd in het voornoemde Besluit van de 
Vlaamse Regering  van 26 juni 2020.
De geselecteerde kandidaat-participatieorganisatie dient overeenkomstig artikel 5, §1, 
lid 1, 1° juncto artikel  6 van het voornoemde Besluit  van de Vlaamse Regering van 26 
juni 2020 bij de opmaak  van haar meerjarenplan in het licht van de 
erkenningsprocedure rekening te houden met de  beleidsprioriteiten die zijn bepaald  in 
het kader van de concretisering van de uitvoering  van de algemene  decretale 
opdrachten van de participatieorganisatie, vermeld in artikel 8, tweede  lid, van het 
decreet van 7 juni 2013 betreffende  het Vlaamse integratie- en inburgeringsbeleid. Deze 
beleidsprioriteiten zijn vastgelegd  in het Ministerieel Besluit van 11 oktober 2020 over 
de bepaling van de beleidsprioriteiten voor de participatieorganisatie (BS. 16 oktober 
2020).
2.Het Minderhedenforum vzw ontvangt in 2021 van de Vlaamse Regering een 
werkingssubsidie om de continuïteit van de decretale opdrachten  van een 
participatieorganisatie en de daaraan verbonden samenwerkingsverbanden te blijven  
garanderen tot aan de erkenning  van een nieuwe  participatieorganisatie.  De 
werkingssubsidie wordt toegekend overeenkomstig  de bepalingen van het Besluit van 
de Vlaamse Regering van 30 april 2021 tot toekenning van een projectsubsidie aan het 
Minderhedenforum vzw voor de periode 1 januari 2021 tot en met 31 december 2021 
(Bijlage 1).
De uitvoering van deze opdrachten gebeurt conform het door het Minderhedenforum 
vzw ingediende jaarplan 2021 dat de basis vormt voor de toekenning van de 
voornoemde werkingssubsidie. Overeenkomstig artikel 9, §1 van het voornoemde  
Besluit van de Vlaamse Regering van 30 april 2021 dient LEVL vzw (die inmiddels de  
rechtsopvolger van het Minderhedenforum vzw is), op het einde  van de subsidieperiode 
een inhoudelijk eindverslag op te maken waaruit de realisatie van de gesubsidieerde 
activiteiten moet aangetoond worden.  Het Agentschap Binnenlands Bestuur,  afdeling 
Gelijke Kansen, Integratie en Inburgering is belast met de controle en evaluatie  van het 
inhoudelijk eindverslag.
3. Eén organisatie, met name  LEVL vzw, heeft op de oproep  van 2021 gereageerd en een 
aanvraagdossier tot erkenning  als participatieorganisatie ingediend op 22 juni 2021.  
Overeenkomstig artikel 11 van het voornoemde  Besluit  van de Vlaamse Regering van 
26 juni 2020 en op grond van een positief advies van mijn administratie, het Agentschap 
Binnenlands Bestuur,  heb ik op 13 juli 2021 LEVL vzw geselecteerd als kandidaat-
participatieorganisatie.  
Voor wat betreft het verdere verloop  van de erkenningsprocedure na de selectie van de 
kandidaat-participatieorganisatie worden  de timing  en de stappen gevolgd zoals bepaald 
in artikel 12 tot en met 15 van het voornoemde Besluit van de Vlaamse  Regering van 
26 juni 2020. 
BIJLAGE
1.Besluit van de Vlaamse Regering van 30 april 2021 tot toekenning van een 
projectsubsidie aan het Minderhedenforum  vzw voor de periode  1 januari 2021 tot en 
met 31 december 2021.
