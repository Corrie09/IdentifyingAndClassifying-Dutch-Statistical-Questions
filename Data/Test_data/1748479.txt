title: Spaarbekken Pauwelsbeek - Stand van zaken
thema: Natuur en Milieu
pdf link: https://docs.vlaamsparlement.be/pfile?id=1748479
thema link: https://www.vlaamsparlement.be/parlementaire-documenten/schriftelijke-vragen/1547806
SCHRIFTELIJKE VRAAG
nr. 1259
van JORIS NACHTERGAELE
datum: 23 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Spaarbekken Pauwelsbeek   -  Stand van zaken
In juli 2021 werd het oosten en zuiden van ons land opgeschrikt door de zwaarste 
overstromingen uit de moderne geschiedenis. De menselijke  en materiële tol is immens  
zwaar, wat nogmaals de onmacht van de mens onderstreept ten opzichte van de kracht 
van water.  De noodzaak  om op alle niveaus alle maatregelen te treffen die nodig zijn om 
ons voor te bereiden op een verhoogde frequentie van het noodweer,  is dan ook een van 
de hoogste  prioriteiten voor elk beleidsniveau.
De regio Vlaamse Ardennen is in haar recente geschiedenis  al meermaals  opgeschrikt door 
rivieren en beken die uit hun oevers treden en op die manier huizen en wijken onder water 
zetten. De grote overstromingen in 2010 leidden  in 2015 tot een rivierencontract waarin 
verschillende overheden een pakket aan maatregelen afspraken om de burger beter te 
kunnen beschermen  tegen grote overstromingen.  Eén van de belangrijke  maatregelen die 
door de VMM (Vlaamse Milieumaatschappij) uitgevoerd zou worden  is een spaarbekken  
langs de Pauwelsbeek.
In haar antwoord op mijn schriftelijke vraag  nr. 218 van 16 november 2020 stelde de 
minister dat enkel de onderste trap van het spaarbekken wordt  aangelegd en dat de VMM 
hoopte om in mei 2021 een geldige  omgevingsvergunning te verkrijgen, waarna de aanleg 
kan starten en het spaarbekken medio 2022 in gebruik kan worden  genomen, mits er geen 
nieuwe beroepsprocedures worden ingesteld.
Kan de minister een stand van zaken geven omtrent de aanleg van het spaarbekken  
Pauwelsbeek door de VMM? Ligt de aanleg van dit spaarbekken nog op schema?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1259 van 23 juli 2021
van JORIS NACHTERGAELE
De oorspronkelijke omgevingsvergunning voor de aanleg van het wachtbekken op de 
Pauwelsbeek in Maarkedal werd vernietigd door de Raad voor Vergunningenbetwistingen 
na een klacht van Milieufront Omer Wattez.
Op 29 april 2021 had een overleg plaats tussen  Milieufront Omer Wattez, Natuurpunt, de 
Vlaamse Milieumaatschappij en de gemeente Maarkedal.  
Het is belangrijk  dat de vergunningsaanvraag voor de realisatie van extra 
bergingscapaciteit op de Pauwelsbeek vooraf  verder afgestemd  wordt op de initiatieven 
die de provincie plant op de Maarkebeek zoals voorzien in het riviercontract. Ik vind het 
ten zeerste aangewezen dat beide waterbeheerders samen met de gemeente Maarkedal 
de krachten bundelen in de verdere  uitwerking van de plannen en de 
vergunningsaanvragen. Doel is om in overleg tussen gemeente, provincie en VMM een 
totaalaanpak voor te stellen waarbij  naast  extra capaciteit voor waterberging ook 
maximaal ingezet wordt op brongerichte maatregelen zoals erosiebestrijding.
Voor de maatregelen  inzake erosie zal het sedimentmodel dat opgemaakt  werd door het 
departement Omgeving en de VMM voor de nodige onderbouwing  zorgen.  De provincie 
Oost-Vlaanderen is onlangs ook gestart met een strategisch project  om doelgericht  op 
het terrein  te gaan werken aan erosiebestrijding in het stroomgebied. 
De verdere timing zal in overleg tussen  de gemeente, de provincie  en de VMM bepaald 
worden. 
