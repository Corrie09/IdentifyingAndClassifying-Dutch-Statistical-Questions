title: Optimalisatiedecreet woningkwaliteit - Evaluatie
thema: Wonen
pdf link: https://docs.vlaamsparlement.be/pfile?id=1755543
thema link: https://www.vlaamsparlement.be/parlementaire-documenten/schriftelijke-vragen/1549203
SCHRIFTELIJKE VRAAG
nr. 692
van SARAH SMEYERS
datum: 8 september 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Optimalisatiedecreet woningkwaliteit  -  Evaluatie
Op 20 maart 2019 keurde  het Vlaams Parlement het optimalisatiedecreet goed. Het decreet 
voert een verbeterde methode in voor de woningkwaliteitsbewaking. Het zorgt voor 
afstemming tussen de administratieve procedures en de strafrechtelijke handhaving  en 
introduceert met de waarschuwingsprocedure een decretaal  kader voor de bemiddelende 
rol van de gemeente  bij woningkwaliteitsproblemen. Het conformiteitsattest krijgt daarbij 
een centrale  rol toebedeeld. Het decreet zelf trad vervolgens op 1 januari 2021 effectief  in 
werking.
Het nieuwe woningkwaliteitsdecreet integreert de bepalingen over de Vlaamse  inventaris 
van ongeschikte  en onbewoonbare woningen  in de Vlaamse Wooncode  en biedt een 
oplossing voor een aantal concrete knelpunten en problemen in de fiscale  handhaving. 
Intussen zijn we ongeveer 8 maanden verder. Tijd voor een eerste evaluatie.  
1.Hoe evalueert de minister de eerste  periode waarin dit decreet in werking getreden  is?
2.Kwamen  er al knelpunten aan het licht?  Zo ja, welke?  Op welke wijze zal de minister 
daarop anticiperen?
3.Zo had het optimalisatiedecreet  ook tot opzet om, cfr. het antwoord op mijn 
schriftelijke vraag nr. 298 van 16 april 2020 over de Vlaamse  Wooninspectie, de 
slagkracht van de Wooninspectie  te verhogen door onder meer de administratieve en 
strafrechtelijke procedures beter  op elkaar af te stemmen. 
Is dit gelukt?
4.Hoe vaak en voor welke gevallen moesten de gemeenten intussen waarschuwend en/of  
bemiddelend optreden bij woningkwaliteitsproblemen?
5.Op mijn schriftelijke  vraag in verband met de digitalisering van de woonmarkt en het 
woonbeleid (nr. 416 van 26 maart 2021) antwoordde de minister onder  meer: 
“Momenteel wordt volop gewerkt aan de implementatie  van het optimalisatiedecreet 
woningkwaliteit in VLOK (Vlaams Loket voor Woningkwaliteit).” 
Heeft deze implementatie intussen al plaatsgevonden? Zo niet, waarom niet?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 692 van 8 september 2021
van SARAH SMEYERS
1.De inwerkingtreding is zeer vlot verlopen dankzij de goede voorbereiding  die er in 2020 
aan vooraf is gegaan.  Zo paste het agentschap  Wonen-Vlaanderen VLOK aan, het 
dossieropvolgingssysteem voor woningkwaliteit  dat ook de gemeenten en 
intergemeentelijke samenwerkingsprojecten lokaal woonbeleid gebruiken. Het 
agentschap organiseerde ook heel wat opleidingen over de optimalisaties en 
nieuwigheden in de regelgeving, zowel  voor haar eigen  medewerkers als voor 
medewerkers van lokale  besturen  en IGS’en. Ook de stakeholders  werden betrokken en 
geïnformeerd. Daarnaast werkte Wonen-Vlaanderen  een uitgebreid  nieuw  handboek  uit 
met technische richtlijnen voor de woningcontroleurs. Er was ook een webpagina  met 
alle informatie,  er werden nieuwsbrieven verstuurd en de folders  en brochures over 
woningkwaliteit werden bijgewerkt. Er is ten slotte  ook een technische helpdesk die 
vragen van woningcontroleurs snel beantwoordt.
2.Ik heb een eerste beperkte evaluatie van de optimalisaties gepland in het voorjaar van 
2022. Het is dus te vroeg om op deze vraag te antwoorden.
3.Die afstemming  is dus inderdaad volledig  gerealiseerd door de inwerkingtreding  van de 
gewijzigde regelgeving.
4.Zoals  al vermeld  plan ik een evaluatie  in het voorjaar van 2022.  De nieuwe 
waarschuwingsprocedure en de toepassing ervan worden daarin meegenomen.
5.De wijzigingen en nieuwigheden van het optimalisatiedecreet  zijn in VLOK volledig 
geïmplementeerd.
