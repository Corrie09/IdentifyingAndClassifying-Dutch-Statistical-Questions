title: Signaalgebieden - Bouwverbod
thema: Ruimtelijke ordening
pdf link: https://docs.vlaamsparlement.be/pfile?id=1748490
thema link: https://www.vlaamsparlement.be/parlementaire-documenten/schriftelijke-vragen/1548049
SCHRIFTELIJKE VRAAG
nr. 1278
van CARMEN RYHEUL
datum: 10 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Signaalgebieden  -  Bouwverbod
Enkele stevige regenbuien deden in juli Vlaanderen opnieuw onder water lopen.  Een 
echte ramp zoals in Wallonië bleef in onze regio gelukkig uit, maar dat zal geen troost  
zijn voor onze Vlaamse mensen die een zoveelste  keer hun kelders moesten  leegpompen 
en hun beschadigde  huisraad op het containerpark moesten  achterlaten.
Nochtans is het probleem van de overstromingsgevoelige  gebieden in Vlaanderen zeer 
goed bekend. De Vlaamse Milieumaatschappij (VMM) beschikt immers  al lang over een 
zeer gedetailleerde kaart van Vlaanderen waarop men exact kan zien wat het 
overstromingsrisico voor elk perceel  is. Daarnaast bestaat er ook een kaart waarop voor 
heel Vlaanderen “signaalgebieden” zijn aangeduid. Dit zijn nog niet ontwikkelde gebieden  
waar in de toekomst  mogelijk gebouwd  mag worden, maar die eigenlijk beter  onbebouwd 
zouden blijven omdat ze als natuurlijk overstromingsgebied kunnen fungeren of een zeer 
specifieke bodem  hebben die op korte tijd heel veel water kan bufferen. 
Het uitvaardigen van een totaal  bouwverbod binnen  deze signaalgebieden met een 
billijke en correcte  vergoeding voor de getroffen  eigenaars zou in Vlaanderen heel wat 
overstromingsellende definitief  kunnen voorkomen. De Vlaamse Regering liet tot op 
heden echter na om dergelijk verbod,  gekoppeld  aan een vergoedingsregeling  ten 
behoeve van de getroffen eigenaars,  uit te vaardigen.
Meer zelfs, de minister  kondigde in de media aan dat ze voortaan  in beroep zal gaan 
tegen elke bouwvergunning  die nog in watergevoelig  gebied wordt  afgeleverd (o.a. Het 
Laatste Nieuws, 4 augustus  2021, Het Nieuwsblad 5 augustus  2021). Dergelijke  
halfslachtige maatregel is echter  niets meer dan het in deze gebieden  opleggen van een 
totaal bouwverbod  zonder dat de getroffen eigenaars ook maar op enige  wijze vergoed 
worden voor hun waardeloos geworden gronden.
1.a) Waarom werd in signaalgebieden tot op heden nog steeds geen totaal 
bouwverbod uitgevaardigd?
b)Is de minister  van plan om een dergelijk verbod alsnog  uit te vaardigen?  Zo niet, 
waarom niet? Zo ja, binnen  welke  termijn?
c)Is de minister van plan om, als het onder deelvraag 1.b) vermelde verbod alsnog 
wordt uitgevaardigd, in een billijke en correcte  vergoedingsregeling voor de 
getroffen eigenaars  te voorzien?  Zo niet, waarom niet? Zo ja, wat dienen voor 
haar de grote lijnen  te zijn van deze regeling?
2.Doet de minister haar bovenvermelde  aankondiging in de media gestand of ziet ze 
alsnog af van deze door haar aangekondigde maatregel om steeds in beroep te gaan 
tegen elke bouwvergunning die in watergevoelig gebied wordt  verleend?  Zal de 
minister, indien ze volhardt in de door haar aangekondigde maatregel,  alsnog  in een 
financiële compensatie van de getroffen eigenaars voorzien?  Zo niet, waarom niet? 
Zo ja, wat dienen voor haar de grote lijnen te zijn van deze compensatieregeling  en 
wanneer zal deze regeling in werking  treden?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1278 van 10 augustus 2021
van CARMEN RYHEUL
1.De decreetgever heeft ervoor gekozen om geen algemeen, decretaal bouwverbod in te 
voeren in signaalgebieden  of overstromingsgevoelige gebieden, maar de beoordeling  
dossier per dossier  te laten gebeuren. 
De Vlaamse Codex Ruimtelijke Ordening (VCRO)  bepaalt  in artikel 4.3.1  §1, 4°, dat 
een vergunning “wordt  geweigerd in de gevallen waarin overeenkomstig  artikel 1.3.1.1, 
van het decreet betreffende het integraal waterbeleid, gecoördineerd op 15 juni 2018 
geen vergunning kan worden afgeleverd”. Hierbij wordt dus expliciet gewezen op de 
watertoets, op basis waarvan de vergunningverlenende overheid  dient te beslissen  of 
een aanvraag de watertoets  doorstaat. Die watertoets  moet grondig en correct 
gebeuren in elk concreet dossier en is geen vrijblijvend instrument. Zoals bepaald in 
het decreet integraal waterbeleid en de VCRO moet dit gaan om een grondige afweging 
en geen stijlformules. 
Voor 235 zgn. signaalgebieden heeft de Vlaamse Regering in overleg met de lokale  
besturen en de CIW een “vervolgtraject” bepaald  over welk initiatief nodig is om het 
waterbergend vermogen van dat gebied  in de toekomst te behouden.  We 
onderscheiden 2 categorieën van beslissingen:
-verscherpte watertoets: de geldende bestemming blijft behouden, maar er kunnen  
in het kader  van de watertoets  wel extra voorwaarden opgelegd worden voor de 
ontwikkeling van het gebied
-bouwvrije opgave: delen van het signaalgebied moeten bouwvrij blijven en moeten 
bijgevolg een andere bestemming krijgen. Dit kan op 2 manieren:
oopmaak van een ruimtelijk uitvoeringsplan  (RUP)
oaanduiding  als watergevoelig openruimtegebied  (WORG). 
Voor verschillende gebieden is inmiddels  een RUP opgemaakt of in voorbereiding. De 
aanduiding van WORG  wordt  voorbereid. Ik onderzoek momenteel ook de 
mogelijkheden om via een decretale regeling alsnog een bouwverbod in te voeren in 
deze gebieden  voorafgaand aan een herbestemming.
2.De signaalgebieden  en de kaarten van effectief en mogelijks overstromingsgevoelige 
gebieden vormen  een kader waarbinnen de watertoets  dient te gebeuren.  Ik verwijs 
hierbij ook naar de omzendbrief LNE/2015/2 “richtlijnen voor de toepassing  van de 
watertoets voor de vrijwaring van het waterbergend vermogen  in signaalgebieden  en 
in effectief overstromingsgevoelige gebieden”. 
Zoals dit reeds jaren is bepaald in het decreet, kan de leidend ambtenaar van het 
departement Omgeving, net als de verschillende adviesinstanties die advies hebben 
uitgebracht in een dossier, beroep  instellen tegen een eventuele vergunning. Dit 
gebeurt dus ook bij eventuele  beslissingen in strijd met de watertoets  of de hierboven 
vermelde omzendbrief. Indien de administratie van mening  is dat de watertoets niet 
correct of onvoldoende is toegepast,  kan en zal zij in beroep gaan.  De regelgeving 
voorziet niet in een financiële compensatie indien een aanvraag wordt geweigerd. Dit 
lijkt mij ook een totaal onrealistische  en onhaalbare situatie, waarbij  elke weigering 
aanleiding zou kunnen  geven  tot schadevergoeding.  
