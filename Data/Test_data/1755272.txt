title: Lokale besturen - Belasting op het ontbreken van parkeerplaatsen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1755272
thema link: https://www.vlaamsparlement.be/parlementaire-documenten/schriftelijke-vragen/1549184
SCHRIFTELIJKE VRAAG
nr. 394
van ANNICK LAMBRECHT
datum: 7 september 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen   -  Belasting op het ontbreken  van parkeerplaatsen
De belasting  op het ontbreken van parkeerplaatsen is een doelbelasting om de 
parkeerplaatsen die vereist zijn volgens de stedenbouwkundige verordening aan te 
leggen, of de vervangende belasting  te betalen indien de vergunningverlenende overheid 
een afwijking heeft verleend op de voorschriften van de verordening op het aanleggen 
van parkeerplaatsen. De 'belasting op ontbrekende parkeerplaatsen' wordt door elke 
Vlaamse gemeente  ingevuld met een zelf gekozen bedrag. Daarnaast worden niet-
autobezitters ook belast  omdat hun huis geen parkeerplaats heeft. Meer en meer mensen 
hebben geen eigen  wagen meer, maken  gebruik van deelauto’s, gebruiken 
laadinfrastructuur etc. Daarom is het wellicht aangewezen om fijnmaziger te gaan 
reguleren.
1.Wat is de mening van de minister op het feit dat ook mensen zonder  auto deze 
belasting moeten betalen? Zal de minister hieromtrent  een initiatief nemen?
2.Welke mogelijkheden ziet de minister om die parkeernormen  meer af te stemmen  op 
de realiteit van vandaag, waar minder mensen een eigen auto hebben en veel 
verplichte parkeerplaatsen  overbodig zijn?
3.Is deze belasting  volgens de minister geen discriminatie t.o.v. de mensen  die geen 
mogelijkheid voor een parkeerplaats  of geen auto hebben?
4.Heeft  de minister een overzicht van de gemeenten die een belasting op het 
ontbreken van parkeerplaatsen invoeren?  Graag een overzicht per provincie,  per 
gemeente.
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 394 van 7 september 2021
van ANNICK LAMBRECHT
1.Een belasting op/retributie voor het ontbreken van parkeerplaatsen staat nooit op 
zichzelf. Ze hangt samen met een stedenbouwkundige  verordening die de aanleg van 
parkeerplaatsen oplegt bij de nieuwbouw of ingrijpende  verbouwingen van woningen en 
gebouwen. Behalve autostaanplaatsen,  kan het bijvoorbeeld  ook gaan om 
fietsenstallingen of om andere openbare voorzieningen  (zie artikel 2.3.2,  §2, tweede  lid 
van de Vlaamse  Codex Ruimtelijke Ordening juncto  artikel 75 van het Decreet 
betreffende de Omgevingsvergunning).  De gemeente maakt  een dergelijke afweging in 
het kader van haar ruimtelijke ordening. 
In het geval dat de aanleg van de vereiste voorziening technisch niet (meer)  mogelijk 
is, wordt door een aantal lokale overheden van de vergunninghouder een vergoeding  
gevraagd die redelijkerwijze overeenkomt met de kost die zij moeten dragen om de 
voorziening in de plaats van de vergunninghouder te realiseren.  Omdat  het gaat om een 
kostendekkende vergoeding,  is het correcter om te spreken over een retributie dan over 
een belasting. Dit werd in 2019,  na de afronding van een studie, ook op deze manier 
besloten door het Departement Omgeving. De meeste gemeenten  hanteren echter nog 
steeds de term ‘belasting’  en zo worden de opbrengsten over het algemeen ook in de 
BBC-rapporteringen opgenomen.
Belangrijker dan de term die op de vergoeding kleeft, is echter dat het gaat om:
(1)een maatregel van ruimtelijke ordening, waarin gemeenten een oplossing zoeken 
voor de algemene parkeerbehoeften op hun grondgebied en proberen  te vermijden  
dat die parkeerbehoeften (volledig)  ingevuld moeten  worden op het openbaar 
domein. 
(2)een eenmalige  vergoeding.
Omwille van bovenstaande redenen en het gegeven dat de gemeenten  de lokale context 
het best kennen (en dus het best geplaatst zijn om hieromtrent beleid te voeren), kan 
ik mij niet mengen in het gemeentelijk  beleid.  Ik zie wel dat gemeenten het niet-bezit  
of het minder-gebruik van een auto op andere manieren aanmoedigen. Daarvoor  verwijs 
ik graag  naar het beleid  van mijn collega Lydia  Peeters, Vlaams  minister van Mobiliteit 
en naar de inspirerende voorbeelden die door haar in de kijker  gezet worden.
2.Het is niet aan mij, als minister van binnenlands bestuur, om te oordelen over de 
parkeerbehoeften van de gemeenten  in het algemeen en ter plaatse. Als een 
parkeernorm op algemene  wijze opgenomen wordt in een stedenbouwkundige  
verordening, wordt die op meerdere  beleidsniveaus geëvalueerd. Binnen de gemeente  
zelf oordeelt de Gemeentelijke  Commissie  voor Ruimtelijke Ordening over de 
stedenbouwkundige verordening en wordt  een openbaar onderzoek gevoerd, op een 
meer overkoepelend niveau spreken de deputatie en het Departement Omgeving zich 
uit over de stedenbouwkundige verordening  (zie de procedure in artikel 2.3.2,  §2 van 
de Vlaamse  Codex Ruimtelijke Ordening). Ondertussen zie ik dat verschillende lokale 
overheden reeds  hun parkeernormen diversifiëren  per gebied of (ver-)bouwproject door 
bv. minder verplichte parkeerplaatsen op te leggen  wanneer er toegangspunten  tot 
(elektrische) deelmobiliteit  (wagens,  deel(bak)fietsen, e-steps en e-scooters) wordt 
voorzien. In het lokaal laadplan heb ik daar enkelen  voorbeelden van opgenomen. 
3.Ik verwijs naar het antwoord  op de eerste deelvraag. 
4.In de bijlage vindt u een overzicht van de gemeenten die in hun jaarrekening van 2020 
opbrengsten optekenden uit een belasting  op het ontbreken van parkeerplaatsen.  De 
gemeenten zijn gesorteerd per provincie.
BIJLAGE
Opbrengsten 2020 uit belastingen op ontbreken van parkeerplaatsen
