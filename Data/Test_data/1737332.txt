title: Vlaamse ambtenaren - Extralegale voordelen en kantoorruimte
thema: Vlaamse administratie
pdf link: https://docs.vlaamsparlement.be/pfile?id=1737332
thema link: https://www.vlaamsparlement.be/parlementaire-documenten/schriftelijke-vragen/1537973
SCHRIFTELIJKE VRAAG
nr. 347
van MERCEDES VAN VOLCEM
datum: 24 juni 2021
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Vlaamse ambtenaren  -  Extralegale voordelen  en kantoorruimte
Over de extralegale voordelen bij het ambtenarenstatuut (statutair  en contractueel) stel 
ik graag de volgende vragen.
1.Wat is het bedrag  van de maaltijdcheque per gewerkte dag voor de Vlaamse  
ambtenaren? Idem voor de lokale  ambtenaren? Graag  een overzicht van de prijs per 
maaltijdcheque de laatste 5 jaar. Hoeveel wordt gemiddeld jaarlijks uitbetaald aan 
maaltijdcheques per Vlaamse  ambtenaar  (per gewerkte dag) en wat is het totale 
bedrag voor maaltijdcheques  in de rekening van 2020?
2.Hoeveel vakantiedagen  heeft een Vlaamse  ambtenaar  en kan hij die dagen  
overzetten op het einde van het jaar bij niet-opname?  Heeft iedereen recht op een 
gelijk aantal dagen?
3.Wat is het gemiddelde bedrag  van ecocheques per jaar uitbetaald aan Vlaamse  
ambtenaren gedurende de laatste vijf jaar?
4.Hoeveel fietspremies  worden  betaald aan hoeveel werknemers bij de Vlaamse  
overheid? Graag een overzicht  van de laatste 5 jaar.
5.Hoeveel abonnementen voor het openbaar vervoer of vergoedingen  voor het 
openbaar vervoer  worden betaald aan hoeveel werknemers van de Vlaamse  
overheid? Graag een overzicht  van de laatste 5 jaar.
6.Hoeveel Vlaamse ambtenaren kunnen een beroep doen op een elektrische fiets om 
naar het werk te komen, of krijgen ze enkel een kilometervergoeding? Wordt  dit al 
aangeboden aan ambtenaren die meer dan bijvoorbeeld  10 km van hun werk wonen?
7.Hoeveel Vlaamse ambtenaren werken  op heden van thuis uit of gaan elders werken 
(soort co-working  places?)
8.Zal de minister het aantal m2 kantoor afbouwen tijdens deze legislatuur voor de 
Vlaamse overheid  en hoeveel m2 per werknemer wordt er globaal gerekend?  Stel dat 
er 40 procent  thuis wordt  gewerkt,  zal de kantoorruimte dan 40 procent 
verminderen? Is er een online bevraging geweest van de ambtenaren en zo ja, wat 
waren de resultaten?
9.Hoeveel oppervlakte gebruikt de Vlaamse ambtenarij nu in Vlaanderen en per 
provincie? 
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 347 van 24 juni 2021
van MERCEDES VAN VOLCEM
1.De nominale waarde van een maaltijdcheque voor de personeelsleden van de Vlaamse 
overheid bedraagt  in de algemene  regeling 7 euro per gewerkte dag (5,91  euro 
werkgeversbijdrage en 1,09 euro werknemersbijdrage). 
Deze regeling was initieel ook van toepassing op personeelsleden  die in de jaren 2015 
tot en met 2019 waren  overgedragen  naar aanleiding van de 5de en 6de Staatshervorming.  
Naar aanleiding van arresten  van de Raad van State worden er echter sinds 1 oktober  
2019 maaltijdcheques van 4 euro per gepresteerde werkdag aan de meerderheid van 
deze personeelsgroep uitbetaald  (1,09 euro werknemersbijdrage  en 2,91 euro 
werkgeversbijdrage).  De regeling met maaltijdcheques van 4 euro is uitdovend. Zodra 
personeelsleden uit deze personeelsgroep vrijwillig overstappen  naar een andere 
functie, ontvangen zij maaltijdcheques van 7 euro. 
Onderstaande tabel geeft per jaar het totale bedrag  weer dat werd uitgegeven aan 
maaltijdcheques en de gemiddelde  totale kost aan maaltijdcheques per personeelslid. 
Deze cijfers gelden voor alle entiteiten onder het toepassingsgebied diensten van de 
Vlaamse overheid, aangesloten  op het personeelsregistratiesysteem Vlimpers. 
Maaltijdcheques
Prestatiejaar Totale kostGemiddelde 
totale kost per  
personeelslid
2016 22.046.430,00 € 1.161,81 €
2017 21.702.513,00 € 1.164,42 €
2018 24.365.705,00 € 1.161,27 €
2019 30.307.115,20 € 1.087,52 €
2020 32.580.958,00 € 1.171,51 €
Door het stijgend aantal entiteiten dat zich op 1 januari van elk van bovenstaande jaren 
aangesloten heeft op het gemeenschappelijk personeelsregistratiesysteem  Vlimpers, 
stijgt in bovenstaande  tabel de totale  kost. De gemiddelde totale kost per personeelslid  
blijft quasi constant. 
De personeelsleden  van de lokale besturen hebben  eveneens  recht op maaltijdscheques, 
deze vallen  op jaarbasis voor ten minste 597,47 euro per personeelslid  ten laste van 
het bestuur. Omdat  er sprake is van ‘ten minste’ kan het bestuur een hoger  bedrag 
toekennen, zij het beperkt tot het fiscale  maximum. Een maaltijdcheque  kan maximaal 
8 euro per dag bedragen.
De toekenning van maaltijdcheques voor de personeelsleden van de federaal 
gefinancierde gezondheidsinstellingen is facultatief, zoals opgenomen in het besluit van 
de Vlaamse  Regering van 12 november 2010, artikel 122. 
2.Voor meer informatie m.b.t.  het aantal vakantiedagen van een personeelslid van de 
Vlaamse overheid  en het overzetten  van die dagen,  verwijs  ik u naar de volgende 
website: https://overheid.vlaanderen.be/jaarlijkse-vakantie.
3.Personeelsleden  van de Vlaamse overheid ontvangen geen ecocheques. 
4.Ik verwijs u voor het antwoord  op deze vraag  door naar mijn antwoord op schriftelijke 
vraag 348 van Mercedes Van Volcem op 24 juni 2021.
5.Ik verwijs u voor het antwoord  op deze vraag  door naar mijn antwoord op schriftelijke 
vraag 348 van Mercedes Van Volcem op 24 juni 2021.
6.Personeelsleden  die de woon-werkverplaatsing met de elektrische  fiets maken, hebben 
recht op een fietsvergoeding. De minimumafstand  om aanspraak te kunnen maken op 
een fietsvergoeding  bedraagt één kilometer  voor een enkele  rit.
Vanaf 1 januari 2022 kunnen personeelsleden van de diensten van de Vlaamse overheid  
een (elektrische) fiets leasen in ruil voor (een deel van) de eindejaarstoelage en/of  
maximaal 11 dagen jaarlijks verlof.  Op dit moment kunnen de leden van het topkader 
er ook al voor kiezen om hun mobiliteitsbudget te besteden aan de aankoop of leasing 
van een elektrische fiets. 
7.In 2020 kwamen 21.392 personeelsleden (78%) voor plaats- en tijdsonafhankelijk 
werken in aanmerking. Deze cijfers hebben betrekking op de diensten  van de Vlaamse  
overheid met uitzondering van de Openbare Psychiatrische  Zorginstellingen.
8 en 9.Voor de vragen met betrekking tot de oppervlakte van de kantoorruimte verwijs  
ik u door naar de Vlaams minister bevoegd voor Facilitair  Management.
