title: Microplastics in waterlopen - Aanpak
thema: Natuur en Milieu
pdf link: https://docs.vlaamsparlement.be/pfile?id=1751862
thema link: https://www.vlaamsparlement.be/parlementaire-documenten/schriftelijke-vragen/1549704
SCHRIFTELIJKE VRAAG
nr. 1354
van MAARTEN DE VEUSTER
datum: 10 september 2021
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Microplastics in waterlopen  -  Aanpak
Een recente studie in opdracht  van de Vlaamse Milieumaatschappij (VMM),  uitgevoerd  
door de Universiteit Gent en de Vlaamse Instelling voor Technologisch  Onderzoek (VITO), 
monitorde de aanwezigheid van microplastics in de Vlaamse  waterlopen. Dit leverde 
interessante en gunstige  cijfers op, vooral omdat eruit blijkt dat onze 
rioolwaterzuiveringsinstallaties (RWZI’s)  zowat 95,7%  ervan  konden  opvangen. Via 
bandenslijtage zou echter 650 ton rubber per jaar in onze leefomgeving terechtkomen: 
ongeveer 400 ton in de rioleringen (en dus hopelijk ook in de RWZI’s) en 250 in het 
oppervlaktewater en dus in onze Vlaamse kanalen en rivieren.
1.Heeft  de minister zicht op de recentste resultaten van dit onderzoek?
2.Wat is technisch  mogelijk om de hoeveelheid rubberpartikels in onze Vlaamse 
waterlopen te monitoren en deze vervuiling  eventueel  te saneren?
3.Hoe zal de minister bij toekomstige infrastructuurwerken proberen  te vermijden  dat 
regenwater met rubberpartikels in de Vlaamse oppervlaktewateren  terechtkomt, en 
dus afgeleid wordt naar rioleringsstelsels die aansluiten op RWZI's?
Deze vraag werd gesteld  aan de ministers  Zuhal Demir (1354) en Lydia Peeters (1619).
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 1354 van 10 september 2021
van MAARTEN DE VEUSTER
1.Voor wat betreft  de resultaten van dit onderzoek verwijs ik naar onderstaande 
rapporten:
Deelrapport 1: Methodologie  voor de bepaling  van microplastic vervuiling in diverse 
matrices.  https://www.vmm.be/publicaties/onderzoek-naar-verspreiding-effecten-en-
risico2019s-van-microplastics-in-het-vlaamse-oppervlaktewater-deelrapport-1
Deelrapport 2: Monitoring en analyse van bandenslijtage: Aanpak, vergelijking  van 
methoden en richtlijnen voor toekomstig onderzoek
https://www.vmm.be/publicaties/onderzoek-naar-verspreiding-effecten-en-
risico2019s-van-microplastics-in-het-vlaamse-oppervlaktewater-deelrapport-2
Deelrapport 3: Analyse van massa- en deeltjesstromen in waterzuiveringsinstallaties
https://www.vmm.be/publicaties/onderzoek-naar-verspreiding-effecten-en-
risico2019s-van-microplastics-in-het-vlaamse-oppervlaktewater-deelrapport-3
2.Een monitoringsprogramma in de Vlaamse waterlopen is daartoe een objectief middel. 
Gecombineerde staalnames in zowel  het oppervlaktewater als in het sediment 
(waterbodemstaal) zijn nodig  om een volledig en correct beeld te kunnen geven  van 
de eventuele vervuiling met microplastics. Momenteel is het aantal labo’s of 
universiteiten gespecialiseerd in het bepalen  en kwantificeren van microplastics 
concentraties zeer beperkt  in Vlaanderen  en is het voorlopig nog niet mogelijk om dit 
op grote  schaal uit te voeren.
Zoals aangegeven in het Kernrapport van de microplasticsstudie, wordt voornamelijk 
geopteerd voor een “aanpak aan de bron” methode, een methode die momenteel 
nationaal en internationaal beschouwd wordt als de meest  effectieve en 
kostenefficiënte (preventie)maatregel  tegen microplasticvervuiling. Opruimacties (voor 
microplastics) in de waterloop of in zee zijn immers zeer moeilijk.  Het 
voorkomingsprincipe (i.e. voorkomen dat microplastics in het aquatische  milieu  terecht 
komen) kan ervoor zorgen dat we de emissie naar het milieu  verminderen.
Blijvende sensibilisering omtrent gepast plasticgebruik, gestimuleerd vanuit circulair 
denken, blijft daarom een noodzaak. Ik blijf hier verder op inzetten via mijn afvalbeleid. 
Beleidspunten rond het verhogen van de zuiveringsgraad van huishoudelijk en 
industrieel afvalwater  of de aanpak  van de emissie van bandenslijtage naar het milieu 
kunnen hun steentje bijdragen voor mitigatie  van plastic vervuiling.  Verder onderzoek 
is nodig naar effectieve actieve of passieve zuiveringstechnieken, zoals bijvoorbeeld  
bezinkingbekkens. 
3.Zoals  aangegeven zet ik in op verschillende  sporen om een potentiële vervuiling te 
voorkomen of te reduceren. Het verminderen  van overstorten  en een gescheiden 
rioleringsstelsel worden verwacht  voordelig te zijn voor de emissie  van microplastics. 
Verder onderzoek naar de efficiëntie  van opvangbekkens, filtersystemen  of andere 
passieve of actieve systemen die het afstroomwater kunnen zuiveren  is nodig om een 
mitigatieplan te ontwerpen voor de emissie van bandenpartikels naar de omgeving.
Immers blijft de droogteproblematiek (aanvulling grondwater) een belangrijke 
beleidsdoelstelling voor Vlaanderen, waaraan het AWV wil bijdragen. In dit kader schat 
het AWV de rechtstreekse infiltratie  van het afstromende hemelwater in de wegbermen  
i.p.v. afvoer via hemelwaterriolering  in als een opportuniteit.  Het AWV zet zich 
momenteel in om de haalbaarheid hiervan voor toepassing in de praktijk verder te 
onderzoeken.
