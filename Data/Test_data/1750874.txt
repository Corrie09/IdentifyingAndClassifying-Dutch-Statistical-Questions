title: Pleegzorg - Opvolging dossier kindermishandeling
thema: Welzijn en Gezin
pdf link: https://docs.vlaamsparlement.be/pfile?id=1750874
thema link: https://www.vlaamsparlement.be/parlementaire-documenten/schriftelijke-vragen/1547728
SCHRIFTELIJKE VRAAG
nr. 813
van KATRIEN  SCHRYVERS
datum: 22 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Pleegzorg  -  Opvolging  dossier kindermishandeling
Eerder dit jaar kwamen feiten aan het licht waarbij twee pleegkinderen  (thans 
jongvolwassenen) in hetzelfde pleeggezin zeker vijftien jaar lang door hun pleegouders 
werden mishandeld. Ik stelde  hierover een vraag om uitleg op 27 april 2021 (nr. 2919).
De minister zei dat er door de betrokken pleegzorgdienst (Pleegzorg  West-Vlaanderen) een 
intern onderzoek werd uitgevoerd. Daarnaast  kreeg Zorginspectie van het agentschap  
Opgroeien de opdracht  voor een dossieranalyse  enerzijds en een analyse van de 
procedures van de dienst voor pleegzorg anderzijds. Ook op het Vlaamse niveau zouden 
in overleg tussen  Opgroeien, de diensten voor pleegzorg en Pleegzorg Vlaanderen acties 
worden opgezet om te kijken  waar structureel  zaken verbeterd  kunnen worden en hoe 
goede praktijken tussen de diensten  beter ontsloten kunnen worden. Ook zou er op basis 
van een casusintervisie worden bekeken welke lessen getrokken kunnen worden over de 
diensten heen.
1.Wat is de stand  van zaken met betrekking tot het intern  onderzoek van de betrokken 
pleegzorgdienst? Welke conclusies kunnen er (al) getrokken  worden?  Welke 
maatregelen worden daaraan gekoppeld?
2.Wat zijn de bevindingen van Zorginspectie over de analyse van het dossier  en de 
analyse van de procedures van de pleegzorgdienst? Welke acties zijn er nodig?
3.Zijn er zaken die een structurele  aanpassing vereisen  teneinde  problematische 
situaties zoals de geschetste te vermijden?
4.Hoe worden  de in dit dossier betrokken voormalige pleegkinderen thans  opgevolgd? 
Worden of werden  er herstelmaatregelen genomen?
5.Hoeveel bekwaamheidsattesten  van pleegouders werden in 2020 ingetrokken? Om 
welke redenen? Welke procedure  gaat daaraan vooraf?  Op welke  manier gebeurt de 
opvolging?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 813 van 22 juli 2021
van KATRIEN  SCHRYVERS
1.Het betrof hier een pleegzorgsituatie  in een netwerk waarbij één van de ex-
pleegkinderen reeds  verbleef in het kandidaat-pleeggezin voordat pleegzorg erbij 
betrokken werd, dus voorafgaand aan de start van de pleegzorgbegeleiding 20 jaar 
geleden. Het intern onderzoek  van de dienst  voor pleegzorg West-Vlaanderen  heeft 
uitgewezen, en dit werd tevens bevestigd door de conclusies  uit het verslag van 
Zorginspectie, dat deze situatie een voorbeeld  is van de complexiteit  waarin 
pleegzorg vaak moet werken. 
Pleegzorg West-Vlaanderen heeft de voorbije jaren een traject  doorlopen  van 
optimalisering en professionalisering m.b.t. de werking. Het begeleidingsproces werd 
via denktafels en werkgroepen  herdacht  en geëxpliciteerd. Dit denkproces 
resulteerde begin 2021 in een aangepast sjabloon voor verslaggeving en aangepast 
draaiboek met het oog op kwaliteitsvolle  pleegzorgbegeleidingen.  De visie is 
gebaseerd op twee basisuitgangspunten, namelijk het relationeel en participatief  
werken. Het relationeel werken benadrukt dat een pleegzorgsituatie een netwerk aan 
relaties is, waar in de pleegzorgbegeleiding verder op ingezet wordt  gebruik 
makende van de krachten  van die netwerken.  Het participatief werken benadrukt  dat 
elke betrokkene mede-eigenaar is van het eigen hulpverleningsproces. De 
aangepaste verslaggeving vertrekt vanuit het driekolommenmodel en is een 
toepassing van de bovenstaande visie, waarbij alle betrokkenen maximaal mede-
eigenaar zijn van het hulpverleningsproces.  
De pleegzorgdienst  wenst verder  in te zetten op het verhogen van de frequentie van 
de contacten met zowel pleegzorgers, ouders als met de pleegkinderen/jongeren 
zelf. Het is belangrijk om zicht te krijgen op de pleegzorgbeleving van elk van deze 
partijen. Ook zijn er nu, in vergelijking met vroeger, ter ondersteuning van de 
gewone begeleiding meer mogelijkheden  tot bijkomende inzet van bv. 
behandelingsinterventies (cf. de evolutie  rond behandelingspleegzorg), dit voor elk 
van de doelgroepen. Ook een gediversifieerd aanbod van vormings- en 
participatiemomenten kan een bijkomende ondersteuning zijn voor pleeggezinnen, 
biologische gezinnen en pleegkinderen.   
De dienst zal nog explicieter inzetten op het werken met vertrouwenspersonen in 
pleegzorgbegeleidingen. Dit werd al opgenomen in de nieuwe visie rond de 
begeleiding (cf. supra) maar zal in afstemming met de verschillende betrokkenen 
nog uitdrukkelijker  geïmplementeerd  worden binnen de teams van 
pleegzorgbegeleiders.
Er werd begin juli een interne audit uitgevoerd m.b.t. de interne klachtenprocedure. 
Een aantal bijsturingen worden nog uitgewerkt zodat de klachtenprocedure 
laagdrempeliger kan worden. Ook  wordt  in het najaar interprovinciaal bekeken  op 
welke manier de klachtenprocedure nog verder geoptimaliseerd kan worden.
Ten slotte start in het najaar ook de implementatie van een coachingtraject voor de 
teamverantwoordelijken in functie van de versterking van de coachingvaardigheden  
in groep en op individueel niveau.  Door een sterkere individuele coaching van elke 
medewerker wenst  de dienst elke medewerker professioneel te versterken  in onder 
meer het voeren van gesprekken  met kinderen  en jongeren.  
2.De pleegzorgsituatie waarvan sprake is, heeft zich in hoofdzaak afgespeeld vóór 
2014, dus vóór de decreten  over pleegzorg en over integrale  jeugdhulp in werking 
waren en vooraleer de huidige dienst  voor pleegzorg West-Vlaanderen opgericht 
werd (2014). Bij de inspectie  werd stilgestaan bij het concrete dossier in kwestie 
maar de meeste aandacht  ging naar het beleid  en de werking van de huidige  dienst 
voor pleegzorg West-Vlaanderen omdat  dit de dienst is die op dit moment aan zet is 
voor alle pleegzorgsituaties  in West-Vlaanderen.  
Uit de analyse  van het betreffende dossier door Zorginspectie  blijkt dat het een 
plaatsing betrof zonder  voorafgaande screening van het pleeggezin omdat  het een 
situatie was waarbij het eerste kind al in het gezin verbleef vooraleer  de 
pleegzorgbegeleiding werd opgestart. Sinds het pleegzorgdecreet van 2014 kan dit 
niet meer; alle nieuwe  pleezorgsituaties, ook situaties van reeds feitelijk  verblijf in 
het gezin  moeten gescreend  worden. In het uittreksel uit het strafregister  van 2004 
stonden er toen volgens de dienst geen feiten die onverenigbaar  waren met 
pleegzorg. Er werden  op latere tijdstippen, naar aanleiding van signalen vanuit de 
school rond kindermishandeling m.b.t. één kind specifieke 
opvoedingsondersteunende begeleidingscontacten  voor de pleegouders aangeboden. 
Met de andere  drie pleegkinderen zouden nooit problemen  geweest zijn. 
Zorginspectie meldt verder geen problemen m.b.t. de opvolging van deze situatie 
door de huidige dienst voor pleegzorg. 
Voor wat betreft de inspectie  van de algemene werking van de huidige  dienst voor 
pleegzorg werden  volgende  thema ’s bevraagd:
-De screening: hoe loopt een screening momenteel en op basis van welke 
afspraken? De focus lag daarbij  op netwerkscreening aangezien het ging over 
een netwerkpleegzorgsituatie.
-De begeleiding in langdurige  pleegzorgsituaties: hoe behoudt  de 
pleegzorgdienst zicht op de situatie en dit vanuit  het perspectief van de 
verschillende betrokkenen (pleegkinderen, pleegzorgers,  eigen kinderen 
pleegouders en ouders)?
-De vertrouwenspersoon/steunfiguren van de pleegkinderen: wat is de visie en 
de aanpak van de dienst  in dit verband? 
-Klachtenbeleid en -praktijk: kunnen pleegkinderen, pleegzorgers, ouders op 
een laagdrempelige manier een bezorgdheid, een klacht  uiten op de dienst?
Om een antwoord  te verkrijgen op deze vragen werden enerzijds beleidsteksten van 
de dienst doorgenomen. Anderzijds werden de daarin uitgeschreven procedures  
afgetoetst op basis van een steekproef van enkele  dossiers.  
Zorginspectie formuleerde op basis van haar onderzoek volgende bevindingen en/of 
aanbevelingen  ten aanzien van de dienst voor pleegzorg: 
-Dossierbesprekingen in team vinden plaats op initiatief en inschatting van de 
pleegzorgbegeleider. Dit toont  enerzijds vertrouwen  in de professionaliteit van 
de pleegzorgbegeleider, maar dit kan anderzijds  ook een valkuil zijn. 
Pleegzorgbegeleiders die zich bijvoorbeeld minder  snel zorgen  maken of die 
minder snel zelf de nood aan ondersteuning  ervaren, brengen  weinig  of geen 
dossiers ter bespreking en zo is er een risico dat eventuele  problemen  of 
signalen mogelijks onder de radar  blijven. 
-In functie  van de continuïteit en opvolging van de begeleiding,  is het 
belangrijk om de contacten en acties duidelijk te registreren, met inbegrip van 
de feedback uit het team.
-Er kan in de begeleidingen nog meer aandacht  gaan naar het werken met een 
vertrouwenspersoon. 
-Binnen de dienst Pleegzorg West-Vlaanderen loopt men een traject om na te 
gaan hoe de pleegzorgbegeleider ondersteund kan worden  om de stem van 
het kind nog meer naar voren  te brengen. Het is inderdaad goed om verder te 
kijken naar hoe men het pleegkind nog sterker kan betrekken zodat er 
vertrouwen groeit en jongeren eventuele klachten  of signalen m.b.t. 
kindermishandeling sneller zullen  delen  met de begeleider.
-Het is aangewezen  om de methodieken/materialen bij alle begeleiders  actiever 
kenbaar te maken, opdat ze deze leren kennen  en gebruiken. 
-De klachtenprocedure is op zich niet laagdrempelig. De melder moet zich 
immers richten tot de begeleider  van zijn of haar dossier wat op zich mogelijks 
tot loyaliteitsconflicten leidt.  Als de melder ervoor kiest om zich niet te richten 
tot de eigen begeleider is de volgende stap onmiddellijk het aanspreken van 
de directie wat een te grote drempel is.  
Opgroeien heeft binnenkort een overleg met de dienst voor pleegzorg West-
Vlaanderen om de bevindingen uit het inspectieverslag meer in de diepte te 
bespreken. Op basis van dit gesprek zal verder  bekeken worden  welke  bijkomende  
acties eventueel moeten gebeuren. Voorts verwachten  we ook van alle diensten  voor 
pleegzorg en pleegzorg Vlaanderen vzw om nog onderling af te stemmen rond de 
thematiek van detectie en opvolging van onveilige situaties  en/of situaties  van 
kindermishandeling. We verwachten  vanuit deze denkoefening een eerste 
terugkoppeling ten aanzien van Opgroeien tegen  eind december  2021. 
3.De decreten inzake pleegzorg en integrale jeugdhulp bieden al meer waarborgen. Op 
dit moment hebben  we geen indicaties dat er verdere structurele aanpassingen  
wenselijk zijn. We willen het overleg met de betrokken  dienst voor pleegzorg alsook 
met de pleegzorgsector afwachten  om hier uitspraken over te doen.  
4.Kort na de bekendmaking van het vonnis heeft Pleegzorg  West-Vlaanderen 
verschillende acties ondernomen. Zo werden de vier ex-pleegkinderen uitgenodigd 
voor een gesprek met de directie  en de betrokken  teamverantwoordelijke. Het 
gesprek verliep  in een open en constructieve sfeer.  De vier ex-pleegkinderen  gaven 
aan tevreden te zijn over de pleegzorgbegeleiding,  ze voelden zich voldoende 
ondersteund door de dienst. Ze bevestigden ook duidelijk  dat de betrokken 
pleegzorgbegeleiders op regelmatige basis individuele  gesprekken hadden met elk 
van de vier ex-pleegkinderen  apart, maar dat geen van de vier ex-pleegkinderen 
toen aangegeven  had om weg te willen.  De pleegzorgdienst deed verder ook een 
aanbod rond extra hulp bij traumaverwerking wat ook erg geapprecieerd  werd door 
de betrokkenen.  De ex-pleegkinderen gaven aan dat dit voorlopig  voor hen 
voldoende was en ze zullen de dienst opnieuw contacteren  wanneer  ze toch nog nood 
zouden hebben aan bijkomende ondersteuning.
Er werd wel nog een individueel nazorggesprek  georganiseerd voor het jongste nog 
inwonende ex-pleegkind (21 jaar) met het oog op het aanbieden  van geschikte 
ondersteuning voor de transitie naar een alternatieve woonvorm. Het ex-pleegkind 
koos ervoor om toch nog even verder  in het gezin te verblijven. Ook voor die 
persoon waren  geen verdere gesprekken nodig en blijft de dienst  voor pleegzorg 
beschikbaar. 
5.In 2020 werd bij acht pleeggezinnen het pleegzorgattest ingetrokken.  We hebben 
geen zicht op de redenen  van intrekking. Sowieso  gaat aan de intrekking  van het 
attest in de meeste gevallen  een begeleidingstraject  vooraf waarin  bepaalde  
werkpunten met alle betrokkenen worden voorop  gesteld. Als die werkpunten niet 
gerealiseerd worden, vindt de intrekking  van het attest plaats.  Een dienst  voor 
pleegzorg moet uiteraard  ook wel de continuïteit in trajecten bewaken. Dit betekent 
dat een dienst voor pleegzorg ter voorbereiding van de beslissing tot intrekking 
samen met de verwijzer nadenkt  en mee zoekt naar alternatieve  oplossingen voor 
een pleegkind of -gast. Uiteraard zijn er ook acute gevaarsituaties  in pleeggezinnen 
die tot een onmiddellijke intrekking van een attest leiden. In het geval  van de 
intrekking van een attest, kunnen pleegzorgers gebruik maken van de 
beroepsmogelijkheid tot een herscreening door een tweede  dienst voor pleegzorg.
