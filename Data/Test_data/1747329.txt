title: Voorbehouden parkeerplaatsen voor mindermobiele mensen en mensen met een handicap - Evolutie
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1747329
thema link: https://www.vlaamsparlement.be/parlementaire-documenten/schriftelijke-vragen/1543566
SCHRIFTELIJKE VRAAG
nr. 365
van VERA  JANS
datum: 8 juli 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Voorbehouden parkeerplaatsen voor mindermobiele  personen en personen met een 
handicap  -  Evolutie
Personen met een handicap  kunnen een parkeerkaart aanvragen bij de FOD Sociale 
Zekerheid, Directie-Generaal Personen  met een Handicap. Ieder jaar neemt  het aantal 
personen met een handicap  in Vlaanderen  toe, en bijgevolg  neemt ook het aantal 
parkeerkaarten in omloop voor personen met een handicap toe. Ook mensen  zonder 
erkende handicap die in aanmerking komen  voor een mobiliteitshulpmiddel, veelal oudere 
mensen, kunnen recht hebben op een parkeerkaart voor personen  met een handicap. De 
vergrijzing is daarmee een andere factor die het aantal  in omloop zijnde parkeerkaarten 
voor personen met een handicap doet toenemen.
Met een parkeerkaart voor personen  met een handicap  kan men parkeren  op plaatsen die 
daartoe specifiek worden voorbehouden. De parkeerkaart laat ook toe dat men langer kan 
parkeren in zogenaamde 'blauwe zones' met beperkte parkeertijd. Het voorzien van 
voorbehouden parkeerplaatsen  behoort tot de bevoegdheid van de steden en gemeenten. 
Steden en gemeenten kunnen ook bijkomend beleid voeren zoals het gratis  maken  van 
parkeren voor personen met een handicap  daar waar anderen moeten betalen. Sommige 
steden en gemeenten  voorzien ook in plaatsen die enkel  gebruikt mogen  worden door 
bewoners van een bepaalde buurt.
1.Graag een overzicht  van het aantal voorbehouden  parkeerplaatsen voor personen met 
een handicap in Vlaanderen voor de jaren 2021, 2020, 2019,  2018 en 2017 en dit 
opgedeeld per provincie. En dat zowel  voor het publiek domein, als voor NMBS-
parkings.
2.Graag het aantal steden  en gemeenten waar betalende parkeerplaatsen gratis zijn 
voor personen met een handicap.
3.Heeft  de minister een idee van het aantal stations  van de NMBS met een betalende  
parking, waar parkeerplaatsen voor personen met een handicap gratis zijn? 
4.Graag het aantal steden en gemeenten  dat specifiek voor bewoners met een handicap 
in parkeerplaatsen  voorziet.
5.Welke initiatieven  werden reeds  genomen om gemeenten  en steden  te motiveren  en 
te begeleiden in dit specifieke  luik van parkeer-/en mobiliteitsbeleid?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 365 van 8 juli 2021
van VERA  JANS
1-4.Een overzicht van alle voorbehouden parkeerplaatsen voor personen  met een handicap 
bestaat niet en is enkel lokaal beschikbaar voor zover lokale besturen dat zelf 
bijhouden en publiekelijk maken. Zoals u zelf aanhaalt, is het voorzien van 
voorbehouden parkeerplaatsen  een bevoegdheid van de steden  en gemeenten. Zij 
beschikken over een ruime bevoegdheid om het parkeerbeleid aan te passen aan de 
noden van specifieke  doelgroepen  en de lokale situatie. 
Op provinciaal niveau  is gebundelde  informatie  over voorbehouden parkeerplaatsen  
voor personen met een handicap enkel  beschikbaar in West - Vlaanderen, via het 
project ‘navigeer en parkeer’. De website  bevat jaarlijks  geactualiseerde informatie 
over  alle kustgemeenten in deze provincie. Gedetailleerde  informatie wordt eveneens 
bijgehouden over de kwaliteit van de inrichting  zodat hier een verbeterbeleid aan 
gekoppeld kan worden.
Voor een volledig overzicht van voorbehouden NMBS-parkeerplaatsen voor personen 
met een handicap, verwijs ik u graag  door naar de federale  minister bevoegd  voor 
Mobiliteit. Hun website vermeldt alvast algemene informatie rond NMBS-
parkeerplaatsen. 
Het instrument dat op termijn  het meest geschikt is om informatie over voorbehouden  
parkeerplaatsen op Vlaams niveau  te bundelen, is de databank Toevla, die vandaag  in 
vernieuwing is. De vernieuwde  Toegankelijkheidswijzer bevat als pilootsector 
toegankelijkheidsinformatie over musea. De komende jaren zal de vernieuwde 
toepassing geleidelijk aan uitbreiden naar andere sectoren. Het is de bedoeling om ook 
toegankelijkheidsinformatie over parkeerplaatsen op termijn in de 
Toegankelijkheidswijzer te integreren. 
5.Vanuit het Agentschap Toegankelijk Vlaanderen, Inter, worden  heel wat initiatieven 
ondernomen. Zo besteedt Inter in haar begeleidingstrajecten rond de inrichting van het 
publieke domein steeds  aandacht  aan voorbehouden parkeerplaatsen, zowel wat betreft  
de spreiding,  locatie  en een goede inrichting. Ook in alle adviestrajecten van Inter 
vormen voorbehouden  parkeerplaatsen  een onderdeel van de keten van 
toegankelijkheid.
Informatie over een correcte inrichting van voorbehouden parkeerplaatsen is bovendien 
opgenomen in diverse vademecums, wenkenbladen en handleidingen.  Zo lanceerde  
Inter in het verleden reeds het Vademecum Toegankelijk Publiek Domein, alsook het 
wenkenblad ‘Toegankelijkheid van het Publiek Domein ’ met een apart luik over 
parkeren. In haar handboek ‘Naar  een toegankelijke gemeente’  vermeldt  Inter het 
belang van informatie  over voorbehouden  parkeerplaatsen, geïllustreerd met een 
praktijkvoorbeeld in Beringen. 
Daarnaast vestigt  Inter de aandacht op de handhaving rond toegankelijkheid onder 
meer via een controle op het onrechtmatig gebruik  van voorbehouden  parkeerplaatsen.
Tot slot, werkte Inter in 2015 ook mee aan een draaiboek voor de politie in verband  
met parkeervoorzieningen voor mensen met een handicap in de provincie West-
Vlaanderen die in 2021 werd geactualiseerd.  Dit draaiboek bevat informatie over het 
correcte gebruik van parkeerkaarten,  parkeerplaatsen en handhaving. 
Er bestaan ook tal van andere initiatieven op andere bestuursniveaus. In opdracht  van 
de provincie Vlaams - Brabant heeft de vzw On Wheels aangepaste parkeerplaatsen 
opgemeten om knelpunten in kaart te brengen, waarna de campagne ‘Jouw  gemeente, 
toegankelijke gemeente?  Samen  werken we eraan!’ werd gelanceerd in 2017.  Aan de 
hand van een tienpuntenprogramma nodigde de provincie lokale overheden uit om 
gedurende één jaar actief te werken  rond toegankelijkheid. Ook aangepaste  
parkeerplaatsen kwamen  hierbij aan bod. Gemeenten die tienpuntenprogramma met 
succes doorlopen of verlengen mogen zich nog tot eind 2021 toegankelijke  gemeente  
noemen. De provincie bekijkt  momenteel hoe de campagne wordt verdergezet.
