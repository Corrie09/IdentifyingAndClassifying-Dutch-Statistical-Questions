title: Pleegzorg - Motiveringsplicht jeugdrechters (2)
thema: Justitie en Handhaving
Welzijn en Gezin
pdf link: https://docs.vlaamsparlement.be/pfile?id=1738206
thema link: https://www.vlaamsparlement.be/parlementaire-documenten/schriftelijke-vragen/1547232
SCHRIFTELIJKE VRAAG
nr. 805
van KATRIEN  SCHRYVERS
datum: 16 juli 2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Pleegzorg  -  Motiveringsplicht jeugdrechters (2)
Op 20 juni 2012 keurde het Vlaams Parlement het voorstel van decreet  houdende de 
organisatie van de pleegzorg goed. Dat decreet trad in werking op 1 januari 2014. In juni 
2017 publiceerde het Agentschap Jongerenwelzijn de evaluatie  van het decreet  
Pleegzorg, conform artikel 113 van het BVR (besluit van de Vlaamse  Regering) van 8 
november 2013. Over deze evaluatie werden  hoorzittingen georganiseerd en in navolging 
keurde het Vlaams  Parlement  op 7 maart 2018 een voorstel  van resolutie goed (Parl.St., 
Vl.Parl. 2017-2018,  nr. 1429/3). Daarin wordt onder meer gevraagd “onderzoek te laten 
uitvoeren naar de toepassing door de jeugdrechtbanken  van de motiveringsplicht, 
vermeld in artikel 46 van het decreet van 29 juni 2012 houdende de organisatie van 
pleegzorg en toegevoegd aan artikel 38, §2, van het decreet van 7 maart 2008 inzake 
bijzondere jeugdbijstand”.
In antwoord  op mijn schriftelijke vraag nr. 200 van 9 januari 2020 stelde de minister dat 
in een eerste fase cijfers zouden worden  verzameld over de evolutie  van de 
jeugdrechtbankmaatregelen pleegzorg versus residentieel verblijf en dit voor 
verschillende leeftijdscategorieën. Op basis van die gegevens zouden  in het najaar van 
2020 regionale focusgroepen worden  georganiseerd  voor de sociale  diensten van de 
jeugdrechtbanken en jeugdrechters, waarin  gepeild zou worden naar de toepassing van 
de motiveringsplicht en de redenen  waarom die al dan niet toegepast wordt.
In antwoord  op mijn schriftelijke vraag  nr. 216 van 11 december 2020 gaf de minister 
cijfers over de nieuwe hulpvragen en nieuw opgestarte hulp van pleegzorg versus 
residentieel verblijf voor de jaren 2016-2019 en dit voor de jongste kinderen (0-2 jaar). 
Daaruit bleek dat de opgestarte  hulp licht afnam voor het residentieel verblijf in een 
voorziening en toenam voor pleegzorg. Bij nieuw opgestarte  hulp binnen pleegzorg was 
er vooral een toename binnen de perspectiefzoekende pleegzorg.
Aangezien Opgroeien  vooral focuste  op de nieuwe regelgeving omtrent het samenhouden 
van broers en zussen bij plaatsing  in de jeugdzorg, werd het onderzoek naar de 
motiveringsplicht toegespitst op de jongste kinderen en dit met betrekking  tot de brede 
scoop van beslissingsprocessen binnen de jeugdhulp en niet enkel  
jeugdbankmaatregelen. Uit gesprekken met de provinciale diensten  voor pleegzorg en 
verwijzers over waarom bij uithuisplaatsing voor de jongste kinderen nog niet maximaal  
werd ingezet op pleegzorg, werden  twee belangrijke factoren aangeduid. Ten eerste de 
schaarste in het aanbod  aan pleeggezinnen en ten tweede de te beperkte  beeldvorming 
bij verwijzers en andere aanbieders over wat pleegzorg te bieden heeft. Om beide  zaken  
aan te pakken, werden  al acties uitgewerkt.
1.Hoeveel unieke jonge kinderen (0-2 jaar) stroomden in 2020 in in de organisaties  
bijzondere jeugdzorg (OVBJ)? Graag  een onderverdeling naargelang het ging over 
een kortdurend crisisverblijf, een crisisverblijf op verwijzing van het crisismeldpunt of 
een verblijf voor minderjarigen.
2.Hoeveel unieke  jonge kinderen  (0-2 jaar) verbleven in 2020 in het CKG-verblijf 
(centra voor kinderzorg en gezinsondersteuning)?  Graag  een onderverdeling  
naargelang het ging over een crisisverblijf, een verblijf van korte duur of een verblijf 
van lange duur.
3.Welke evolutie tegenover de voorgaande jaren is merkbaar? Hoe kan deze verklaard 
worden?
4.In hoeverre wierpen de acties om meer pleeggezinnen (voor heel jonge kinderen) 
aan te trekken al vruchten af?  
5.Welk resultaten brachten de extra inspanningen om de beeldvorming  omtrent het 
aanbod van pleegzorg dat verwijzers  en andere  aanbieders hebben te vervolledigen, 
opdat jonge kinderen maximaal zouden  worden  toegewezen  aan een pleeggezin?
6.Hoe zullen de ondernomen  stappen  verder geëvalueerd worden?
7.Zal het onderzoek naar de toepassing  van de jeugdrechtbanken van de 
motiveringsplicht nog uitgebreid worden naar oudere leeftijdsgroepen?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 805 van 16 juli 2021
van KATRIEN  SCHRYVERS
1.Het overzicht van het aantal unieke  jonge kinderen (0-2 jaar), volgens typemodule,  
die in 2020 instroomden in de organisaties  bijzondere jeugdzorg (OVBJ) wordt 
weergegeven in de volgende tabel.  
Nieuwe instroom unieke  jonge 
kinderen  OVBJ
Crisisverblijf (op verwijzing crisismeldpunt) 2
Verblijf voor minderjarigen  (hoge  frequentie) 35
Totaal 37
2.Het overzicht van het totaal aantal unieke  jonge kinderen (0-2 jaar) die in 2020 in een 
centrum voor kinderzorg  en gezinsondersteuning (CKG) verbleven, opgedeeld  naar 
typemodule, wordt weergegeven in de volgende  tabel.  
Het totaal  aantal unieke  kinderen is niet gelijk aan de som van de voorgaande getallen 
omdat voor kinderen in een jaar verschillende typemodules ingezet kunnen worden.  
Totaal aantal unieke jonge kinderen 
CKG
Crisisverblijf 108
Verblijf voor kinderen (korte duur) 125
Verblijf voor kinderen (lange duur) 128
Totaal 284
3.Het jaarverslag  jeugdhulp (zie https://www.jaarverslagjeugdhulp.be/thematische-
cijfers/zorggarantie-jonge-kinderen) vermeldt m.b.t.  de evoluties  van plaatsingen van 
jonge kinderen dat de betrouwbaarste  parameter  voor de evoluties m.b.t. de 
verhouding pleegzorg  versus residentiële zorg de nieuwe instroom  van dossiers  is.  Uit 
deze cijfergegevens blijkt dat het aandeel van jonge kinderen  in pleegzorg altijd groot 
geweest is in verhouding tot de totale  groep van geplaatste kinderen. 
(verhoudingsgewijs tussen de 82 en 89 procent). Het aantal nieuw  opgestarte  dossiers 
voor pleegzorg stijgt voor deze leeftijdsgroep licht over de jaren heen, met een lichte 
daling in het 2020. Deze daling kan aan corona toegeschreven worden. 
Ook binnen  de CKG werd vorig jaar een lichte dalende trend inzake verblijf voor de 
jonge kinderen  opgemerkt. Ook hier is corona  één van de mogelijke verklaringen. Op 
basis van gesprekken met de CKG blijkt dat de bezetting van de plaatsen voor lang 
verblijf even hoog lag als andere jaren. Een langere verblijfsduur leidt echter tot 
minder opnames. 
4.Het aantal pleeggezinnen is in 2020 in vergelijking met 2019 gestegen met 7,12% 
(van 5.986 naar 6.412). We beschikken niet over specifieke cijfergegevens  over 
pleeggezinnen voor jonge kinderen. 
Het aantal pleegzorgsituaties voor heel jonge kinderen is in 2020 wel gedaald van 382 
naar 335, wat mogelijks ook met corona te maken heeft. Daarbij is het wel belangrijk  
om te benadrukken dat het aantal gerealiseerde pleegzorgsituaties niet enkel te maken 
heeft met acties om meer pleeggezinnen aan te trekken. Ook het plaatsingsbeleid 
speelt een rol.  
5.Op dit moment  is het te vroeg om iets te zeggen over de evoluties inzake de 
beeldvorming m.b.t. pleegzorg en de effecten  daarvan. In de rondzendbrief 
‘beleidskeuzen zorggarantie (dreigende) uithuisplaatsing  van het jonge kind’ van 26 
juli jl. wordt pleegzorg  opgeroepen  om nog meer creatieve oplossingen op maat te 
vinden in functie  van de opvang van jonge  kinderen en nog sterker in te zetten op een 
positieve profilering door in de praktijk bv. de aandacht voor de positie  van de 
biologische ouders nog te verbeteren.  We zijn ervan overtuigd dat ook andere 
ontwikkelingen op het terrein zoals bv. de uitrol van Partners in Parenting, die volop  
bezig is, zullen  bijdragen  aan een positiever  beeldvorming over pleegzorg. 
6.We zullen de ondernomen stappen  verder  evalueren  in de gesprekken met de 
pleegzorgdiensten en provinciale  coördinatoren zorggarantie. We plannen om met alle 
betrokkenen op het thema terug te komen  aan het einde van dit jaar.  
7.Er zijn geen plannen  om het onderzoek naar de toepassing van de motiveringsplicht 
door de jeugdrechtbanken  uit te breiden naar oudere leeftijdsgroepen.
