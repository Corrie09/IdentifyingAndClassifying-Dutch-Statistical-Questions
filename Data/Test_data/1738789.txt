title: Vraag en aanbod buitengewoon onderwijs - Limburg
thema: Onderwijs en Vorming
pdf link: https://docs.vlaamsparlement.be/pfile?id=1738789
thema link: https://www.vlaamsparlement.be/parlementaire-documenten/schriftelijke-vragen/1538840
SCHRIFTELIJKE VRAAG
nr. 855
van ROOSMARIJN BECKERS
datum: 28 juni 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Vraag en aanbod  buitengewoon onderwijs  -  Limburg
Op verschillende plaatsen in Vlaanderen  is er een nijpend tekort  aan plaatsen voor volgend 
schooljaar voor kinderen in het buitengewoon onderwijs. Vooral in de stad Antwerpen  is 
de druk erg hoog, maar het probleem dijt ook uit naar de omliggende provincies,  zo 
getuigde recentelijk nog de codirecteur van Het SAS, een Antwerpse school  voor 
buitengewoon kleuter- en lager onderwijs voor kinderen van 2,5 tot 13 jaar met een fysieke 
beperking (type 4) en/of  een ernstige  of matige verstandelijke beperking (type 2).
Het capaciteitsprobleem  in het buitengewoon  onderwijs in de stad Antwerpen  is dus zeker  
geen alleenstaand geval. Steeds meer centra voor leerlingenbegeleiding  (CLB's) in 
Vlaanderen horen gelijkaardige verzuchtingen bij ouders  en directies. Tine Gheysen van 
het Vrij CLB Netwerk, de ondersteunende dienst voor de vrije CLB’s,  verklaarde 
hieromtrent recentelijk in de media dat vooral  dit jaar in verschillende delen  van 
Vlaanderen het capaciteitsprobleem  opvallend  uitgesproken is. In de provincie Antwerpen  
is het probleem het grootst, maar ook in Vlaams-Brabant,  Oost-Vlaanderen en in Limburg 
merken ze bij de CLB’s dat de problemen groter zijn dan andere jaren. Vooral de 
vermelding van de provincie Limburg (waar de leerlingenmobiliteit en de reisduur inzake 
woon-schoolverkeer door het beperkter openbaar vervoer voor het ‘gewone’ onderwijs  al 
geen evidentie is, laat staan voor kinderen van het buitengewoon onderwijs), baart me 
hier toch zorgen.
1.Hoe reageert de minister op bovenvermelde verzuchtingen?
2.Hoeveel scholen voor buitengewoon onderwijs zijn er in de provincie Limburg en wat 
is de huidige capaciteit? Graag  had ik hierbij  indien mogelijk een opdeling naar 
onderwijssegment (kleuter-, lager en secundair onderwijs), naar type en naar 
arrondissement.
3.Wat is de voorbije vijf jaar de evolutie  geweest inzake het aanbod voor buitengewoon 
onderwijs in de provincie Limburg?  Hoeveel  extra plaatsen  zijn er bijgekomen of 
geschrapt? Graag had ik hierbij indien mogelijk een opdeling naar onderwijssegment 
(kleuter-, lager en secundair onderwijs),  naar type en naar arrondissement.
4.Wat was in de recentst gemeten jaargang het aantal aanmeldingen voor het 
buitengewoon onderwijs in de provincie  Limburg? Graag  had ik hierbij  indien mogelijk 
een opdeling naar onderwijssegment (kleuter-, lager en secundair onderwijs), naar 
type en naar arrondissement.
5.Zien we hierbij veel dubbele  aanmeldingen, namelijk kandidaatstellingen  van 
eenzelfde kind maar op twee verschillende  plaatsen? Kan de minister tevens een 
gelijkaardig overzicht geven van het aantal kandidaturen, dus met dubbele 
aanmeldingen eruit gefilterd?
6.Wat is de voorbije vijf jaar de evolutie  geweest inzake het aantal aanmeldingen voor 
buitengewoon onderwijs in de provincie  Limburg? Graag  had ik hierbij  indien mogelijk 
een opdeling naar onderwijssegment (kleuter-, lager en secundair onderwijs), naar 
type en naar arrondissement.
7.Kan de minister tevens ook in een uitfiltering voorzien van de dubbele aanmeldingen, 
zodat enkel de pure kandidaten behouden blijven?
8.Ter conclusie: hoe verhoudt de huidige  capaciteit zich relatief gezien ten opzichte van 
de vraag?
9.Op welke manier en op welke  termijn wilt de minister specifiek voor de provincie 
Limburg aan deze bekommernis tegemoetkomen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 855 van 28 juni 2021 
van ROOSMARIJN BECKERS
1.Het buitengewoon onderwijs blijft voor sommige leerlingen met specifieke 
onderwijsbehoeften de meest geschikte plaats met de beste  omkadering. Er is echter  
plaatsgebrek, zoals naar boven  kwam na de aanmeldingsprocedure voor het 
buitengewoon onderwijs in Antwerpen. 
Er moet op verschillende  fronten  ingezet worden, op lange en korte termijn. Ik ga 
daarvoor verder in dialoog met de verschillende spelers op het terrein om alle 
mogelijke pistes te verkennen. 
Onze gezamenlijke ambitie moet zijn dat we er samen voor zorgen  dat alle kinderen  
met een verslag een geschikte plaats hebben  op school. 
2-8.Op Dataloep Instellingen (zie https://onderwijs.vlaanderen.be/nl/dataloep-aan-de-
slag-met-cijfers-over-onderwijs) vindt de Vlaams  volksvertegenwoordiger een 
overzicht voor Limburg  van het aantal scholen voor buitengewoon onderwijs, per type 
en schooljaar. 
Mijn onderwijsadministratie  houdt centraal geen gegevens bij over capaciteiten  en 
vrije plaatsen in de scholen;  dus ook niet van de scholen  buitengewoon basis- en 
secundair onderwijs  in Limburg. 
Ook van de scholen en vestigingsplaatsen die gebruik maken van een 
aanmeldingsprocedure, houdt mijn onderwijsadministratie centraal  geen gegevens  bij 
over het aantal aanmeldingen  en het aantal leerlingen dat dubbel  is ingeschreven.
9.Voor het plaatsgebrek  in het buitengewoon onderwijs zijn maatregelen voorzien,  deze 
maatregelen richten  zich niet specifiek  op de scholen  voor buitengewoon onderwijs  in 
Limburg, maar zijn maatregelen  waarmee  er in Vlaanderen breed gewerkt  kan worden  
aan lokale capaciteitsnoden in het buitengewoon onderwijs.
Zo voorzien we opnieuw  dat scholen voor buitengewoon basisonderwijs zullen hertellen 
op de 1e schooldag van oktober. Er wordt geteld  op de eerste schooldag van oktober  
2021 als de school op die dag een hoger  aantal lestijden volgens de schalen  en/of  uren 
volgens de richtgetallen genereert dan op basis van de eerste schooldag van februari 
2021.
De hertelling maakt het voor scholen voor buitengewoon basisonderwijs  mogelijk om 
een capaciteitsverhoging te realiseren.  Daarmee kunnen  ze op korte termijn een 
capaciteitsprobleem oplossen.
De Vlaamse Regering gaf op 2 juli jl. groen licht voor de oprichting  van 3 nieuwe 
scholen voor buitengewoon onderwijs in Vlaanderen. Het gaat om twee scholen  voor 
buitengewoon basisonderwijs en een school voor buitengewoon secundair onderwijs. 
Acht andere scholen kregen de toelating om hun bestaande  aanbod structureel  te 
verbreden en ook leerlingen met andere zorgnoden op te vangen. Het gaat om twee 
scholen voor buitengewoon basisonderwijs en zes scholen  voor buitengewoon 
secundair onderwijs.  
Er is uiteraard  ook de nodige schoolinfrastructuur  nodig. 
Op korte termijn kan gewerkt worden met modulaire units. Voortaan volstaat  een 
huurovereenkomst van maximaal  3 jaar, die eenmalig verlengd kan worden  met nog 
eens drie jaar. Er komt ook een aangepast bestek, zodat scholen een verkort traject  
kunnen gebruiken met het oog op het begin van het schooljaar. Daarnaast zijn ook 
middelen voorzien in de vorm van reguliere huursubsidies.
Op lange  termijn investeren we als Vlaamse Regering substantieel. We voorzien  3 
miljard euro voor nieuwe  investeringsbeslissingen  waaronder 361 miljoen euro voor 
extra capaciteit. Zo werd in 2020 7 miljoen euro vrijgemaakt voor capaciteit  in het 
buitengewoon onderwijs.
Op 1 december 2020 werd de opdracht gegund voor de afname van de derde editie 
van de capaciteitsmonitor. Ik verwacht de resultaten  daarvan in december  van dit jaar. 
In het lopende  onderzoek wordt naast  een aanbodbevraging in het gewoon basis- en 
secundair onderwijs voor het eerst ook een aanbodbevraging in het buitengewoon 
basis- en secundair  onderwijs uitgevoerd. De derde  editie van de capaciteitsmonitor 
zal een beeld geven  van de toekomstige te verwachten tekorten, met als focus de te 
verwachten tekorten in schooljaar 2027-2028, dit zal gebeuren per type voor 
buitengewoon basisonderwijs en per type en opleidingsvorm voor het buitengewoon 
secundair onderwijs.  
Op basis van de resultaten  van de derde editie  van de capaciteitsmonitor  zal aldus 
kunnen bepaald  worden  waar de noden het grootst zijn en waar de capaciteitsmiddelen 
2022-2024 best worden  ingezet voor het voorzien van extra plaatsen voor leerlingen 
met een verslag.
