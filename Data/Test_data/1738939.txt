title: Poly- en perfluoralkylstoffen (pfas) - Aanwezigheid in afvalstromen
thema: Natuur en Milieu
pdf link: https://docs.vlaamsparlement.be/pfile?id=1738939
thema link: https://www.vlaamsparlement.be/parlementaire-documenten/schriftelijke-vragen/1535518
SCHRIFTELIJKE VRAAG
nr. 1180
van MIEKE  SCHAUVLIEGE
datum: 21 juni 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Poly- en perfluoralkylstoffen (pfas)  -   Aanwezigheid in afvalstromen
De milieuregelgeving laat nog steeds  toe dat stromen afkomstig van afvalverwerkende  
bedrijven als input mogen gebruikt worden in biogasinstallaties. Voorvallen uit het 
verleden tonen aan dat dit fraude  sterk in de hand werkt. Er ontstaat een risico voor 
vermenging van gevaarlijke en/of industriële afvalstromen die op die manier moeilijk te 
handhaven en controleren zijn door de controlediensten.
1.Kan de minister met het huidige vergunningskader en de huidige  vergunning 
garanderen dat er bij de verwerking  van afvalstromen geen niet-genormeerde  
parameters mee vermengd worden  tijdens het verwerkingsproces?
2.Is de minister van oordeel dat de huidige regelgeving fraudegevoelig is?
3.Hoeveel afvalverwerkende bedrijven in Vlaanderen hebben een vergunning voor de 
lozing van niet-genormeerde parameters, zoals perfluoriden,  in het afvalwater (in de 
ruime zin, ook bedrijven die afvalwater  of slib verwerken)?  Graag een opsplitsing per 
bedrijf en per parameter. Graag ook de lozingswaarde per parameter. En eventuele  
meetresultaten van staalnamecampagnes  die naar aanleiding van een 
vergunningsaanvraag of controle gebeurd zijn. Kan de minister daarbij aangeven of 
er afwijkende staalnames waren?
4.Hoeveel mestverwerkingsbedrijven in Vlaanderen hebben een vergunning voor de 
lozing van niet-genormeerde parameters,  zoals perfluoriden,  in het afvalwater? 
Graag een opsplitsing per bedrijf en per parameter. Graag  ook de lozingswaarde  per 
parameter. En eventuele meetresultaten van staalnamecampagnes die naar 
aanleiding van een vergunningsaanvraag of controle  gebeurd  zijn. Kan de minister 
daarbij aangeven  of er afwijkende staalnames waren?
5.Hoeveel biogasinstallaties  in Vlaanderen hebben een vergunning voor de lozing van 
niet-genormeerde parameters, zoals perfluoriden, in het afvalwater?  Graag een 
opsplitsing per bedrijf en per parameter. Graag ook de lozingswaarde per parameter. 
En eventuele meetresultaten  van staalnamecampagnes die naar aanleiding van een 
vergunningsaanvraag of controle gebeurd zijn. Kan de minister daarbij aangeven of 
er afwijkende staalnames waren?
6.Wat is de opgelegde staalnamefrequentie voor afvalverwerkende bedrijven en op 
welke basis wordt  die vastgelegd? Is dit op basis van het tonnage of ook op basis 
van de herkomst van de afvalstoffen?  Met andere woorden, op welke  manier  wordt 
er ook rekening gehouden met een zekere risico-inschatting?
7.Zijn er vaststellingen door de omgevingsinspectie van afvalwerkende  bedrijven,  
mestverwerkingsbedrijven en/of  biogasinstallaties waarbij uit staalnamecampagnes 
bleek dat er lozingen werden vastgesteld  van niet-genormeerde  parameters, zoals 
perfluoriden, die niet over de juiste  vergunningen beschikken?  Kan hier een overzicht 
per bedrijf en per parameter gegeven worden? Kan de minister daarbij aangeven  of 
er afwijkende staalnames waren? Kan ze ook aangeven hoe er opgetreden werd?
8.Zijn er vaststellingen door de omgevingsinspectie van afvalwerkende  bedrijven,  
mestverwerkingsbedrijven en/of  biogasinstallaties waarbij uit staalnamecampagnes 
bleek dat er in verwerkte  stromen aanwezigheden werden vastgesteld van niet-
genormeerde parameters, zoals perfluoriden, die niet over de juiste vergunningen 
beschikken? Kan hier een overzicht per bedrijf en per parameter gegeven worden?  
Kan de minister  daarbij aangeven of er afwijkende staalnames waren? Kan ze ook 
aangeven hoe er opgetreden werd?
9.Zijn er vaststellingen door de omgevingsinspectie  van voedingsbedrijven waarbij uit 
staalnamecampagnes bleek  dat er in het waterzuiveringsslib aanwezigheden werden 
vastgesteld van niet-genormeerde  parameters, zoals perfluoriden? Kan hier een 
overzicht per bedrijf en per parameter gegeven worden?  Kan de minister daarbij 
aangeven of er afwijkende staalnames waren? Kan ze ook aangeven  hoe er 
opgetreden werd?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1180 van 21 juni 2021
van MIEKE  SCHAUVLIEGE 
1.
De milieuwetgeving is erop gericht om milieurisico’s door menselijke  activiteiten te 
voorkomen, te beperken of te remediëren. Dit gebeurt onder meer door grenswaarden op 
te leggen  voor verontreinigende stoffen bij bepaalde activiteiten  of toepassingen. Deze 
grenswaarden worden  vastgelegd op basis van onder meer de beschikbare 
wetenschappelijke en technische gegevens,  sociaal-economische aspecten en de 
internationale dimensie  van de milieuproblematiek.
Door de constante introductie van nieuwe stoffen in onze maatschappij kunnen nieuwe  
problemen opduiken wanneer deze stoffen tijdens  of na de gebruiksfase in het milieu 
terechtkomen.
Wanneer in afvalstromen zich gevaarlijke stoffen  bevinden  zonder kwaliteitsnormen, 
moeten deze minstens worden vermeld in het kader van een vergunningsaanvraag. De 
niet-melding kan als strijdig met de milieuzorgplicht  en schadebeperkingsplicht (art. 5.4.9, 
§2 DABM en art. 15.1.1,  20° j. 15.2.1 e.v. DABM) worden aanzien.
De milieuwetgeving  bevat bovendien generieke bepalingen zoals het voorzorgsbeginsel in 
het decreet Algemene Bepalingen Milieubeleid en de zorgplicht van artikel  12, §3 van het 
Materialendecreet.  Bij een identificatie van niet-genormeerde stoffen dient de overheid 
desgevallend een traject op te starten om de milieurisico’s van deze stoffen te identificeren  
en, indien nodig, het gebruik van afvalstromen met deze stoffen  in risicovolle toepassingen 
te beheersen zodat milieurisico’s zoveel mogelijk worden voorkomen of beperkt.
2.
De regelgeving m.b.t. afvalstromen is er onder  meer op gericht om onder meer het 
leefmilieu en de volksgezondheid te beschermen. Het valt helaas niet uit te sluiten dat 
sommige actoren  louter omwille van geldgewin de regelgeving trachten te omzeilen  en ook 
hiermee het leefmilieu en de volksgezondheid in gevaar brengen.  Om deze reden dient te 
worden ingezet  op een doortastende handhaving waarbij ook proactief wordt  opgetreden. 
Bij vaststellingen van structurele fraude moet worden geëvalueerd  of de regelgeving moet 
worden aangepast, dan wel of gerichte  handhaving van bestaande regelgeving kan zorgen 
dat de regelgeving beter wordt nageleefd. Ik heb aan mijn administratie opdracht gegeven 
om de procedures  voor kwaliteitsborging in biogasinstallaties  grondig  tegen het licht te 
houden en voorstellen voor verbetering te formuleren. Deze oefening loopt momenteel.
3.
Het begrip niet-genormeerde parameters is niet gekend in de Vlaamse wetgeving  voor 
lozingen van bedrijfsafvalwater.  Voor lozingen van gevaarlijke stoffen (o.a. perfluoriden) 
is er een voorzorgsprincipe ingebouwd in de wetgeving, waardoor  het lozen  van gevaarlijke 
stoffen in significante hoeveelheden niet kan zonder vergunning. Als een bedrijf PFAS wil 
lozen, in een concentratie hoger dan de rapportagegrens van de meetmethode (laagte  
concentratie die nog betrouwbaar kan gemeten worden), dan dient de exploitant hiervoor  
een emissiegrenswaarde aan te vragen in de vergunning.
Het aantal afvalverwerkende bedrijven  dat gevaarlijke stoffen mag lozen,  volgens de 
vergunning, is aanzienlijk.  Het aantal  afvalverwerkende  installaties dat een vergunning 
heeft voor het lozen  van perfluoriden  is eerder beperkt, in totaal zijn er 15 bedrijven met 
lozingsnormen voor perfluoriden  – zie bijlage.
4.
Er zijn geen mestverwerkingsbedrijven  met een vergunning voor het lozen van gevaarlijke 
stoffen. Een groot deel van deze installaties  heeft het statuut van nullozer.
5.
Er zijn geen biogasinstallaties met een vergunning voor het lozen van gevaarlijke stoffen.  
Een groot deel van deze installaties heeft het statuut van nullozer.
6.
De staalnamefrequentie voor de aanvaarding  van afvalstoffen wordt inderdaad in de 
wetgeving vastgelegd op basis van risico-inschatting. Afvalstoffen die een hoger risico 
inhouden op de aanwezigheid  van niet toegelaten verontreinigingen, worden  aan een 
hogere staalname- en analysefrequentie  onderworpen.
Criteria om de staalname- en analysefrequentie  op te leggen  zijn onder meer de herkomst, 
aard van de afvalstof, variatie in samenstelling en het volume van de afvalstroom.
De specifieke staalname-  en analysefrequenties  variëren per afvalverwerkende activiteit.
7.
De Omgevingsinspectie neemt schepmonsters, mengmonsters of debietsproportionele 
monsters van het bedrijfsafvalwater volgens een risicogebaseerd staalnameprogramma.  
Hierin zijn ook afvalverwerkende bedrijven,  mestverwerkingsbedrijven  en/of  
biogasinstallaties opgenomen indien  zij een lozingsvergunning  hebben. Zowel 
genormeerde als niet-genormeerde  parameters  worden  meegenomen in de analyses. Dit 
kan onder andere  ook betrekking hebben op perfluoriden maar ook op andere parameters 
uit bijlage 2.3.1. van VLAREM II.
De Omgevingsinspectie  bewaart deze gegevens in haar dossieropvolgingssysteem  maar 
een overzicht per bedrijf en per parameter is niet standaard voorhanden.
De Omgevingsinspectie neemt stalen op een representatieve en kwalitatieve manier door 
toepassing van een intern  kwaliteitssysteem  of door beroep te doen op monsternemers  
van erkende  laboratoria.
De analyseresultaten van het geloosde bedrijfsafvalwater toetst  de Omgevingsinspectie 
overeenkomstig de bepalingen van het DABM en haar uitvoeringsbesluiten (o.a. afdeling 
4.2.6. van VLAREM II).
Bij een overschrijding van de emissiegrenswaarde of het niet-genormeerd  zijn van de 
parameter zet de Omgevingsinspectie  de gepaste  handhavingsinstrumenten  in zoals het 
proces-verbaal en de aanmaning. Indien  de situatie dit vereist, zet de Omgevingsinspectie 
bestuurlijke maatregelen of veiligheidsmaatregelen  in.
8. 
De Omgevingsinspectie heeft in het verleden op uitgaande stromen bij afvalverwerkende  
bedrijven stalen genomen en in bepaalde gevallen de analyse van niet-genormeerde 
parameters aangevraagd. In bepaalde  gevallen  stelde de Omgevingsinspectie  niet-
genormeerde parameters vast boven de detectielimiet.Er kan geen overzicht per bedrijf en 
per parameter aangeleverd worden,   aangezien het aantal niet-genormeerde parameters 
zeer uitgebreid is. Een lijst van niet-genormeerde parameters afbakenen  is uiterst moeilijk  
op te maken  - aangezien de vraagstelling  over meer dan PFAS alleen gaat- en dus kan die 
info ook niet per bedrijf worden gegeven.  De informatie is niet op dat detailniveau 
automatisch te bevragen in de databank van Omgevingsinspectie  en het zou per bedrijf 
manueel opzoekwerk vereisen.
Bovendien werden sommige analyseresultaten opgenomen in processen-verbaal, die 
overgemaakt werden  aan het parket, of maken ze deel uit van lopend gerechtelijk 
onderzoek, waardoor deze resultaten niet kunnen meegedeeld worden.
De Omgevingsinspectie streeft  steeds naar een toestand van conformiteit en richt zich in 
de eerste  plaats op herstel waarbij ze vervolgens ook de afweging maakt  of een punitief 
traject moet worden  geïnitieerd.
Wanneer de Omgevingsinspectie een niet-genormeerde parameter vaststelt in een 
afvalstroom of materiaal dat bestemd  is als grondstof, dan pleegt ze hierover overleg met 
de OVAM, om te beslissen of het materiaal  zonder risico’s kan worden gebruikt voor de 
voorziene toepassing. Hierbij wordt eerst onderzocht of de niet-genormeerde  parameter in 
de vastgestelde concentratie valt onder wettelijke  verbodsbepalingen voor die parameter. 
Wanneer geen totaalverbod bestaat, worden  de gemeten concentraties van die parameter 
afgetoetst aan bestaande relevante wetgeving op EU vlak of in andere EU lidstaten. Bij 
gebrek aan dergelijke wetgeving, wordt gezocht naar bestaande wetenschappelijke kennis  
over de impact  van deze parameter bij de voorziene toepassing. Indien slechts 
basisinformatie over de parameter beschikbaar is, wordt de gemeten  concentratie 
afgetoetst aan geldende  milieukwaliteitsnormen  en richtwaarden voor het ontvangende 
milieucompartiment voor die parameter. Indien  de concentratie hoger is, moet een 
risicoanalyse worden  uitgevoerd om verder gebruik van het materiaal toe te laten 
Vervolgens koppelt de Omgevingsinspectie  hieraan een gepast  handhavingstraject.  
9. 
De Omgevingsinspectie heeft in het verleden op waterzuiveringsslib van voedingsbedrijven 
stalen genomen en in bepaalde gevallen  de analyse van niet-genormeerde parameters  
aangevraagd.
In bepaalde gevallen  stelde de Omgevingsinspectie niet-genormeerde  parameters  vast 
boven de detectielimiet.
Een overzicht per bedrijf  en per parameter  kan niet standaard gegeven worden.
BIJLAGEN
1.Overzicht  bedrijven  met lozingsnormen
