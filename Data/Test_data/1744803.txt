title: Recidive bij verkeersongevallen - Aanpak
thema: Mobiliteit en Verkeer
pdf link: https://docs.vlaamsparlement.be/pfile?id=1744803
thema link: https://www.vlaamsparlement.be/parlementaire-documenten/schriftelijke-vragen/1547224
SCHRIFTELIJKE VRAAG
nr. 1504
van WIM VERHEYDEN
datum: 16 juli 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Recidive bij verkeersongevallen  -  Aanpak
Uit een studie - op basis van een onderzoek bij 15.000  bestuurders - van verkeersinstituut 
Vias blijkt dat bij één op de drie ongevallen  bestuurders betrokken zijn die al meerdere  
verkeerboetes of veroordelingen kregen. Tussen 2014 en 2019 bleken  recidivisten  goed te 
zijn voor 35 procent van alle ongevallen.  Recidivisten hebben  ook 10 procent meer kans 
om in een ongeval betrokken te geraken dan niet-recidivisten. Bovendien blijkt dat hoe 
meer verkeersovertredingen iemand begaan heeft, hoe meer ongevallen waarin  hij of zij 
betrokken is.
Om het aantal ongevallen  te doen dalen, lanceert het verkeersinstituut samen met federaal  
minister van Mobiliteit Georges Gilkinet  het platform all-forzero.be, waar burgers hun 
mening over onder  meer de aanpak  en bestraffing  van verkeersovertreders  kwijt kunnen. 
Burgers kunnen  op het platform een antwoord geven op drie vragen: hoe maken we de 
openbare ruimte veiliger, waarom brengen  en we onszelf en anderen in gevaar  en welke 
alternatieve maatregelen en sancties voor overtreders zijn gepast?  Verschillende  burgers 
zullen die thema's in de loop van september  ook bespreken in burgerpanels. De input van 
beide kanalen zal worden gebruikt bij de opmaak van een federaal plan voor de 
verkeersveiligheid.
1.Werkt de minister  samen met haar federale collega  met betrekking tot het platform 
all-forzero.be?
2.Is de minister ook betrokken bij de opmaak van het federaal plan voor 
verkeersveiligheid? 
a)Zo ja, waaruit bestaat die betrokkenheid?
b)Zo niet, heeft de minister  zelf de mogelijkheid om te acties  ondernemen om 
recidivisten op een gepaste  manier  aan te pakken en op welke  wijze wil de minister 
dat doen?
3.Ondersteunt  de minister de visie dat burgerpanels  bepalen welke alternatieve 
maatregelen en straffen gepast zijn?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1504 van 16 juli 2021
van WIM VERHEYDEN
1.Ik ben, net zoals mijn gewestelijke collega’s, door minister Gilkinet betrokken bij het 
overleg dat vooraf ging aan de lancering van het platform  all-forzero.be.
2.a)De betrokkenheid  van de gewesten  bij de opmaak  van het federaal plan voor 
verkeersveiligheid verloopt hoofdzakelijk via onze vaste deelname aan de Federale 
Commissie voor Verkeersveiligheid.
Reeds in het kader van de opmaak van een nieuwe Kadernota Integrale  Veiligheid 
door de federale Ministers van Justitie en Binnenlandse Zaken in 2021 hebben wij 
vanuit Vlaanderen input kunnen leveren over de prioritaire aandachtspunten en 
doelgroepen binnen het verkeersveiligheidsbeleid langs  Vlaamse zijde. Dit zijn 
dezelfde prioriteiten die u ook kunt terugvinden in het recent door de Vlaamse  
regering goedgekeurde Verkeersveiligheidsplan  Vlaanderen 2021-2025.
b)Wat recidive  betreft is het echter zo dat de aanpak hiervan  een federale  materie 
is, voor zover  het om strafrechtelijke  feiten gaat. Dit geldt zowel voor wat betreft 
de wetgeving als de uitvoering  (Mobiliteit  en Vervoer en Justitie).
Recidive is immers  het begaan van een nieuwe overtreding binnen drie jaar na al 
veroordeeld geweest te zijn door een politierechter en dit ongeacht het type 
inbreuk. Het gaat met andere woorden  over mensen die reeds  meermaals  voor 
verkeersinbreuken door de politierechter werden  veroordeeld. Zij hebben dus 
verkeersfeiten op hun strafblad.
De begeleiding van veroordeelden valt echter onder de opdracht van de 
justitiehuizen. Deze werden bij de staatshervorming  overgeheveld naar de regio’s. 
In Vlaanderen vallen de justitiehuizen  onder het departement Welzijn, 
Volksgezondheid en Gezin.  
Naast de wettelijke vorm van recidivisme  worden we vandaag echter ook 
geconfronteerd met veelplegers: weggebruikers die op korte tijd relatief veel 
onmiddellijke inningen bijeen sprokkelen. Veel verkeersinbreuken  worden  
vandaag afgehandeld met onmiddellijke inningen  en hierdoor worden nog relatief  
weinig overtreders gedagvaard. Er moest immers eerst iets gebeuren aan de 
werklast op parketniveau.  De uitbreiding  van de onmiddellijke inningen  én de 
automatisering via Crossborder  hebben  een gepast antwoord daarop gegeven.  
Aangezien nu alle onmiddellijke  inningen via Crossborder verlopen, is het echter 
wel mogelijk om “veelplegers” anders aan te pakken en dit is ook de bedoeling. 
Op federaal  niveau  wordt dit enerzijds  opgenomen in de werkgroep “verhoging  
van de pakkans”, waarbij ook de gewesten  worden betrokken. Anderzijds zit dit 
mee vervat in de federale oefening rond het rijbewijs  met punten.
Mijn departement nam initiatief om samen  met het departement Welzijn en de 
FOD Mobiliteit en Vervoer de handen  in elkaar  te slaan om een duidelijk kader te 
creëren waarbij  handvaten aangereikt worden aan parketmagistraten en rechters 
voor het bepalen van een alternatieve  sanctie.
3.Overtuigde en geëngageerde burgers kunnen uiteraard waardevolle  input leveren tot 
het realiseren van een verhoogde verkeersveiligheid.
Het is echter  niet zo dat die burgerpanels meteen ook bepalen welke alternatieve 
maatregelen en straffen gepast zijn. (zie 2b)
