title: Bierenbergsite Sint-Genesius-Rode - Stand van zaken
thema: Brussel en de Vlaamse Rand
Ruimtelijke ordening
pdf link: https://docs.vlaamsparlement.be/pfile?id=1750829
thema link: https://www.vlaamsparlement.be/parlementaire-documenten/schriftelijke-vragen/1548111
SCHRIFTELIJKE VRAAG
nr. 936
van KLAAS SLOOTMANS
datum: 13 augustus  2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Bierenbergsite Sint-Genesius-Rode   -  Stand  van zaken
Het complexe  dossier van de Bierenbergsite in Sint-Genesius-Rode sleept al jaren aan. 
Intussen blijft de site verloederen en wordt een groot ruimtelijk potentieel in een 
strategisch belangrijke regio voor de Vlaamse Rand onbenut. In het regeerakkoord  
alsook in de beleidsnota Vlaamse Rand kondigde de minister  aan strategische 
investeringsprojecten te ondersteunen die zorgen voor een Vlaamse  verankering op de 
gewezen ULB/VUB-campus Bierenberg. Ook in de beleids- en begrotingstoelichting (BBT) 
2021 stelt de minister  dat hij de ontwikkelingen  in strategische ankerpunten, zoals de 
Bierenbergsite in Sint-Genesius-Rode, nauwgezet opvolgt en mee stuurt  waar nodig en 
opportuun. De woordvoerder van de minister stelde ter zake in oktober  2019 het 
volgende: “Er is al jaren onduidelijkheid over de toekomst van de campus maar de site 
heeft wel een enorm onbenut potentieel. De Vlaamse  Regering wil de situatie graag 
uitklaren zodat de site ontwikkeld kan worden op een manier die het groene en het 
Vlaamse karakter van de Rand versterkt.”
1.Is er al een koopovereenkomst met de universiteiten en wat is de inhoud  daarvan?
2.Hoeveel bedroeg de schatting van het aankoopcomité  onder voormalig bevoegd 
minister Bourgeois?
3.Hoeveel bedroeg het bod dat in 2013 werd voorgelegd aan de VUB/ULB?  Zijn er in de 
tussentijd nieuwe biedingen geweest vanwege de Vlaamse Regering  en zo ja, 
hoeveel bedroegen die?
4.Wat is de concrete stand van zaken in dit dossier?
5.Wat zijn de concrete toekomstplannen actueel? 
6.Wat is het tijdpad in het kader van de gunningen?
7.In welke mate wordt de beleidsdoelstelling  ‘Vlaams karakter’ verwezenlijkt? 
BEN WEYTS  
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 936 van 13 augustus  2021
van KLAAS SLOOTMANS 
1.Neen, er is nog geen koopovereenkomst met de universiteiten.
2.De schatting van het aankoopcomité in 2012 bedroeg 6.330.000 euro.
3.De Vlaamse overheid heeft in 2010 PMV (Participatiemaatschappij Vlaanderen) 
aangesteld om de mogelijke opties voor een herontwikkeling  van de voormalige VUB-
ULB campus te onderzoeken. Hierbij moest PMV streven naar een vernieuwde 
faciliterende infrastructuur voor innovatief onderzoek in een context waarbij de VUB en 
de ULB hun eigendom  konden  valoriseren en waarbij ook in het belang van de Vlaamse 
overheid een Vlaamse verankering kon worden gerealiseerd in de Vlaamse  Rand. Het 
onderzoek van PMV kreeg zijn neerslag in een haalbaarheidsstudie  en een businessplan, 
waarbij PMV de kosten veel lager inschatte, namelijk op 4.764.040  euro. PMV achtte de 
kans op slagen  van een wetenschapspark  op de campus negatief. Daarnaast was de 
schatting van het aankoopcomité gebaseerd op de herbestemming van de volledige site 
als volwaardig  woongebied, terwijl het bouwvolume op de site maar beperkt  is. De 
Vlaamse overheid wilde in 2013 onderhandelen op basis van de PMV-schatting, maar 
de VUB en ULB hebben beslist  niet in te gaan op dit voorstel. Zij besloten om te 
onderzoeken hoe zij de site op zelfstandige basis verder  konden  ontwikkelen. Intussen  
heeft de Vlaamse overheid geen nieuwe biedingen  uitgebracht.
 
4.Als minister onderhoud ik contacten en blijf ik me inzetten om een doorbraak in deze 
regeerperiode mogelijk  te maken.
5.Ik zie de Bierenbergsite ook als een mooie schakel  in de verbinding van de Brabantse  
bossen, waardoor het Zoniënwoud,  Hallerbos, Meerdaalwoud,  Heverleebos  en de 
Dijlevallei een groot nationaal park van 10.000 hectare  kunnen  worden. Deze visie wordt 
breed gedragen binnen  de Vlaamse overheid en blijft actueel. Daarom heeft de Vlaamse 
overheid in 2017 een negatief advies  over het gewestplan  van de gemeente  Sint-
Genesius-Rode uitgebracht.  De gemeente wilde de terreinen van de leegstaande VUB-
ULB campus verkavelen. De Vlaamse overheid vond dat dit gebied niet in aanmerking 
zou moeten komen voor stedelijke ontwikkeling, maar wel voor open ruimte,  om de 
band met de landschappelijke waardevolle omgeving  te bewaren.  
6.Zie antwoord  vraag 4.
7.Zie antwoord  vraag 4.
