title: Sociale huisvesting - Wachtlijsten en huurpremie
thema: Wonen
pdf link: https://docs.vlaamsparlement.be/pfile?id=1743824
thema link: https://www.vlaamsparlement.be/parlementaire-documenten/schriftelijke-vragen/1540138
SCHRIFTELIJKE VRAAG
nr. 635
van MERCEDES VAN VOLCEM
datum: 30 juni 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huisvesting  -  Wachtlijsten  en huurpremie
De wachtlijst voor een sociale woning is in 2020 aangegroeid tot 169.000  wachtenden.  Dat 
is een stijging tegenover 2019. Toen stonden  nog 153.510 mensen op de wachtlijst voor 
een sociale  woning. In 2010 spraken  we slechts van 95.447  wachtenden op de lijst. Dat is 
tegenover 2019 een stijging van 10 procent en tegenover  10 jaar geleden  een stijging van 
46 procent.
Er staan meer mensen op de wachtlijst (169.000) dan mensen  die in een sociale woning 
leven (159.000).  Zelfs als er jaarlijks 2500 à 3000 woningen worden bijgebouwd op 
topsnelheid, dan nog moet er 50 jaar gebouwd  worden om voldoende sociale woningen te 
hebben. Bovendien is de grond schaarser en verlopen bouwprojecten  inzake nieuwe sociale  
woningbouw moeilijk.
Wie vandaag een sociale woning heeft, huurt aan 22 procent  van het inkomen.  De 
gemiddelde huur is 350 euro. Het verschil is te groot met mensen in dezelfde  
omstandigheden die op de private  markt 700 euro betalen.
1.Hoeveel mensen krijgen  vandaag een huurpremie die 4 jaar op de wachtlijst staan 
voor een sociale  woning?
2.Hoeveel mensen staan vandaag 3 jaar op de wachtlijst?
3.Hoeveel mensen staan vandaag 2 jaar op de wachtlijst?
4.Wat zou het kosten  om die huurpremie uit te breiden naar de wachtenden die 3 jaar 
en 2 jaar op de wachtlijst staan  met dezelfde inkomensvoorwaarden?
5.Hoeveel tijdelijke huurcontracten werden afgesloten sedert de invoering van het 
decreet?
6.Hoeveel toewijzingen  gebeurden er respectievelijk in 2017-2018-2019-2020?
7.En hoeveel toewijzingen dienden  voor herhuisvesting in 2017-2018-2019-2020?
MATTHIAS DIEPENDAELE
MINISTER VAN FINANCIËN  EN BEGROTING, WONEN  EN ONROEREND ERFGOED
ANTWOORD 
op vraag nr. 635 van 30 juni 2021
van MERCEDES VAN VOLCEM
1.In juni 2021 (laatst beschikbare  cijfers)  werd er aan 16.868  unieke rechthebbenden een 
huurpremie uitbetaald.
2.Er staan  24.867 unieke kandidaat-huurders  tussen de 3 en 4 jaar op de wachtlijst. Deze 
unieke kandidaat-huurders kunnen  echter meerdere  dossiers bij verschillende sociale 
huisvestingsmaatschappijen (SHM’s) lopende hebben (met verschillende wachttijden).
3.Er staan  28.036 unieke kandidaat-huurders  tussen de 2 en 3 jaar op de wachtlijst. Deze 
kandidaat-huurders kunnen echter meerdere dossiers  bij verschillende SHM’s  lopende 
hebben (met verschillende  wachttijden).
4.Van de 24.867  en 28.036 unieke kandidaat-huurders  die vandaag tussen de 3 en 4 jaar 
of tussen de 2 en 3 jaar op de wachtlijst staan, voldoen er ook respectievelijk 16.329 
en 18.301  aan de voorwaarden om in aanmerking te komen voor een huurpremie (bv. 
omdat ze zijn ingeschreven in een domiciliemaatschappij).  Als we voorzichtigheidshalve 
veronderstellen dat al die kandidaat-huurders een aanvraag indienen die ook wordt  
goedgekeurd en uitgaande van een gemiddelde huurpremie van 180 euro, bedraagt de 
budgettaire impact van deze uitbreiding:
a.Naar de wachtenden die 3 jaar op een wachtlijst staan: 35,3 miljoen euro
b.Naar de wachtenden  die 2 jaar op een wachtlijst staan: 39,5 miljoen euro (+ 35,3 
miljoen euro)
5.Sinds de invoering van het decreet in 2017 werden er 20.466 tijdelijke huurcontracten 
afgesloten. 
6.U vindt de gevraagde  gegevens op de ‘Statistieken’-pagina van de VMSW in tabel 11. 
(https://www.vmsw.be/Home/Footer/Over-sociale-huisvesting/Statistieken/Kandidaat-
huurders-en-kopers).
7.In het kader van deze vraag interpreteer ik herhuisvesting als toewijzingen die bij 
mutatiedossiers zijn gebeurd. U vindt deze gegevens ook in tabel 11 op de ‘Statistieken’-
pagina van VMSW.  (https://www.vmsw.be/Home/Footer/Over-sociale-
huisvesting/Statistieken/Kandidaat-huurders-en-kopers).
