title: Actieplan ter bestrijding van seksueel geweld - Informeren van onderwijs-, sport- en cultuursector inzake seksueel grensoverschrijdend gedrag (actiepunt 68)
thema: Sport
Welzijn en Gezin
pdf link: https://docs.vlaamsparlement.be/pfile?id=1746914
thema link: https://www.vlaamsparlement.be/parlementaire-documenten/schriftelijke-vragen/1541620
SCHRIFTELIJKE VRAAG
nr. 872
van MAAIKE  DE VREESE
datum: 2 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Actieplan ter bestrijding  van seksueel  geweld   -  Informeren van onderwijs-, sport- en 
cultuursector inzake  seksueel  grensoverschrijdend gedrag (actiepunt 68)
Eind oktober lanceerde minister van Justitie en Handhaving Zuhal Demir, samen met de 
hele Vlaamse Regering, het actieplan ter bestrijding  van seksueel geweld. Dat plan heeft 
een prioritaire focus op de meest kwetsbaren, namelijk jongeren  en kinderen,  en zet volop 
in op een ketenaanpak: van sensibilisering tot strafuitvoering  en opvolging. Hiervoor  
werden drie strategische doelstellingen  geformuleerd met bijhorende  operationele 
doelstellingen en concrete acties.
Minister Demir sloeg met de ministers van Onderwijs, Cultuur, Sport, Media, Jeugd, 
Welzijn, Volksgezondheid, Gezin, Binnenlands Bestuur, Integratie  en Inburgering en 
Gelijke Kansen de handen in elkaar om dat plan te realiseren. De minister van Justitie en 
Handhaving neemt een actieve, coördinerende  rol op in de uitvoering van het plan om te 
allen tijde die afstemming te garanderen, het overzicht te bewaren en overlapping  in de 
uitvoering van het plan te vermijden. Alles staat of valt met de uitvoering van de 
verschillende actiepunten. Het is daarom van enorm belang dat de bevoegde  ministers in 
hun domein met die actiepunten zo snel mogelijk aan de slag gaan.
Actiepunt 68 luidt: “Organisaties binnen de onderwijs-, sport- en cultuursector worden nog 
beter geïnformeerd over op welke manier  en via welke  acties zij moeten omgaan met 
seksueel grensoverschrijdend gedrag.”
1.Op welke manier  zal de sportsector beter worden geïnformeerd  inzake de methode en 
acties over omgaan met seksueel  grensoverschrijdend  gedrag?
2.Welke stappen heeft de minister reeds ondernomen sinds de lancering van het 
actieplan? Welke  stappen zal hij nog ondernemen in 2021? Welke timing hanteert hij 
daarvoor?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 872 van 2 juli 2021
van MAAIKE  DE VREESE
Ik bundel beide vragen in onderstaand antwoord.  
Ik verwijs naar actiepunt  62.c van dit actieplan, dat voor de sportsector een overlap  heeft 
met actie 68. Gesubsidieerde sportfederaties voeren  immers  vanaf  1 januari 2021 een 
integriteitsbeleid waarvan het hebben van een aanspreekpunt integriteit een onderdeel 
uitmaakt. Het Vlaams Sporttribunaal, dat overkoepelend klachten en tuchtprocedures voor 
de aangesloten sportfederaties  kan afhandelen, is per 1 januari 2021 operationeel. Via 
sportclubondersteuning moeten deze sportfederaties ook een integriteitsbeleid op 
clubniveau voeren door in haar sportclubs  o.a. het werken  met laagdrempelige 
aanspreekpersonen te stimuleren. Het doortrekken van een integriteitsbeleid van het 
sportfederatieniveau naar het sportclubniveau gebeurt weliswaar niet van vandaag op 
morgen, en zal een continu proces zijn de komende  jaren.  
De thematiek/tools/vormingen  rond seksueel grensoverschrijdend gedrag worden door het 
Centrum Ethiek in de Sport (ICES)  uitgebreid  naar fysiek en psychisch grensoverschrijdend 
gedrag (2021-2022),  en ik verwijs ook naar actie 64 en de lancering van www.grenswijs.be 
op 1 april 2021. ICES zal ook voor het eerst een basisopleiding API’s voor sportdiensten in 
samenwerking met Netwerk Lokaal  Sportbeleid opzetten (najaar  2021).
Het integriteitsthema  blijft dan ook het speerpunt in het convenant van ICES voor de 
periode 2021-2023  als erkende organisatie voor beleidsondersteuning en 
praktijkontwikkeling op het gebied  van ethisch sporten. Zij informeren / sensibiliseren en 
stimuleren / ondersteunen volop de sportsector  en de aanspreekpunten integriteit. 
Onder actie 47 van het actieplan  besteden we natuurlijk aandacht aan de verdere integratie 
van dit thema in opleidingen en bijscholingen van de Vlaamse Trainersschool.
Ik geef verder  nog enkele  elementen m.b.t.  sportgerelateerde projecten rond seksueel en 
grensoverschrijdend gedrag, zonder exhaustief te zijn:
De goedkeuring van het actieplan  in oktober  2020 viel samen met een campagne die de 
hulplijn 1712 voerde in de sport-  en cultuursector. Op deze manier versterkten we de 
bekendheid van de hulplijn in onze sector  en sensibiliseerden we om niet weg te kijken als 
omstaander bij grensoverschrijdend gedrag.  
Het stimuleren van prosociaal  omstaandersgedrag is trouwens het voorwerp van 2 
onderzoeksprojecten van Thomas More,  waarbij ICES betrokken is:
‘Iedereen  Aan Boord’ wil trainers ondersteunen bij het opmerken  van en reageren  
op signalen van seksueel grensoverschrijdend gedrag (2020-2022);  
Het Erasmus+ project ‘Safe Sport Allies’ zal een educatief programma ontwikkelen 
voor atleten,  coaches  en ouders, en een beleidstool voor sportclubbestuurders 
(2021-2023).
ICES lanceert in het najaar een vernieuwde en overzichtelijkere website  
www.ethischsporten.be waarbinnen dit thema uiteraard aan bod komt. 
Het thema zit ook vervat in 2 grote congressen voor de sportsector dit najaar:  het 
Sportinnovatiecongres op 21/10/21 en de studiedag  Gezond  en Ethisch  Sporten op 
3/12/21.  
