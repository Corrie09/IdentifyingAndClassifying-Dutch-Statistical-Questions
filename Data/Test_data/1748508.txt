title: Zorgwonen - Waterfactuur (2)
thema: Natuur en Milieu
Welzijn en Gezin
pdf link: https://docs.vlaamsparlement.be/pfile?id=1748508
thema link: https://www.vlaamsparlement.be/parlementaire-documenten/schriftelijke-vragen/1548393
SCHRIFTELIJKE VRAAG
nr. 1316
van CARMEN RYHEUL
datum: 25 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zorgwonen  -  Waterfactuur  (2)
Het principe van zorgwonen houdt in dat er een kleinere  woongelegenheid binnen  een 
bestaande woning  wordt gecreëerd, zodat maximaal twee oudere of hulpbehoevende  
personen kunnen inwonen.
Met mijn schriftelijke vraag nr. 185 van 5 november 2020 vestigde  ik de aandacht  van de 
minister op een onbillijkheid in het Algemeen Waterverkoopreglement; dit reglement liet 
immers niet toe dat bij bovenvermelde vorm van zorgwonen,  waarbij  twee ‘gezinnen’ 
gedomicilieerd zijn op hetzelfde adres  en er slechts één watermeter aanwezig  is, er een 
sociaal drinkwatertarief zou worden toegekend.
In haar antwoord op voormelde vraag erkende  de minister deze problematiek  en stelde  zij 
expliciet wat volgt:
“Op heden  ontstaat het recht op een sociale  tegemoetkoming, zowel voor het sociaal tarief 
als voor de compensatie, wanneer  de persoon  in kwestie  op 1 januari  van dat jaar een 
bepaald statuut of tegemoetkoming geniet. We willen dit omvormen zodat de sociale  
correctie toegekend wordt uitgaande van inkomen. Het omzetten van de sociale correctie  
van de waterfactuur  bevindt zich nog in een eerste, eerder verkennende  fase. Er wordt 
onder andere onderzocht of we hiermee de correcte  doelgroep  bereiken  en of hier 
optimalisaties nodig  zijn. Er zijn op vandaag  dus nog geen maatregelen  genomen  om de 
toekenning van de sociale voordelen aan te passen.”
1.Wat is de huidige stand van zaken  wat betreft het bovenvermelde  door de minister 
aangekondigde onderzoek  om de sociale correctie  op de drinkwaterfactuur aan te 
passen; werd dit onderzoek intussen volledig afgerond?
a)Zo niet, waarom niet, wat zijn de knelpunten die dit onderzoek belemmeren?
b)Zo ja, welke resultaten heeft dit onderzoek  intussen opgeleverd en op welke  wijze 
werden deze resultaten vertaald (of zullen deze vertaald worden) in de 
drinkwaterfactuur-praktijk?
2.Heeft  de minister intussen op basis van de onder subvraag  1 vermelde 
onderzoeksresultaten reeds effectief aanpassingen doorgevoerd,  of zal zij nog 
aanpassingen doorvoeren opdat:
a)personen in dergelijke zorgwonen-situatie alsnog een sociaal drinkwatertarief  in 
plaats van een compensatie  zouden kunnen genieten? Zo niet, waarom niet;
b)ook andere categorieën personen, in uitvoering  van het regeerakkoord, het sociaal 
drinkwatertarief zouden kunnen  genieten? Zo niet, waarom niet? Zo ja, welke 
categorieën personen  worden voortaan eveneens begunstigd?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1316 van 25 augustus 2021 
van CARMEN RYHEUL  
1.Recent werd een verkenning naar impact  bij een uitbreiding van de doelgroep voor de 
sociale correctie met de personen  met een verhoogde tegemoetkoming op een 
budgetneutrale manier (dus met een zelfde volume aan korting) uitgevoerd. De 
uitbreiding van de doelgroep bleek  geen oplossing voor het feit dat 60% geen 
betaalbaarheidsrisico heeft (ook niet zonder  sociale correctie) en zou bovendien tot 
extra betaalbaarheidsrisico’s leiden voor diegenen die reeds gerechtigd zijn op een 
sociale correctie. 
Om de effectiviteit van de sociale correctie te verhogen  is een grondig onderzoek naar 
de oorzaak van het grote  aandeel  gerechtigden zonder betaalbaarheidsrisico nodig. Dit 
kan toelaten  specifiek in te grijpen.  Tegelijkertijd kunnen alternatieven om de 
betaalbaarheid van de waterfactuur voor de meest kwetsbaren te garanderen 
onderzocht worden.  Een voor de waterfactuur  specifieke inkomenstoets, lijkt weinig 
efficiënt. Het vastleggen  van een performante  en rechtvaardige toets is niet evident en 
vraagt vastleggen  van een gezinsinkomensbegrip en inkomensgrenzen. Beter is te 
bekijken of er alternatieven zijn, zoals samenwerking met andere administraties die 
inkomenstoetsen uitvoeren of de huidige sociale correcties op de waterfactuur 
samenhangend te maken met een statuut. Ook lijkt het aangewezen te bekijken of er 
geen alternatief is voor het doorrekenen van de kost van de sociale correctie in de 
tarieven van de waterfactuur van de niet-gerechtigden.  
Een dergelijk grondig  diepteonderzoek naar oorzaak  en mogelijkheden  is nog niet 
opgestart.
2.a)Momenteel worden de verschillende opties in kaart gebracht.  Ik heb de VMM een 
opdracht daartoe gegeven.  
b)zie antwoord op vraag 1
