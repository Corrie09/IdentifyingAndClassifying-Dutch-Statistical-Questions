title: Steunpunt Wonen - Werking van de woningmarkt
thema: Wonen
pdf link: https://docs.vlaamsparlement.be/pfile?id=1748603
thema link: https://www.vlaamsparlement.be/parlementaire-documenten/schriftelijke-vragen/1547742
SCHRIFTELIJKE VRAAG
nr. 662
van SARAH SMEYERS
datum: 23 juli 2021
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Steunpunt Wonen  -  Werking van de woningmarkt
Recentelijk verscheen bij het Steunpunt Wonen het rapport  ‘De werking van de Vlaamse 
woningmarkt. Een synthese van vijf jaar woningmarktonderzoek’. In dat rapport vatten de 
auteurs Dreesen en Vastmans  het onderzoek samen  dat tussen 2016 en 2020 is uitgevoerd  
naar de werking van de Vlaamse woningmarkt.  Aan de hand van de gekoppelde censusdata  
werd economisch onderzoek gedaan naar de werking van vraag en aanbod op de 
woningmarkt. In deze synthese bundelen ze de belangrijkste resultaten van dat onderzoek  
en formuleren ze concluderende beleidsaanbevelingen. Het syntheserapport is thematisch 
van opzet. Terugkerende thema’s in het onderzoek  en in het syntheserapport  zijn de 
demografische vraagdruk op de Vlaamse steden, het verbeteren van de woningkwaliteit,  
de realisatie van nieuw woonaanbod en de regionale  vraag naar woningen.
De rode draad in deze thema’s is de druk die hogeropgeleiden uitoefenen op centrale 
regio’s in Vlaanderen, in het bijzonder de centrumsteden. Deze druk verklaart  in 
belangrijke mate de regionale verschillen in woningprijzen.  Er zijn daarnaast ook effecten  
op het sortingproces:  huishoudens maken een bepaalde woon- en locatiekeuze op basis 
van hun voorkeuren  en hun beschikbaar budget.  Demografische  druk van voornamelijk 
hogeropgeleiden kan zowel op een lokaal als een regionaal  niveau  zorgen voor 
veranderingen in dat proces: enerzijds  segregatie,  waarbij  achtergestelde buurten, waar 
de lage inkomens zich in toenemende  mate concentreren, leiden tot minder kansen voor 
zij die er wonen en anderzijds gentrificatie,  waar buurten bewoond  worden door een 
groeiend aandeel hogeropgeleiden, met stijgende  vastgoedprijzen tot gevolg, waardoor  
lagere inkomens zich er in mindere mate kunnen vestigen wegens  financiële beperkingen  
en armere  huishoudens  mogelijk verdrongen worden. Bovendien kan de link gelegd worden 
met een vertraagde of zelfs omgekeerde werking van het filteringsproces. Filtering  
impliceert dat woningen die verouderen doorheen de tijd opeenvolgend bewoond worden 
door telkens minder  kapitaalkrachtigere huishoudens. In centrumsteden  is de omgekeerde 
tendens echter zichtbaar:  ten gevolge  van demografische druk worden  woningen  in 
centrumsteden net bewoond door relatief kapitaalkrachtigere huishoudens naarmate ze 
verouderen. Steden als Gent en Leuven zijn daar wellicht het beste  voorbeeld  van.
Het rapport besluit met een aantal aanbevelingen  voor het Vlaamse beleid, zowel inzake 
wonen als ruimtelijk. De voornaamste aanbeveling is om de (toekomstige) vraag naar 
woningen (woonbehoefte) in kaart te brengen. De ruimtelijke uitdaging  is immers 
tweevoudig. Enerzijds  is er een mismatch tussen vraag (naar  kleinere woningen en 
appartementen) en aanbod (grotere vrijstaande woningen en villa’s) in regio’s met een 
landelijk karakter,  als gevolg van gezinsverdunning. Maar anderzijds  is er de vraag naar 
betaalbare woningen van jonge  gezinnen in grote centrumsteden en centraal Vlaanderen. 
Vanuit het woonbeleid dient hier vooral de betaalbaarheid  opgevolgd te worden.
Is er al werk gemaakt van deze aanbevelingen?  Werd de (toekomstige)  vraag naar 
woningen al in kaart gebracht?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 662 van 23 juli 2021
van SARAH SMEYERS
Het onderzoek  van het Steunpunt Wonen benadrukt het belang van het in kaart brengen 
van de regionale vraag naar woningen,  zowel  voor het woonbeleid als voor het ruimtelijk  
beleid. De onderzoekers  geven suggesties  voor uitbreidingen,  verfijningen en alternatieven  
voor de traditionele benaderingen  om de woningvraag te bepalen, nuttig voor toekomstig 
onderzoek. Twee onderzoeken  die op dit moment zijn of worden opgestart,  passen  binnen 
de vermelde  aanbevelingen.
Enerzijds startte  het departement Omgeving  op 6 september 2021 de studie ‘Waar woont 
de Vlaming in 2035?  Een modelering van de woonbehoeften  naar goed gelegen 
woongebieden.’ Het onderzoek heeft een looptijd van 10 maanden. Resultaten worden 
verwacht in de zomer van 2022. Mijn administratie  is, via deelname aan de stuurgroep, 
nauw betrokken bij de opvolging en aansturing  van dit onderzoek. Het doel van deze 
studieopdracht is de woonbehoefte in kaart te brengen, zowel kwantitatief (hoeveel 
bijkomende woningen), kwalitatief (welk type woning) als ruimtelijk (waar hebben we 
bijkomende woningen nodig).  Deze woonbehoefte zal afgezet worden ten opzichte van het 
beschikbare woonaanbod (bouwmogelijkheden op de onbebouwde percelen in de 
woongebieden). Bij de uitwerking van de verschillende scenario’s op gemeentelijk niveau, 
zal ook aandacht  gaan naar de betaalbaarheid en de sociale woonbehoefte.
Anderzijds zal het Steunpunt Wonen  nog dit jaar starten met het ad hoc onderzoek ‘Naar 
een nieuw BSO’. Dit onderzoek bekijkt  dus specifiek de vraag naar betaalbaar wonen door 
de doelgroep sociale huur in kaart te brengen en scenario’s  uit te werken voor de verdeling  
van het BSO op (boven)lokaal niveau. De onderzoeksopdracht maakt deel uit van de 
voorbereiding van het nieuwe  BSO voor de periode 2026-2035. Momenteel  wordt samen 
met de onderzoekers de inhoud, methodologie en timing van het onderzoek uitgewerkt in 
een concreet onderzoeksvoorstel  dat in oktober aan de stuurgroep  van het Steunpunt 
Wonen zal worden voorgelegd.
