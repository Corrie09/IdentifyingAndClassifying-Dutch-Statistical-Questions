title: Viaduct Waaslandhaven Melsele - Tijdelijke fietsbrug
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1751780
thema link: https://www.vlaamsparlement.be/parlementaire-documenten/schriftelijke-vragen/1549019
SCHRIFTELIJKE VRAAG
nr. 1593
van ANNICK LAMBRECHT
datum: 3 september 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Viaduct Waaslandhaven Melsele  -  Tijdelijke fietsbrug
De Fietsersbond  is al 10 jaar vragende partij  voor een fietsbrug  in de Waaslandhaven in 
Melsele. De voorbije 10 maanden  gebeurden  al drie ongevallen bij een fietsoversteekplaats 
op het viaduct  van de N450 in Melsele  over de E34 waarbij al twee dodelijke slachtoffers 
vielen. De combinatie van vele op- en afritten en de afwezigheid van conflictvrije 
kruispunten zorgt voor de gevaarlijke verkeerssituatie op het viaduct. De Fietsersbond van 
Beveren is een petitie gestart om hun vraag kracht  bij te zetten. Ook het lokale 
gemeentebestuur treedt de vraag van de Fietsersbond bij en hoopt dat de minister haar 
verantwoordelijkheid opneemt.
1.Staat het punt waar het ongeval  gebeurde  op de lijst van zwarte punten? Zo ja, 
waarom werd er de voorbije 10 jaar nog niet ingegrepen?
2.Kan de minister een overzicht geven van het aantal verkeersongevallen dat gebeurde  
en het aantal verkeersslachtoffers opgedeeld  naar het soort weggebruiker en 
gewonden, doden die vielen op dit viaduct? Graag ontvangen we deze cijfers opgedeeld 
per jaar voor de periode 2010 tot en met 2021.
3.Steunt de minister de vraag om een tijdelijke fietsbrug te plaatsen over de E34? 
Waarom steunt  de minister deze vraag  wel of waarom niet? Zo ja, wanneer zou deze 
er dan komen?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1593 van 3 september  2021
van ANNICK LAMBRECHT
1.Deze locatie komt niet voor op de dynamische lijst van gevaarlijke punten.
2.De cijfers zijn beschikbaar tot en met 2019.
3.Op het complex Melsele (N450) zijn er recent een aantal  verbeteringen voor de 
fietsveiligheid uitgevoerd  door Lantis, AWV en de gemeente Beveren:
●De fietspaden op het viaduct  kregen  een nieuwe  toplaag en werden, waar 
mogelijk, verbreed.  De kruisingen van de fietspaden met de op- en afritten 
aan de zuidzijde van het complex (kant Melseledijk)  werden voorzien van 
middeneilanden om het conflictvlak met de fietsers te verkleinen en de 
zichtbaarheid van de fietsers en het fietspad te verhogen.
●Er is een tonnagebeperking ingevoerd  op de aansluiting van de N450  naar 
de Steenlandlaan  (aan de westkant van de N450), met de bedoeling dat 
vrachtverkeer expliciet richting het complex Waaslandhaven  Zuid gestuurd 
wordt voor het bereiken van de haven.
Lantis plant bijkomend  op korte termijn  de verbetering van het fietspad  naast  de 
aansluiting van de N450 naar de Steenlandlaan samen met de aanleg  van een veilige 
oversteekplaats over de Steenlandlaan.  Het betreft het verschuiven van de 
oversteekplaats, weg van de locatie waar het verkeer invoegt,  en het bewerkstelligen  
dat slechts 1 rijstrook per rijrichting moet gekruist  worden.
De aannemer startte  met de werken eind september, de werken duren ongeveer 6 
weken.
Het ongeval dat recent  op dit complex  bij het oversteken van de Steenlandlaan is 
gebeurd, was te wijten aan enerzijds het negeren van de tonnagebeperking op de 
verbinding N450 naar Steenlandlaan en anderzijds aan een beperkte zichtbaarheid op 
de oversteekplaats (een vrachtwagen die de Steenlandlaan wilde oprijden stond stil op 
het rechterrijvak waardoor   een aankomende vrachtwagen  op het andere rijvak  de 
fietser niet heeft opgemerkt). 
De handhaving  van de tonnagebeperking  zal besproken  worden  met de politie.  De 
zichtbaarheid en dus veiligheid wordt verbeterd  door de bovenvermelde geplande  
werken.
De realisatie van een volledig op- en afrittencomplex WLHO (uitgevoerd binnen de 
werken voor Oosterweel Linkeroever) zal in de toekomst bijkomende voordelen bieden  
om de verkeersintensiteit op en rond het complex N450 te verminderen.
Op 19 september werd het nieuwe complex  Waaslandhaven-Oost (WLHO) in dienst 
genomen. Hierdoor  plant het Agentschap  Wegen en Verkeer een knip in de verbinding 
tussen de N450 en de Steenlandlaan (verbindingen aan de Westelijke zijde van het 
complex Melsele). Deze zal besproken worden op de PCV van 20 oktober 2021.  Na 
deze knip zullen we aan de hand van verkeerstelling de verkeersstromen  terug in kaart 
brengen en bekijken welke maatregelen er verder  nog genomen kunnen worden.
De bouw van een tijdelijke fietsbrug  ter hoogte van het Complex Melsele  is onderzocht 
maar niet haalbaar op korte termijn  (o.m. omwille van noodzakelijke 
grondverwervingen). In afwachting  van een definitieve fietsbrug,  werden/worden  
daarom bovenvermelde maatregelen uitgevoerd.
De verplaatsing van de noodbrug  die verderop thv Zwijndrecht  in gebruik  is, zoals 
voorgesteld door de fietsersbond, is technisch  niet mogelijk. De overspanning ter 
hoogte van het complex  Melsele (over de snelweg, de Steenlandlaan  en de spoorweg) 
is veel groter dan de huidige noodbrug en de aanwezigheid van kabels en leidingen 
maakt de plaatsing van een noodbrug bijzonder  complex.
Ik kan tenslotte  nog vermelden dat in de omgeving  van Beveren  volgende definitieve 
fietsbruggen over de E34 gepland zijn:
●Brug over E34 ter hoogte van de spoorwegbrug  aan de Kloetstraat op de 
grens van Melsele  en Zwijndrecht. De start van de uitvoering is gepland in 
2022. (Ter info: De grondverwervingen,  in opdracht van gemeente  Beveren,  
zijn lopende.)
●Nieuwe fietsbrug  over de E34 tussen het complex Vrasene  en het complex 
Melsele/Kallo. Het onderzoek naar deze brug gebeurt in de studie van de 
aanpassing van de E34 en R2 (deel van het Haventracé). In het kader  van 
deze studie wordt ook de locatie  en het potentieel van verschillende locaties 
voor fietsersbruggen onderzocht.  Het voorstel van de door de Fietsersbond 
aangehaalde locatie  is hier één van. 
