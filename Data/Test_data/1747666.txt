title: Vergroening en ontharding speelplaatsen en openstelling (sport)infrastructuur - Projectoproep
thema: Natuur en Milieu
Onderwijs en Vorming
pdf link: https://docs.vlaamsparlement.be/pfile?id=1747666
thema link: https://www.vlaamsparlement.be/parlementaire-documenten/schriftelijke-vragen/1547143
SCHRIFTELIJKE VRAAG
nr. 902
van ARNOUT  COEL
datum: 15 juli 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Vergroening en ontharding  speelplaatsen  en openstelling (sport)infrastructuur  -  
Projectoproep
In het kader van ‘Pimp je speelplaats’ werden 5 projectoproepen gelanceerd. In totaal 
waren er meer dan 923 inzendingen, 31 eervolle  vermeldingen en 130 laureaten van 
scholen uit Vlaanderen en Brussel voor deze projectoproepen, cijfers  die ik opvroeg op 25 
september 2020 bij de minister.
Op schriftelijke  vraag nr. 226 van 17 november 2020 van Loes Vandromme over de 
ondersteuning voor de vergroening van speelplaatsen, gaf minister van Omgeving  Zuhal 
Demir aan dat er vanuit het beleidsdomein Onderwijs  in 2021 in een oproep zou voorzien 
worden die in de lijn ligt van de eerdere oproepen omtrent vergroening en ontharding en 
het openstellen van (sport)infrastructuur.  Ze gaf aan dat de oproep nog concreet 
uitgewerkt diende  te worden en dat het de bedoeling was dat deze in het voorjaar van 
2021 gelanceerd zou worden.
1.Wanneer plant de minister de nieuwe  oproep omtrent de vergroening en ontharding 
van speelplaatsen en het openstellen  van (sport)infrastructuur te lanceren?
2.Wat zijn de budgetten die voor deze oproep uitgetrokken zullen  worden? Welk 
budget zal er naar vergroening en ontharding van speelplaatsen gaan en welk naar 
het openstellen van (sport)infrastructuur? Op basis van welke criteria zullen de 
middelen verdeeld worden en de scholen geselecteerd worden?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER  VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 902 van 15 juli 2021
van ARNOUT  COEL
1.Op 8 maart 2021 lanceerden  Onderwijs en Sport Vlaanderen gezamenlijk een oproep  
voor de indiening  van projectvoorstellen  voor het naschools openstellen van sport- en 
bewegingsinfrastructuur. Elke inrichtende  macht uit het gesubsidieerd 
leerplichtonderwijs (kleuter-, lager-, basis- of secundair onderwijs) kon zich tot en met 
30 juni 2021 bij AGION kandidaat stellen  om een subsidie voor het naschools  
openstellen van sport- en bewegingsinfrastructuur te verkrijgen. De scholen  van het 
gemeenschapsonderwijs konden zich tot en met 1 juli 2021 bij het GO! kandidaat 
stellen. 
2.AGION  heeft in het voorjaar 2021 in nauw overleg met de departementen  Onderwijs, 
Sport en Jeugd  en het GO! het kader voor de projectselectie uitgewerkt 
en heeft begin maart, na goedkeuring van de begroting, de oproep gelanceerd.
Voor de oproep voor het naschools openstellen van sport- en bewegingsinfrastructuur 
wordt 10 miljoen euro voorzien, verdeeld  volgens de verdeelsleutel van ODII.  
De vergroening en ontharding van speelplaatsen wordt aangemoedigd met deze 
projectoproep. AGION voorziet geen opsplitsing in het budget  voor enerzijds 
vergroening en ontharding  van speelplaatsen  en anderzijds het openstellen van sport- 
en bewegingsinfrastructuur. 
De scholen  moeten  voldoen aan de algemene voorwaarden om in aanmerking te 
komen voor de subsidies. Vervolgens wordt elke ontvankelijke  aanvraag volgens 
specifieke criteria  beoordeeld. AGION  hanteert  vijf criteria:  (1) aantal uren en noden 
buitenschoolse bezetting (25 punten); (2) beweeg-,  sport-  en spelwaarde (25 punten); 
(3) verbetering van de kwaliteit van het aanbod (20 punten); (4) draagvlak  en 
participatie (15 punten); (5) pedagogische visie (15 punten). Elke aanvraag moet een 
schriftelijke motivatie omvatten bij elk criterium. Een aanvraag  kan maximaal  100 
punten behalen. Om geselecteerd te worden, moet het dossier een minimale 
totaalscore van 65 punten behalen. Daarnaast is de toekenning van subsidie  steeds 
afhankelijk van het beschikbare budget.
Een vestigingsplaats  kan hoogstens  één aparte aanvraag indienen voor 
binneninfrastructuur en één aparte aanvraag voor buiteninfrastructuur. Een 
vestigingsplaats kan dus maximaal twee aanvragen indienen bij AGION. Het maximale  
subsidiebedrag per aanvraag/vestigingsplaats bedraagt 140.000 euro voor het 
secundair onderwijs  en 160.000 euro voor het kleuter-,  lager- of basisonderwijs. 
AGION heeft 47 ontvankelijke projecten  geregistreerd. De beoordeling van de 
projecten wordt in november  aan de raad van bestuur voorgelegd.
Het GO! heeft het beoordelingskader verder aangevuld  met het criterium  ‘Verankering 
in het GO! infrastructuurbeleid’, waarbij  het voorgestelde project wordt  afgetoetst aan 
de langetermijnvisie  van de schoolinstelling en de beschikbare infrastructuur.
Elke scholengroep van het GO! kan maximaal 2 projecten indienen, hetzij  één project  
voor de buiteninfrastructuur (maximaal 35.000 euro)  en één project voor de 
sportinfrastructuur (maximaal 200.000 euro), of één gecombineerd  project (maximaal 
235.000 euro). 
De scholen van het GO! hebben 31 projecten ingediend waarvan 15 voor 
sportinfrastructuur, 10 voor buiteninfrastructuur en 6 gecombineerde projecten.  De 
toewijzing van de projecten  aan de hand van de beoordeling  van de criteria zal eind 
oktober aan de Raad van het GO! voorgelegd worden. 
