title: Vlaams Audiovisueel Fonds (VAF) - Inclusiebeleid
thema: Cultuur
pdf link: https://docs.vlaamsparlement.be/pfile?id=1738817
thema link: https://www.vlaamsparlement.be/parlementaire-documenten/schriftelijke-vragen/1538877
SCHRIFTELIJKE VRAAG
nr. 398
van FILIP BRUSSELMANS
datum: 28 juni 2021
aan JAN JAMBON
MINISTER-PRESIDENT  VAN DE VLAAMSE REGERING, VLAAMS  MINISTER VAN BUITENLANDSE  ZAKEN, CULTUUR , 
DIGITALISERING EN FACILITAIR MANAGEMENT
Vlaams Audiovisueel Fonds (VAF)  -  Inclusiebeleid
In een recent interview in De Tijd liet de directeur van het VAF zijn licht schijnen  over een 
aantal aandachtspunten binnen de werking van het Vlaams Audiovisueel Fonds. Hij 
verkondigde daarbij dat het VAF “via een plan voor inclusie  actief  wil inzetten op een meer 
representatieve beeldvorming van de samenleving in films, tv-series en games.” 
Deze doelstelling intrigeert mij door de grote vaagheid die gehanteerd wordt.  Daarom 
graag volgende vragen.
1.Wat moet ik mij concreet voorstellen bij “een meer representatieve beeldvorming  van 
de samenleving  in films, tv-series en games”? Op basis van welke  criteria en/of 
toetsingskader zal de eventuele representativiteit van deze beeldvorming  worden  
beoordeeld? En wie doet deze beoordeling?
2.Wat moet ik mij concreet voorstellen bij het door de VAF-directeur aangekondigde  
inclusieplan voor het VAF? Betekent  dit dat er met quota  zal worden gewerkt? Wanneer  
is dit plan klaar en hoe zit het dan concreet met het tijdpad voor de implementatie 
ervan?
Deze vraag werd gesteld  aan de ministers  Jan Jambon (398), Benjamin Dalle (204)
JAN JAMBON 
MINISTER-PRESIDENT  VAN DE VLAAMSE  REGERING, VLAAMS MINISTER  VAN BUITENLANDSE ZAKEN, 
CULTUUR, DIGITALISERING EN FACILITAIR  MANAGEMENT
GECOÖRDINEERD ANTWOORD
op vraag nr. 398 van 28 juni 2021
van FILIP BRUSSELMANS
Voor dit antwoord heb ik het VAF gecontacteerd.
1.Wat hiermee wordt  bedoeld  is dat, in wat een ‘beeldconsument’  meestal  te zien krijgt 
(en wat het VAF betreft  concreet  in films, series en games), vaak onbewust  gewerkt 
wordt met stereotypen, terwijl  de samenleving in realiteit veel diverser is. Dit 
fenomeen doet zich overal voor, niet enkel  bij ons. Door in beeldvorming  te veel met 
stereotypen te werken, is het risico groot dat deze in de werkelijkheid worden  
bevestigd en krijgt de kijker rolmodellen  voorgeschoteld die door hun 
eendimensionaliteit misleidend, schadelijk  of denigrerend  kunnen  zijn naar bepaalde  
groepen in onze maatschappij.  Zeker voor kijkers die hiervoor  het meest  vatbaar zijn, 
bv. jongeren  of personen die minder toegang hebben tot opleiding.  Een aantal 
voorbeelden: 
-Vrouwelijke personages worden ook nu nog te vaak opgevoerd als vrouw/vriendin  
van, moeder van, zus/kind van, femme fatale, … en krijgen niet altijd een eigen  
complexe persoonlijkheid of drijfveren mee. Ze worden  vaak in ondergeschikte 
rollen gesitueerd. Er bestaan testen  waarmee storytellers kunnen nagaan of dit bij 
hun project (onbewust) het geval is. De Bechdel-Wallacetest bv. helpt scenaristen 
om hun vrouwelijke personages interessanter  te maken door hen te laten nagaan 
of er minstens twee vrouwen (mét naam) in het verhaal voorkomen en of ze met 
elkaar over iets anders spreken  dan over mannen.
-In beeld zijn niet vaak personen  met een handicap te zien in een ‘normale’ rol, 
hetzelfde geldt voor oudere personen in een hoofdrol, enz. Een ouder vrouwelijk 
personage wordt vaak door een jongere, ‘mooiere’ actrice  gespeeld die dan 
kunstmatig wordt verouderd.  
-Enz.
In recentere tijden is er in de audiovisuele  sector en de media meer bewustzijn  
gegroeid over deze stereotypering, en werd reeds een weg afgelegd om meer 
authenticiteit en representatie na te streven. Maar er is nog werk aan de winkel. Wat 
het VAF ondersteunt  is maar een fractie  van wat een burger dagelijks  op al zijn 
toestellen (ook via social media) te zien krijgt, maar het is zijn maatschappelijke  rol 
om op een verantwoordelijke manier bij te dragen tot een authentiekere, inclusievere 
beeldvorming. Het VAF wil hiervoor  de nodige aandacht creëren bij zijn aanvragers: 
de producenten  en makers van Vlaamse audiovisuele content en games. Het VAF wil 
‘gelijke kansen  voor gelijk talent’ bieden en ervoor pleiten  om ‘iedereen in beeld’ te 
krijgen. Dit zijn de twee krachtlijnen van het inclusiebeleid van het VAF.
De beoordeling hiervan  is moeilijk  te herleiden  tot het afvinken van criteria of het 
opleggen van bepaalde verhoudingen. Dit is ook niet de bedoeling.  De 
beoordelingscommissies evalueren aanvragen in hun totaliteit, en aandacht voor 
inclusie is daarbij – in ruime  zin en met respect voor de artistieke vrijheid en de aard 
van het project – één van de aandachtspunten. Ook indirect, door ervoor te zorgen  
dat de commissies en jury’s  van het VAF voldoende  divers zijn.
2.Een en ander zal voorwerp uitmaken van het inclusieplan van het VAF. Dit wordt in 
het najaar van 2021 op punt gesteld  en gecommuniceerd. In functie van verdere 
monitoring de komende  jaren kan dit plan telkens worden  bijgesteld. Er is momenteel 
geen sprake van invoering  van quota,  wel van initiatieven  die tot doel hebben om de 
sector op een positieve  manier  aan te moedigen om bewust  in te zetten op inclusie,  
zowel voor als achter de camera.
