title: Aanleg spoorweginfrastructuur voor goederenvervoer - Veiligheid omwonenden
thema: Ruimtelijke ordening
pdf link: https://docs.vlaamsparlement.be/pfile?id=1747734
thema link: https://www.vlaamsparlement.be/parlementaire-documenten/schriftelijke-vragen/1548015
SCHRIFTELIJKE VRAAG
nr. 1275
van FILIP DEWINTER
datum: 5 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Aanleg spoorweginfrastructuur voor goederenvervoer  -   Veiligheid omwonenden
Eind 2020 diende Infrabel een omgevingsaanvraag in om “ter hoogte van het gebied 
Oude Landen in Ekeren de spoorcapaciteit  te verhogen en de doorstroming  van 
goederentreinen te verbeteren”. Het opzet is twee spoorlijnen  op een verschillend niveau  
te bouwen zodat die elkaar ongelijkgronds  kunnen kruisen.  Het spoorcomplex wordt  
gerealiseerd vlakbij de dichtbevolkte woonwijk Ekeren  Donk.  Op bepaalde plaatsen 
naderen de nieuwe sporen de woningen tot op een afstand van een 35 meter.
Ongevallen met goederentreinen zijn echter niet uit te sluiten.  In 2013 vond een ramp 
met een goederentrein plaats in Wetteren waarbij honderden mensen  gewond  raakten  en 
één persoon zelfs overleed. Infrabel werd veroordeeld  omdat de spoorwegnetbeheerder 
niet de noodzakelijke veiligheidsmaatregelen had genomen. “Het was de kroniek van een 
aangekondigde catastrofe”,  stelde de rechter. Vlakbij de geplande spoorkruising - in de 
Ekerse wijk Sint-Mariaburg - vond in 1990 overigens ook al eens een zwaar incident 
plaats na de ontsporing van een trein met een explosieve stof. Liefst duizend mensen  
werden toen geëvacueerd.
Het is dan ook bijzonder verontrustend  dat de sporen van de aangevraagde 
spoorwegkruising zo dicht bij een dichtbevolkte  woonwijk liggen.  Bovendien wordt in het 
kader van de werkzaamheden ook een talud van 13 meter  gerealiseerd waarbij  de 
treinen op een forse helling moeten  stijgen en dalen, bovendien dan nog eens in een 
bocht. Dit lijkt de risico’s  op een ramp - al dan niet door menselijke  fout - fors te doen 
toenemen.
In de project-MER (milieueffectrapport) Oude Landen is te lezen: “Volgens TUC RAIL is 
de verwachting  dat 98% van de goederentreinen  RID geclassificeerd zijn. Dit gebeurt  al 
als er één wagon met RID-stoffen getransporteerd worden. Dit betekent  niet dat alle 
transporten gevaarlijk zijn. Dit is alleen  als het getransporteerd wordt in ketelwagons en 
tankcontainers. Een incident met deze wagons kan effect hebben op de omgeving. In 
Nederland wordt als vuistregel voor gebieden  tot waar het effect  merkbaar is van een 
ongeval met gevaarlijke stoffen in containers  de volgende afstanden aangehouden.
• 30 meter  voor wagons met brandbare vloeistoffen,
• 200 meter voor explosieve stoffen.
Per categorie toxische stof kunnen de afstanden erg variëren. Om deze reden is er geen 
generieke afstand gegeven die geldt voor alle toxische stoffen.”
Een incident met een trein met explosieve stoffen - die allicht  frequent zullen vervoerd  
worden op de nieuwe spoorkruising - zou allicht  grote,  zelfs dodelijke, gevolgen kunnen 
hebben voor de aangrenzende  wijken.
De spoorwegen zijn uiteraard tot op heden nog steeds een federale bevoegdheid. Maar 
ook in het kader van de Vlaamse regelgeving inzake Omgeving kunnen initiatieven  
genomen worden  die de gevolgen van ongevallen van treinen met gevaarlijke stoffen 
kunnen beperken.
In het Vlaamse regeerakkoord  wordt weliswaar gesteld dat “er prioriteit  wordt gegeven 
aan het opsporen van onvergunde  activiteiten, de grootste risico’s of de inbreuken  met 
de grootste milieugevolgen”.  In het geval van de aanleg van goederenspoorlijnen kunnen  
risico’s of rampen echter  ook vermeden worden door het instellen van een voldoende en 
minimale afstand tussen  de spoorlijnen  en woonwijken. In het voor de vermelde 
omgevingsaanvraag opgemaakte MER blijken de veiligheidsrisico’s die de aanleg van de 
ongelijkgrondse kruising  met zich meebrengt niet onderzocht te zijn. De principes van de 
Sevesorichtlijn - omgezet in Belgisch recht - die de gevolgen  van ongevallen met 
gevaarlijke stoffen wil beperken  door onder meer toezicht op de locatie van inrichtingen, 
worden op onbegrijpelijke wijze blijkbaar niet toegepast bij de planning van nieuwe  
goederenspoorweginfrastructuur.
1.Hoe evalueert de minister - onder meer na de dodelijke ramp in Wetteren - de 
gevaren van de aanleg  van goederenspoorweginfrastructuuur waarover gevaarlijke 
(explosieve, brandbare, …) stoffen vervoerd worden  vlakbij  dichtbevolkte  
woonwijken?
2.Zijn er in de huidige wetgeving inzake Omgeving voldoende garanties en waarborgen 
dat nieuwe goederenspoorinfrastructuur niet al te dicht wordt  aangelegd  bij 
woonwijken? 
Zo ja, welke  waarborgen?
Indien niet, zijn ter zake dan nieuwe maatregelen of wetgeving noodzakelijk?
3.Hoe evalueert de minister in het concrete  geval  van de 
omgevingsvergunningsaanvraag door Infrabel in Ekeren de veiligheidsrisico’s voor de 
aangrenzende woonwijk van de nieuwe spoorinfrastructuur in Ekeren, inclusief het 
13 meter hoge talud?
4.Is de minister van oordeel  dat Infrabel voldoende aandacht  heeft besteed aan de 
veiligheid van de aangrenzende  woonwijk bij de keuze van de huidige oplossing voor 
de gestelde spoorproblematiek?
5.Welke initiatieven wil de minister in dit verband  desgevallend nog nemen?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 1275 van 5 augustus 2021
van FILIP DEWINTER
1.Spoorwegveiligheid behoort tot de bevoegdheid  van de federaal minister van mobiliteit.
2.Het is in de eerste  plaats de bevoegdheid van het federale niveau.
Het Vlaamse niveau voorziet in maatregelen  om de veiligheid van de omgeving  van 
Sevesobedrijven te waarborgen.
3.In de betreffende  aanvraag wordt voorzien  om in de zone tussen het parkgebied Oude 
Landen en het sportpark een ongelijkgronds  vertakkingscomplex te realiseren  waardoor 
het mogelijk wordt om de twee bijkomende sporen van de L27G zonder  
spoorversnijding te kunnen aansluiten op de bestaande L27A. De geplande 
ongelijkgrondse spoorvertakking  zorgt er voor dat de verschillende  dwarsende  relaties 
volledig conflictvrij  kunnen plaatsvinden, doordat er gebruik gemaakt zal worden  van 
tunnels of bruggen. Bij dergelijke ongelijkgrondse spoorvertakking  is het risico op 
ontsporing of aanrijding kleiner dan bij een gelijkgrondse spoorvertakking. Men zal voor 
de nieuwe spoorlijn gebruik maken van recente technieken voor het ontwerp en de 
uitvoering van de fundering, de bedding,  de dwarsliggers en de sporen. Conclusie van 
het MER, is dat de aanpassing van het spoor vanuit externe  veiligheid  positief is om 
volgende redenen:
a.De kruisende spoorlijnen komen ongelijkgronds te liggen waardoor aanrijdingen 
tussen treinen niet meer kunnen voorkomen. Dit verkleint  de kans op 
ongevallen;
b.Men zal voor de nieuwe spoorlijn gebruik maken van recente technieken voor 
het ontwerp en de uitvoering van de fundering, de bedding, de dwarsliggers en 
de sporen.  Hierdoor  zal de algemene  stabiliteit  van de spoorlijn en de kans op 
het optreden van technische problemen  kleiner zijn dan bij de huidige spoorlijn;
c.Het voorzien  van ontspoorrails en het plaatsen van geluidswanden verkleint de 
kans dat een wagon het talud verlaat bij een ontsporing;
d.De nieuwe greppels  en grachten waarlangs afstromend water van de taluds  
weggeleid wordt, zullen  voorzien worden van schotten (dit is niet het geval in 
de huidige situatie).  Hierdoor  kunnen bij incidenten de grachten afgesloten 
worden waardoor lekvloeistoffen  hierin opgevangen worden en wegstromen 
voorkomen wordt.
Volgende algemene veiligheidsmaatregelen  die ook vandaag al bestaan zijn van 
toepassing:
e.Wagons die gevaarlijke stoffen verladen moeten voldoen  aan het RID, wat een 
goede integriteit van de wagons  garandeert;
f.Afspraken  met brandweer BASF die gespecialiseerd personeel en apparatuur 
levert bij incidenten  met gevaarlijk stoffen;
g.Algemene treinbeveiligingssystemen  en onderhoud en inspecties van 
spoorinfrastructuur.
Met betrekking  tot de door u aangehaalde risico's  en effectafstanden wordt  aangegeven 
dat deze ook in de huidige situatie aanwezig zijn. Bovenstaande maatregelen moeten 
deze risico's maximaal beperken.
Wat de Seveso III-Richtlijn betreft is te vermelden dat in het toepassingsgebied  is 
opgenomen dat de richtlijn  is niet van toepassing op “het vervoer van gevaarlijke 
stoffen over de weg, per spoor, over binnenwateren of over zee of door de lucht,  met 
inbegrip van laden en lossen en de overbrenging naar een andere vervoerswijze in 
havens, op kaden of op spoorwegemplacementen,  alsmede rechtstreeks aan dit 
vervoer gerelateerde tijdelijke opslag,  buiten de door deze richtlijn bestreken  
inrichtingen;”
De richtlijn is dus niet van toepassing op het project Oude Landen.  In het MER wordt 
aangegeven dat er zich geen Seveso-inrichtingen in de nabijheid van het projectgebied 
bevinden .
Momenteel plan ik geen verdere initiatieven.
