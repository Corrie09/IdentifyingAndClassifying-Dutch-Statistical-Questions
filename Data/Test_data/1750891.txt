title: Seksueel geweld - Integratie hulplijn 'chat na seksueel geweld'
thema: Welzijn en Gezin
pdf link: https://docs.vlaamsparlement.be/pfile?id=1750891
thema link: https://www.vlaamsparlement.be/parlementaire-documenten/schriftelijke-vragen/1548217
SCHRIFTELIJKE VRAAG
nr. 826
van SUZY WOUTERS
datum: 18 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Seksueel geweld  -  Integratie hulplijn 'chat na seksueel geweld'
Slachtoffers van seksueel geweld  kunnen  al enkele jaren terecht bij een onlinehulplijn 
indien ze daar nood aan hebben.  Via de site www.seksueelgeweld.be krijgen ze toegang  
tot deze chat. De hulplijn wordt  nu overgenomen door Vlaanderen en zal geïntegreerd 
worden in de twee reeds bestaande hulplijnen voor seksueel  geweld in Vlaanderen, 
namelijk 1712 en nupraatikerover.be. De minister gaf reeds aan hiervoor 600.000 euro 
vrij te maken. Het doel is dat alle hulplijnen op de achtergrond samenwerken  om zo 
beter aan de noden van de slachtoffers tegemoet te komen.
Deze overheveling naar Vlaanderen is uiteraard  aan te moedigen. Het is belangrijk om 
versnippering van het aanbod tegen te gaan en samen te werken om in een zo efficiënt 
mogelijk aanbod voor slachtoffers te kunnen  voorzien.
1.Op basis van welke argumenten werd ervoor gekozen om deze hulplijn over te 
hevelen naar Vlaanderen en te integreren in de bestaande Vlaamse hulplijnen?
2.Kan de minister specifiek toelichten waaraan deze 600.000 euro besteed zal worden?
3.Zal meer personeel ingezet worden om de hulplijnen te bemannen?  Zo ja, hoeveel?
4.Vanaf wanneer zal ze geïntegreerd zijn in de twee Vlaamse  hulplijnen?
5.Hoe ziet de minister  de samenwerking tussen de verschillende hulplijnen? Hoe zal de 
samenwerking geoptimaliseerd worden?
6.Plant de minister in de toekomst nog meer bevoegdheden/projecten inzake seksueel  
geweld over te hevelen naar Vlaanderen?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 826 van 18 augustus 2021
van SUZY WOUTERS
1.De chat na seksueel  geweld,  een online hulplijn voor slachtoffers van seksueel 
geweld, ging in april 2019 van start als pilootproject  binnen  het International Centre 
For Reproductive  Health België  (ICRH) van de UGent.  De chat na seksueel geweld 
kaderde ruimer binnen de Zorgcentra na Seksueel  Geweld  die opgericht en 
ondersteund werden door de federale staatssecretaris voor Gelijke Kansen. 
Aangezien de chat na seksueel  geweld onder  de bevoegdheid  ‘bijstand  aan personen’  
valt en daardoor een gemeenschapsbevoegdheid is, werden de gesprekken voor 
overdracht van de chat naar Vlaanderen opgestart. De federale  projectmiddelen voor 
de chat liepen af op 30/06/2021.
Er werd om versnippering van het hulpaanbod tegen te gaan beslist om deze chatbox 
voor slachtoffers na seksueel geweld  aan Vlaamse zijde te integreren in twee 
bestaande Vlaamse  hulplijnen die reeds online hulpverlening bieden aan slachtoffers 
van seksueel geweld: de chat van 1712, de hulplijn  voor vragen over geweld, 
misbruik en kindermishandeling en de chatbox Nupraatikerover.be (hierna: NPIE) 
voor vragen over seksueel  geweld, geweld  en verwaarlozing voor minderjarigen. 
Hulplijn 1712 is er voor burgers die een vraag hebben over geweld, misbruik  en 
kindermishandeling. De hulplijn is gratis en anoniem. Hulplijn  1712 biedt 
professionele eerstelijnshulp aan iedereen die een vraag  heeft over geweld, misbruik 
of kindermishandeling. In 2020 voerde 1712 meer dan 900 chatgesprekken. Meer 
dan de helft van de contactnemers zijn slachtoffers van geweld, met inbegrip van 
seksueel geweld. Bij bijna 1 op 5 van het totaal  aantal chat-oproepen wordt seksueel 
geweld als voornaamste vorm van geweld  geregistreerd en bij twee op de drie 
oproepen over seksueel  geweld is de contactnemer zelf slachtoffer.
Nupraatikerover.be zal de opgebouwde  kennis en expertise inzetten  in het aangaan  
van chattrajecten  met volwassen  slachtoffers.  Medewerkers hebben  ervaring in het 
chatten met jongeren (en jongvolwassenen)  en werken binnen  hun VK-werk ook 
quasi dagelijks  met volwassen slachtoffers van (seksueel) geweld. Dit team zal o.b.v. 
de bijkomende subsidiëring verder worden uitgebreid. 
Beide diensten zullen  zoveel mogelijk van de opgedane kennis  van de huidige chat 
na seksueel geweld integreren in hun aanpak en staan  open voor verdere  
samenwerking met UGent in het kader van wetenschappelijk onderzoek.
2.Het budget  wordt  maximaal ingezet voor de uitbreiding van het 
hulpverleningsaanbod voor slachtoffers van seksueel geweld. De bestaande  
hulplijnen 1712 en NPIE worden  daarbij uitgebreid met 1,2 VTE.
Daarnaast worden  middelen voor coördinatie (0,2 VTE zowel voor NPIE als voor 
1712) voorzien. Deze middelen  dienen voor de coördinatie en organisatie van een 
aantal activiteiten die de vlotte samenwerking en afstemming tussen en de 
kwaliteitsbevordering van NPIE en de 1712-chat faciliteren.  
Er worden ook eenmalig middelen ingezet voor de SIT-tool,  de software  waarmee de 
meest online hulpverleners in Vlaanderen  werken  via SAM vzw. 
Samengevat: 
Vertrouwenscentrum Kindermishandeling 
Brussel  - vzw Kind in Nood   
312.684,00 euro 
CAW Oost-Brabant 298.789,62 euro 
SAM vzw  9.000,00 euro 
3.Zoals aangegeven  in het antwoord op vraag  2 wordt  om de chat na seksueel geweld  
bijkomend op te nemen  de capaciteit  van zowel  NPIE als 1712 verhoogd  met 1,2 VTE 
binnen het hulpverleningsaanbod en 0,2 VTE voor de coördinatie  en organisatie van 
een aantal activiteiten die de vlotte samenwerking  en afstemming tussen en de 
kwaliteitsbevordering van NPIE en de 1712-chat faciliteren. 
4.De chat na seksueel geweld werd op 5 juli 2021 aan Vlaamse zijde geïntegreerd in 
de chat van 1712 en de chatbox  Nupraatikerover.be.  
5.Hulplijn 1712, en de 1712-chat  in het bijzonder, is een samenwerking  tussen de 
CAW’s en de VK’s die over het thema seksueel geweld  sterke expertise in huis 
hebben. De online  hulplijn Nupraatikerover.be  is een initiatief van de 
Vertrouwenscentra Kindermishandeling en wordt  georganiseerd door VK Brussel en 
richt zich op minderjarige slachtoffers van kindermishandeling  en misbruik. Kortom,  
de VK’s en CAW’s die samen binnen een samenwerkingsmodel  de chat na seksueel 
geweld zullen realiseren,  bundelen de nodige expertise  over het brede  spectrum van 
hulpverlening voor seksueel  grensoverschrijdend gedrag/  seksueel geweld. Die 
expertise versterkt de hulpverlening van de geïntegreerde  chat na seksueel geweld. 
De chat na seksueel  geweld  blijft voorlopig bestaan onder deze merknaam. De chat 
richt zich expliciet op volwassen slachtoffers van seksueel geweld. Minderjarige 
slachtoffers van seksueel geweld  kunnen nu rechtstreeks  op Nupraatikerover.be 
terecht en ook op de 1712-chat. De site www.seksueelgeweld.be zal een 
toegangsknop tot de chat na seksueel geweld  bevatten. Ook op de site van NPIE en 
op de 1712-site  wordt verwezen  naar de chat seksueel geweld. De cliënt komt via de 
chatknop binnen en zal geholpen worden door een 1712-hulpverlener. De 1712-
hulpverlener weet dat de cliënt  via die knop is binnengekomen op de chat en zal dus 
vooraf weten  dat de cliënt  hoogstwaarschijnlijk  een hulpvraag heeft over het thema  
seksueel geweld.
De 1712-hulpverlener biedt een ondersteunend  gesprek  aan, adviseert,  informeert of 
verwijst door naar gespecialiseerde hulpverlening zoals hierboven omschreven.  
Bijzondere aandacht wordt  gegeven aan de actieve inschatting  van het meest  
aangewezen aanbod voor de hulpvrager.  Als uit het gesprek met 1712 blijkt dat 
meer langdurige en meer gespecialiseerde online  hulpverlening aangewezen is, wordt 
de cliënt  met zijn toestemming ‘aangemeld’  bij NPIE. Dit kan op verschillende 
manieren: aan de hand van de zgn. push-functie  op de SIT-tool,  de software 
waarmee de meeste  online hulpverleners in Vlaanderen werken, door een afspraak te 
geven bij NPIE of door actief te verwijzen naar de openingsuren van NPIE. 
De veilige chatsoftware (zgn. SIT-Tool) stroomlijnt de samenwerking  tussen beide 
hulplijnen en laat toe om tussen de hulplijnen  snel te schakelen. Nu al hebben  
hulplijn 1712 en NPIE afspraken om minderjarige cliënten  op een directe manier  naar 
elkaar door te verbinden via een warme  doorverwijzing of door te “pushen”. Dankzij 
de pushfunctie kan de chatmedewerker van 1712 of NPIE de chatmedewerker van de 
andere organisatie briefen  vooraleer de chatoproeper doorverbonden wordt waardoor  
het slachtoffer niet meermaals zijn of haar verhaal opnieuw moet doen. Hulplijn  1712 
en NPIE zullen, binnen het budgettaire mogelijkheden  in het kader van deze 
projectaanvraag, hun openingsuren op elkaar afstemmen zodat aanmeldingen  of 
‘pushen’ mogelijk wordt als de chatlijn vrij is.
We onderzoeken of een medewerker van 1712 en van NPIE gelijktijdig  in gesprek 
kunnen gaan met een slachtoffer  in de chat. Dit zou een warme overdracht 
vergemakkelijken. 
Op organisatieniveau houdt de samenwerking tussen NPIE en het 1712 -team in dat 
er op regelmatige basis bespreking en evaluatie plaatsvindt van de volgende zaken: 
● Casussen 
● Type hulpvragen/ ‘indicaties’ die kunnen leiden tot een snellere  doorverwijzing 
(bv. online traumabehandeling) 
● De ‘flow’ of de cliëntreis 
● Openingsuren 
● De functies van de chat-software  
● (Gezamenlijke) opleidingen 
● Dossieroverdracht 
Een protocol tussen 1712 en het VK Brussel/NPIE bevat een aantal  richtlijnen  en 
handvatten die moeten  bijdragen tot een vlotte samenwerking  en kwaliteitsvolle  
hulpverlening tussen beide chatlijnen. Beide  chatlijnen zullen  op regelmatige  basis 
gezamenlijke leidingen, supervisie en intervisie organiseren. 
6.Ik heb op dit moment geen plannen  om andere projecten inzake seksueel geweld  
over te nemen van de federale  overheid. 
