title: Kraamzorg - Evolutie
thema: Gezondheid
Welzijn en Gezin
pdf link: https://docs.vlaamsparlement.be/pfile?id=1751357
thema link: https://www.vlaamsparlement.be/parlementaire-documenten/schriftelijke-vragen/1548415
SCHRIFTELIJKE VRAAG
nr. 839
van KATRIEN  SCHRYVERS
datum: 25 augustus  2021
aan WOUTER  BEKE
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
Kraamzorg  -  Evolutie
Al zeker  sinds 2013 stijgt het aantal dossiers  gezinszorg waarin kraamzorg wordt geboden 
jaar na jaar. De pandemie heeft echter een halt toegeroepen  aan deze onafgebroken  
stijging. Terwijl in 2019 nog 16.349 jonge  gezinnen kraamzorg kregen,  daalde  dit aantal 
in 2020 tot 14.617, of een vermindering met 10,6%, zo bleek uit het antwoord op 
schriftelijke vragen  die ik stelde.
Gezien de uitzonderlijke omstandigheden  die zich voordeden in 2020 is die terugval 
begrijpelijk. Enerzijds  werd niet-noodzakelijke  hulp uitgesteld, anderzijds deden minder 
gezinnen een aanvraag tot kraamzorg. Daar speelde de bekommernis  van mensen om het 
aantal contacten te beperken  mee, maar ook bleek de nood aan extra ondersteuning voor 
jonge gezinnen minder groot, aangezien de partner door de lockdownmaatregelen thuis 
was of van thuis uit aan het werk was.
Familiehulp rapporteerde een terugval van 13 procent bij haar gebruikers  kraamzorg. 
Bovendien bleek  de aard van de zorgvragen bij kersverse moeders te verschuiven vorig 
jaar. Naast hulp met de voeding of de verzorging van de baby hadden  mensen vaker nood 
aan psychosociale ondersteuning.  Net zoals bij anderen  konden familie  en vrienden ook bij 
gezinnen met een pasgeboren baby niet zomaar op bezoek  komen en dus werd een 
babbeltje met of een schouderklopje  van de kraamhulp extra gewaardeerd. Het gebrek 
aan sociaal  contact woog doorgaans voor iedereen zwaar, als daar dan nog eens postnatale  
stress bijkomt,  is dat natuurlijk een extra uitdaging.
Het aanbod aan kraamzorg is enorm waardevol. Door een goede afstemming en opvolging  
van de zorg in de kraamkliniek  en thuis geven we moeders  en baby’s meer kansen op een 
goede start. Ook kunnen eventuele  postpartumproblemen, zoals een depressie, snel 
gedetecteerd of van kortbij worden opgevolgd.
In de resolutie met aanbevelingen vanuit de coronacommissie werd ook aandacht besteed  
aan het belang  van kraamzorg en de voortzetting ervan tijdens de lockdownmaatregelen.
1.Is er algemeen  zicht op hoe de coronacrisis een impact had op het mentaal welzijn  van 
pas bevallen vrouwen?
2.Op welke manier kan er ook door kraamverzorgenden nog meer aandacht  besteed 
worden aan de psychosociale ondersteuning van vrouwen die recentelijk bevallen zijn? 
Hoe komt dit in de opleiding aan bod?
3.Heeft  de minister al zicht op de aanvragen  voor kraamzorg voor 2021? Welke evolutie  
is daarin merkbaar? Zette gedurende  de eerste maanden van dit jaar de terugval 
wegens de coronamaatregelen zich door of herstelden zowel de vraag  als het aanbod 
zich?
4.Uit het antwoord op eerdere vragen bleken  grote provinciale  verschillen. In een 
verklaring daarvoor verwees  de minister naar het feit dat in bepaalde  provincies grote 
diensten aanwezig zijn die meer inzetten  op kraamzorg, terwijl dit in andere provincies  
niet het geval is. 
Hoe kunnen de grote  verschillen weggewerkt worden en kan ervoor  gezorgd  worden  
dat in alle provincies kraamzorg even toegankelijk  is voor gezinnen waar pas een baby 
werd geboren? Welke initiatieven neemt de minister ter zake?
WOUTER BEKE 
VLAAMS MINISTER VAN WELZIJN, VOLKSGEZONDHEID , GEZIN EN ARMOEDEBESTRIJDING
ANTWOORD
op vraag nr. 839 van 25 augustus 2021
van KATRIEN  SCHRYVERS
1.Het onderzoeksteam van Michael Ceulemans (KU Leuven) heeft samen met het 
agentschap Opgroeien tijdens  de eerste lockdown, in april 2020,  5.866  zwangere en 
pas bevallen moeders over hun mentaal  welzijn bevraagd. Uit het onderzoeksrapport 
blijkt dat bijna de helft van de bevraagde vrouwen  in de lockdownperiode gevoelens 
van angst tot zelfs depressieve symptomen ervaren  heeft.  Vóór de COVID-19-
pandemie was dat 10 tot 20% procent.
2.Het aanbieden  van psychosociale ondersteuning is een van de taken  van een 
verzorgende, dus ook van een kraamverzorgende. Het gaat om een kernopdracht van 
een dienst  voor gezinszorg. Dat aspect komt dan ook al uitgebreid  aan bod in de 
bestaande opleidingen en bijscholingen.
3.Voor de gegevens  van het eerste semester van 2021 hebben de diensten  voor 
gezinszorg nog tijd tot 30 november  2021 om alle dossiers  en prestaties door te sturen 
naar Vesta (systeem  van elektronische gegevensuitwisseling tussen de diensten en 
Zorg en Gezondheid). Er zijn dus nog geen cijfers beschikbaar over kraamzorg in 2021.
4.Het is mijn bedoeling om het aanbod  van kraamzorg, geboden  door de diensten voor 
gezinszorg, beter  bekend te maken, ook bij de meer kwetsbare  gezinnen.  We zijn 
momenteel een geïntegreerd beleid  voor de eerste 1000 dagen  van een kind aan het 
uitwerken. Het doel is om kraamzorg  een plaats te geven in het begeleidingstraject en 
de zorgpaden van (aanstaande) ouders. Verschillende zorgactoren (gynaecologen, 
huisartsen, psychologen, consultatiebureaus Kind en Gezin, vroedvrouwen,  OCMW, 
CAW, CGG, …) die met (aanstaande) ouders in contact komen,  moeten gezinnen  
zorgzaam kunnen doorverwijzen naar het aanbod van kraamzorg. De 
kraamverzorgende moet een volwaardig lid worden  van het multidisciplinaire team rond 
het gezin.  
