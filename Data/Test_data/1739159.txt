title: Proeftuin Mobiliteit Innovatief Aanpakken (MIA) - Partners
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1739159
thema link: https://www.vlaamsparlement.be/parlementaire-documenten/schriftelijke-vragen/1539693
SCHRIFTELIJKE VRAAG
nr. 1439
van RITA MOORS
datum: 30 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Proeftuin Mobiliteit Innovatief Aanpakken  (MIA)  -  Partners
Onlangs werd het plan ‘Mobiliteit Innovatief Aanpakken (MIA)’ gelanceerd. Met dat plan wil 
de minister  komaf  maken met de overvloed aan regels, dienstorders  en ingewikkelde  en 
tijdrovende procedures wat betreft  infrastructuurwerken.  Na een brede consultatieronde  
met lokale besturen  en politiezones  kwam dat namelijk  naar voren  als pijnpunt inzake het 
efficiënt aanpakken van onveilige verkeerssituaties.
Na het bouwverlof wordt de eerste MIA-proeftuin  geopend in Limburg. Men werkt daarvoor 
samen met verschillende  stakeholders, zijnde het Agentschap Wegen  en Verkeer (AWV),  
het onderzoekscentrum IMOB van de UHasselt,  hogeschool PXL, de Confederatie  Bouw  
Limburg en Vervoerregio Limburg.  Elke partner  speelt  een specifieke rol binnen het MIA-
project, met één gemeenschappelijke  missie: het aantal dodelijke en zwaargewonde  
verkeersslachtoffers in Vlaanderen zo snel mogelijk  herleiden  tot nul.
Er is in een samenwerking voorzien met de MIA-partners die ik zonet opnoemde, zijnde 
het Agentschap Wegen en Verkeer  (AWV), het onderzoekscentrum IMOB van de UHasselt, 
hogeschool PXL, de Confederatie Bouw  Limburg en Vervoerregio  Limburg.  
Maar wat met politiezones, de openbaarvervoermaatschappijen, autoconstructeurs en 
lokale besturen? Hoe worden zij verder in het proces meegenomen?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1439 van 30 juni 2021
van RITA MOORS
Lokale besturen  kunnen enerzijds het MIA-besluit dat werd goedgekeurd toepassen, en 
anderzijds zullen we ook binnen het onderzoeksluik van MIA met lokale  besturen 
afstemmen en samenwerken.
Om de doorlooptijden  van bepaalde noodzakelijke infrastructuurwerken te versnellen  en 
de samenwerking  met lokale besturen  te versterken, voorziet het MIA-besluit, dat op 28 
mei ll. werd goedgekeurd  door de Vlaamse Regering, een tijdelijke regelluwe 
experimenteerzone waarbinnen drie grote uitzonderingen op de huidige  regelgeving 
mogelijk zijn:
MIA-werken kunnen  door de gemeenten worden uitgevoerd via een korte eenvoudige 
projectmethodologie;
Gemeenten mogen  optreden als bouwheer voor aanpassingen aan gewestwegen, 
alsook instaan voor het beheer  en zelf onteigenen;
Er wordt  geëxperimenteerd met een afwijkende  procedure voor de bepaling  van de 
vergoeding bij onteigeningen.
  
Het onderzoekstraject van de Universiteit Hasselt,  Instituut voor Mobiliteit,  omvat een 
luik burgerparticipatie.  Het IMOB  zal een softwareplatform  ontwikkelen waarbij burgers 
punten die ze als gevaarlijk ervaren,  kunnen melden. De nadruk ligt hierbij  op de 
subjectieve dimensie van verkeers(on)veiligheid. Dit kan potentieel  mensenlevens 
redden. Via proactieve detectie van verkeersonveilige punten, kan er eventueel 
ingegrepen worden voor er effectief ongevallen gebeuren.  
De inventarisatie  van mogelijke knelpunten is de eerste  stap van de nieuwe  
procesmethodologie die we zullen  uittesten. Na de inventarisatiefase volgen  
overlegmomenten waar de gemelde  knelpunten zullen worden besproken met o.a. de 
mobiliteitsdienst van de gemeente. Ook vertegenwoordigers  van de politiezone kunnen 
hierbij betrokken  worden. Resultaat  van deze fase is om ook te onderzoeken of een aantal 
punten via het MIA project/budget kunnen worden aangepakt  (via het rechtstreeks 
aanbesteden van verbeterwerken),  dan wel zullen worden opgenomen in een eventueel 
toekomstig studietraject voor verder  onderzoek. 
De burgerparticipatieprojecten zullen in 5 testgemeenten starten  in het voorjaar  van 
2022. Alle Limburgse  gemeenten kregen  ondertussen een brief waarin we hen informeren  
over onze plannen en we polsen naar interesse in deelname aan dit project. Een eerste 
online infosessie vond plaats in juli. Een volgende  organiseren we in september.  Op basis 
van de reacties zullen  we 5 testgemeenten selecteren. 
Afhankelijk van de specifieke situaties die gemeld zullen worden kan ook De Lijn 
betrokken worden. Autoconstructeurs  worden  momenteel niet mee betrokken  wegens 
een beperkte meerwaarde.
Politiezones zullen uiteraard mee betrokken worden in de analyse  en bespreking van de 
geïnventariseerde punten.
