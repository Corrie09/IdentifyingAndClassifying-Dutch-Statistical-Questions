title: Geïntegreerd investeringsprogramma (GIP) 2021 - Studie N327 Tielt
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1738178
thema link: https://www.vlaamsparlement.be/parlementaire-documenten/schriftelijke-vragen/1535303
SCHRIFTELIJKE VRAAG
nr. 1399
van BRECHT WARNEZ
datum: 18 juni 2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Geïntegreerd investeringsprogramma  (GIP) 2021  -  Studie N327 Tielt
In het GIP 2021 wordt  voor het studiedossier van N327 in Tielt voor het jaar 2021 200.000  
euro gereserveerd.
1.Kan de minister  een omschrijving in detail  geven van het opzet  van de studie-opdracht 
voor de N327?
2.Wat is de stand  van zaken van - de voorbereiding van - deze studie en de latere 
werken? Welke  initiatieven zijn al genomen in dit dossier  op het vlak van administratie,  
procedure…?
3.Wat is de verdere timing, fasering en verloop van dit dossier?
4.Vond er recent overleg plaats met andere  bestuursniveaus of partners over dit project?  
Graag een overzicht van overlegmomenten  en de gemaakte afspraken.
5.Welk budget zal door welke  partner  in totaliteit worden uitgetrokken voor dit project?  
Graag een overzicht per jaar en indien van toepassing per partner.
6.Zijn er in het kader van dit project onteigeningen nodig? Zo ja, wat is momenteel de 
stand van de onteigeningsprocedures? Hoeveel innemingen zijn er reeds gebeurd en 
welk budget werd daarvoor uitgetrokken?  Hoeveel onteigeningen dienen  er nog te 
gebeuren en welk budget is daarvoor gereserveerd?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD 
op vraag nr. 1399 van 18 juni 2021
van BRECHT WARNEZ
1.De studieopdracht voorziet  in de opmaak van de startnota  voor het aanleggen  van 
veilige fietspaden langs de N327  vanaf de rotonde aan de N35g  in Tielt en sluit aan op 
de werken in uitvoering van de N305 in Oostrozebeke.
2.Er werd reeds een startvergadering belegd met alle betrokken actoren.  De 
samenwerkingsovereenkomst werd voorgelegd ter nazicht en zal op korte termijn 
voorgelegd worden ter ondertekening. Het bestek om de studie  aan te besteden is in 
opmaak.
3.Dit jaar wordt de studie aanbesteed en vastgelegd. Na de vastlegging zal het 
studiebureau de startnota in de loop van 2022 opmaken.
4.Op 22 maart  ll. vond de startvergadering digitaal plaats. Het voorstel van het project 
werd uiteengezet op deze startvergadering en de stad Tielt en de gemeente 
Oostrozebeke gingen akkoord.  De VMM was ook aanwezig en zal pas na de opmaak 
van de startnota  instappen  wanneer  de projectnota opgemaakt  wordt. Er werd 
afgesproken dat dit jaar het bestek aanbesteed wordt .
5.Er werd door AWV voor dit project  samen met de studie  N370  Lichtervelde - Wingene  
200.000€ voorzien.  Momenteel zijn er nog geen andere partners die financieel  
bijdragen.
6.Daar het project nog volledig moet uitgewerkt worden is er nog geen zicht op eventuele 
onteigeningen en eventuele kosten  hieraan verbonden.
