title: Centrumsteden - Vrijgekomen kantoorruimte door corona
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1756563
thema link: https://www.vlaamsparlement.be/parlementaire-documenten/schriftelijke-vragen/1551840
SCHRIFTELIJKE VRAAG
nr. 401
van MERCEDES VAN VOLCEM
datum: 16 september 2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Centrumsteden  -  Vrijgekomen kantoorruimte door corona
Tijdens corona werd telewerk de norm.  Daardoor kwam heel wat kantoorruimte leeg te 
staan. De minister communiceerde dat hij kantoorruimte die is vrijgekomen door corona  
wil herbestemmen. Tot de opties om de kantoorruimte  te heroriënteren,  behoren woningen  
of een groene invulling. Met een flexibel vergunningenbeleid zouden de lokale besturen het 
overschot aan kantoorgebouwen kunnen aanpakken.  Uit cijfers  blijkt dat bedrijven  het 
afgelopen jaar 23 procent kantoorruimte  minder gebruikten. Ondertussen werd de Vlaming 
in de centrumsteden geconfronteerd met te weinig buitenruimte en groen.
Het vergunningenbeleid  soepel maken  kan volgens de minister door geen te strenge 
voorwaarden op te leggen om de functie van een gebouw te wijzigen en geen onhaalbare 
ingrijpende verbouwingen te verwachten bij de uiteindelijke beoordeling.
Een en ander kan volgens de minister ook een deel van de oplossing zijn voor de steeds 
toenemende stijging  van de huur-  en woonprijzen. Door kantoorruimten  om te bouwen 
naar wooneenheden, kan de druk op de lokale woning-  en huurmarkt verlicht worden.
1.Hoeveel ruimte  zou er vrijkomen in de centrumsteden? Kan de minister de cijfers per 
stad bezorgen?
2.Hoe zal de minister de centrumsteden aanmoedigen om aan deze ruimten invulling  te 
geven voor wonen  of voor startersbedrijven?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 401 van 16 september 2021
van MERCEDES VAN VOLCEM 
1.Wat de ingebruikname  van nieuwe kantoorruimte betreft,  blijkt uit cijfers van de 
vastgoedgroep Jones Lange LaSalle  (zie: https://www.jll.be/nl/trends-
inzichten/onderzoek/Flanders-Office-Market-Research-Report-Market-Overview-
Autumn-2020 ) dat dit vorig jaar (cijfers tot september 2020) 23% lager lag dan in 
dezelfde periode  het jaar voordien (en 34% lager dan het 5-jarig  gemiddelde). Ik 
beschik op dit vlak niet over cijfers per stad.
Wat het ruimtegebruik in de steden betreft, blijkt uit de nieuwe gemeente- en 
stadsmonitor dat 55,1%  van de oppervlakte in steden  is bebouwd (zie: 
https://gemeente-stadsmonitor.vlaanderen.be/indicators/bebouwingsgraad ). Dat is 
bijna dubbel zoveel als in de rest van Vlaanderen  (28,5%). Op de weblink  van de 
Gemeente-Stadsmonitor kunt u alle data downloaden en de analyse maken op het 
niveau van elke centrumstad (zie: https://gemeente-
stadsmonitor.vlaanderen.be/download).
2.Ik geloof sterk in kennisdeling  en -bundeling, onder  meer van goede praktijken, om op 
een optimaal  ruimtegebruik in de steden in te zetten.  In het kader van ruimte voor 
startersbedrijven geef ik, bijvoorbeeld, graag het voorbeeld van de vzw Mest. In 
samenwerking met de stad Mechelen  zorgt deze vzw voor de begeleiding  van starters 
in de aanpak van hun ideeën  en de zoektocht naar een juiste  plek. De vzw helpt niet 
alleen om ruimtes te transformeren maar geeft ook flexibel en tijdelijk  invulling aan 
gebouwen die anders zouden leegstaan of onderbenut blijven.  Steden kunnen met hun 
eigen patrimonium  ook zelf een goed voorbeeld  geven. Vanuit  mijn Stedenbeleid wil ik 
aan deze kennisuitwisseling bijdragen.  Ook de oproep stadsvernieuwing  vormt een 
instrument binnen dit beleid om ondersteunend te werken. 
