title: VN Biodiversiteitsakkoord (COP15) - Impact voor Vlaanderen
thema: Buitenlands beleid
Natuur en Milieu
pdf link: https://docs.vlaamsparlement.be/pfile?id=1749863
thema link: https://www.vlaamsparlement.be/parlementaire-documenten/schriftelijke-vragen/1548733
SCHRIFTELIJKE VRAAG
nr. 1326
van CARMEN RYHEUL
datum: 31 augustus  2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
VN Biodiversiteitsakkoord (COP15)  -  Impact voor Vlaanderen
Tussen 11 en 15 oktober 2021 zal de volgende VN Biodiversiteitstop (COP 15) digitaal 
doorgaan vanuit Kunming (China) om vervolgens tussen 25 april en 8 mei 2022 uit te 
monden in een fysieke bijeenkomst.
De Belgische federale overheid en de Europese Unie hebben de ambitie om op deze top 
een wereldwijd kader te definiëren dat tegen 2050 alle ecosystemen ter wereld effectief  
zal herstellen, beschermen en veerkrachtig maken. Het 30x30-initiatief, dat tot doel 
heeft tegen  2030 30% van de oceanen  en het land in de wereld te beschermen, is een 
van de elementen  die België  hierbij  naar voren zal schuiven. Op dit ogenblik geldt nog 
een verplichte bescherming van 17% land en 10% zee die landen  individueel moeten 
realiseren.
Het Nature  Map Consortium stelt nu echter voor om niet per land te kijken maar,  
landoverschrijdend, gebieden aan te wijzen die mondiaal van belang zijn voor zowel het 
tegengaan van biodiversiteitsverlies als voor het opvangen van klimaatverandering en 
het behouden van voldoende schoon (drink)water. Men wil hierbij uitpakken met een 
kaart waarin deze prioritaire gebieden voor biodiversiteit worden gemarkeerd met oog op 
een combinatie van enerzijds bescherming  van biodiversiteit  en schoon water, en 
anderzijds het vasthouden van koolstof. Bedoeling  hierbij is om klimaatbeleid en 
soortenbescherming meer op elkaar af te stemmen. 
Op 12 juli 2021 werd het eerste ontwerp van het Biodiversiteitsakkoord  voor Kunming  
met 21 globale doelstellingen bekendgemaakt, waarover  dan tijdens de voorbije 
zomermaanden verder zou worden onderhandeld.
1.Kan de minister  toelichting geven bij de onderhandelingen die tijdens de afgelopen 
zomermaanden zouden hebben  plaatsgevonden over deze ontwerptekst, waarvan de 
definitieve versie mogelijk  ook een grote impact kan hebben  op Vlaanderen? Wat 
was hierbij  de specifieke insteek  vanuit de Vlaamse Regering ten behoeve van de 
onderhandelaars van de Belgische federale overheid, en in welke  mate werd door 
deze tijdens de onderhandelingen  gevolg gegeven aan en/of rekening  gehouden  met 
deze Vlaamse insteek?
2.a)Hoe beoordeelt de Vlaamse  Regering het voorstel om gebieden te markeren die 
mondiaal van belang zijn en waarin  biodiversiteit, het vasthouden van koolstof 
en het behoud van schoon (drink)water worden gecombineerd  (in het licht van 
een betere afstemming tussen klimaatbeleid en soortenbescherming)?
b)Wat is het standpunt van de Vlaamse Regering ten opzichte van het voorstel van 
het Nature  Map Consortium dat de Vlaamse  autonomie drastisch dreigt in te 
perken nu het niet langer de staten of regio’s zullen  zijn die autonoom kunnen  
bepalen welke  gebieden binnen hun territorium voor biodiversiteit  worden  
gemarkeerd, maar dergelijke  gebiedsafbakeningen  volgens dit voorstel 
supranationaal dreigen gedicteerd  te worden aan Vlaanderen?
Deze vraag werd gesteld  aan de ministers  Jan Jambon (439), Zuhal  Demir (1326).
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 1326 van 31 augustus 2021
van CARMEN RYHEUL
1.Het Post-2020  Global Biodiversity Framework  (GBF) zal mee het kader uitzetten  voor 
het internationale beleid  rond biodiversiteit wat de verdragsluitende  partijen en de 
internationale gemeenschap zullen  moeten uitvoeren. In België wordt dit traject  
gevolgd via de opgezette coördinatiemechanismen  binnen  het CoördinatieComité 
Internationaal Milieubeleid (CCIM). De Belgische delegatie die dit mee onderhandelt 
bestaat uit zowel federale als gewestelijke experten, van zowel de overheden als van 
wetenschappelijke instituten. Het beleid met betrekking  tot biodiversiteit dekt niet 
enkel natuur- en soortenbescherming  en -herstel, maar even goed elementen voor het 
streven naar een meer duurzame  productie en consumptie, duurzame financiële 
instrumenten en aandacht voor biodiversiteit in alle sectoren. Een belangrijk luik van 
het Biodiversiteitsverdrag (Convention  on Biological Diversity, CBD) is de ontwikkeling 
van kennis en ondersteuning  van partijen/landen  die niet de financiële middelen 
hebben voor het beschermen van hun biodiversiteit. Dus samenwerking tussen 
verschillende entiteiten en niveaus binnen België is onontbeerlijk om tot goed 
onderbouwde en afgestemde standpunten  te komen.
Het National Focal Point (NFP) voor de Convention on Biological  Diversity betrekt het 
Belgisch netwerk dat breed  is samengesteld  uit ambtenaren van alle betrokken 
gewestelijke en federale  departementen. Deze waken erover dat er rekening gehouden 
wordt met de standpunten en visies van de desbetreffende departementen  in de 
onderhandelingen. 
De algemene  appreciatie van Vlaanderen is dat het ontwerp van het GBF-kader 
werkbaar is als uitgangspunt voor de biodiversiteitsdoelstellingen: 
de opbouw met doelen voor 2030 en 2050 sluit aan bij de andere agenda’s voor 
duurzame ontwikkeling en de mondiale doelstellingen inzake duurzame 
ontwikkeling;
de doelen moeten  duidelijker zijn en minder complex dan de huidige Aichi-targets;
de doelen moeten  ook meer realistisch zijn, de percentages moeten hierop worden 
ingesteld;
het GBF is in lijn met de uitgezette  lijnen voor de 2030 EU-biodiversiteitstrategie;
het is belangrijk  dat het monitoring framework  en de indicatoren  op hetzelfde 
moment aangenomen worden als de ‘goals  & targets’, dit om de monitoring van de 
GBF te optimaliseren;
2.a)Dit voorstel is in lijn met de nieuwe Europese Biodiversiteitsstrategie 2030. Binnen  
de Europese Unie (EU) houden de lidstaten deze strategie als kompas aan in de 
internationale onderhandelingen. Deze onderhandelingen worden eveneens 
gecoördineerd op EU-niveau, waarbij onderhandelingsstandpunten en -richtsnoeren 
finaal worden bepaald  door de Raad van de Europese Unie. In uitvoering van de EU 
Biodiversiteitsstrategie zullen  lidstaten gezamenlijk worden  uitgenodigd het areaal  
aan beschermde gebieden zowel  op het land als op zee uit te breiden, steunend op 
enerzijds het Europese Natura 2000-netwerk, en anderzijds  nationale  wettelijke 
regimes.
b)De internationale afspraken die zullen worden  vastgelegd  op COP-15  zullen zo 
moeten worden  geconcipieerd  dat ze voor alle partijen door te vertalen zijn naar en 
op te volgen binnen het eigen beleid.  Voor België, en dus ook Vlaanderen, zal dit 
via EU-coördinatie verlopen. De EU Biodiversiteitstrategie 2030 wil immers een 
afstemming doen binnen de op EU niveau gedefinieerde  biogeografische  regio’s. 
Doch elke Europese lidstaat, en binnen België dus ook elke entiteit, zal binnen  de 
eigen bevoegdheden de mondiale doelstellingen moeten uitvoeren  . Een inperken 
van de autonomie van Vlaanderen of van andere overheden  is dus niet aan de orde.
