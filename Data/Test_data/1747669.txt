title: Subsidies voor veilige schoolomgevingen - Waregem
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=1747669
thema link: https://www.vlaamsparlement.be/parlementaire-documenten/schriftelijke-vragen/1548391
SCHRIFTELIJKE VRAAG
nr. 1541
van ANNICK LAMBRECHT
datum: 25 augustus  2021
aan LYDIA PEETERS
VLAAMS MINISTER VAN MOBILITEIT  EN OPENBARE  WERKEN
Subsidies voor veilige  schoolomgevingen  -  Waregem
De verkeerssituatie aan de schoolpoort  in vijf Waregemse schoolomgevingen wordt de 
komende jaren aangepakt. Op bijna vijf jaar tijd geraakten  94 mensen gewond bij 
ongevallen in de buurt van een schoolpoort. De plekken waar de afgelopen tien jaar het 
meeste ongevallen gebeurden in Waregem liggen allemaal in de omgeving van een 
schoolpoort. Dat blijkt uit een analyse van de ongevallencijfers van de afgelopen  tien jaar. 
De meest gevoelige plekken  worden deze zomer  en de komende  jaren aangepakt. (Het 
Nieuwsblad, 10 augustus)
Lokale besturen kunnen subsidies aanvragen  voor projecten die de verkeersveiligheid van 
schoolomgevingen verbeteren. Die subsidies  zijn gericht op snel uitvoerbare maatregelen 
zoals verkeerssignalisatie en kleine infrastructurele maatregelen.
1.Heeft  de stad Waregem subsidies aangevraagd om de vijf schoolomgevingen  veiliger  
te maken? Indien ja, op basis van welke  criteria werd beslist om subsidies  te geven?
2.Werden er ook subsidies  aangevraagd voor de overige onveilige schoolomgevingen  op 
het grondgebied van Waregem (en deelgemeenten)?
3.Kon de stad Waregem subsidies aanvragen  voor alle onveilige schoolomgevingen? 
Indien dit niet gebeurd is, is het dan nog altijd mogelijk om deze subsidies aan te 
vragen?
LYDIA PEETERS
VLAAMS MINISTER VAN MOBILITEIT  EN OPENBARE  WERKEN
ANTWOORD
op vraag nr. 1541 van 25 augustus 2021
van ANNICK LANBRECHT  
1.Waregem vroeg het eerste  jaar dat de subsidie ter beveiliging van schoolomgevingen 
in werking trad (https://www.vlaanderen.be/subsidies-aan-gemeenten-voor-het-
verbeteren-van-de-verkeersveiligheid-van-schoolomgevingen)  een subsidie  aan voor 
het beveiligen van twee omgevingen. Het jaar nadien was dit voor één 
schoolomgeving. Beide aanvragen waren voor het maximum  bedrag (€ 25.000  per 
schoolomgeving toegekend).
Voor het beveiligen van de schoolomgevingen  ( BVR Subsidie aan gemeenten  voor 
het veiliger maken van schoolomgevingen – Art.1 4° schoolomgeving: een straal  van 
honderd meter rond de schooltoegang of tot het eerste kruispunt aan weerszijden als 
dat verder ligt dan honderd meter van de schooltoegang) weten de lokale besturen,  
in samenspraak met de scholen,  het best met welke verkeersproblemen  de 
schoolkinderen in kwestie te maken hebben.  Wij leggen daarom ook de beslissing 
voor het uitvoeren  van de soorten  verkeersmaatregelen in de schoolomgevingen in 
hun handen. Afhankelijk of de maatregelen  binnen de subsidievoorwaarden vallen 
draagt het departement MOW hieraan  bij met de subsidie  voor veilige 
schoolomgevingen. 
2.De schoolomgevingen  waarvoor Waregem een subsidieaanvraag indiende liggen  langs  
de Pompoenstraat (2019), de Nokerseweg  (2019) en het Margaretapark (2020). Voor 
het jaar 2021 diende Waregem nog geen subsidieaanvraag in.
3.De subsidieaanvraag voor veilige  schoolomgevingen kan jaarlijks ingediend worden 
voor het verhogen van de verkeersveiligheid m.b.v. kleine ingrepen voor een 
maximum van 10 schoolomgevingen. 
Voor het kalenderjaar 2021 kan Waregem nog steeds een ondersteuning  voor het 
beveiligen van 10 schoolomgevingen aanvragen. 
