title: Matrassen - Recyclage
thema: Natuur en Milieu
pdf link: https://docs.vlaamsparlement.be/pfile?id=1747113
thema link: https://www.vlaamsparlement.be/parlementaire-documenten/schriftelijke-vragen/1547183
SCHRIFTELIJKE VRAAG
nr. 1237
van FREYA PERDAENS
datum: 16 juli 2021
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Matrassen  -  Recyclage
Sinds 1 januari  2021 zijn in Vlaanderen producenten  en invoerders verantwoordelijk voor 
de inzameling en de verwerking van matrassen. Vlamingen kunnen sinds dan gratis  hun 
afgedankt exemplaar inleveren bij handelaars  en op het recyclagepark.
Het overgrote deel van de matrassen in Vlaanderen wordt  op dit moment  nog verbrand.  
De uitgebreide  verantwoordelijkheid en de selectieve inzameling  zijn een stap in de 
richting van meer recyclage.  Tegen 2025 is het immers  verplicht om 65 procent van de 
matrassen selectief in te zamelen. De helft van de materialen moet tegen dan ook 
hergebruikt of gerecycleerd worden.
In die zin is het interessant dat het Nederlandse RetourMatras ook een vestiging  plant in 
België. Deze firma ontmantelt  matrassen en bereidt de materialen voor op hergebruik. 
Ze winnen tot 90 procent van de matras terug,  waarna de materialen kunnen hergebruikt 
worden in producten zoals bijvoorbeeld isolatiemateriaal. Het bedrijf heeft intussen zelfs 
al een techniek ontworpen om het schuim in de matrassen om te zetten  tot polyol, 
waarmee nieuwe matrassen kunnen  worden gemaakt. RetourMatras werkt in Nederland 
ook al samen met grote spelers als Renewi en Ikea.
1.Hoeveel matrassen werden in de eerste helft van 2021 ingezameld via deze 
uitgebreide verantwoordelijkheid van producenten en invoerders?
2.Is er zicht op hoeveel matrassen  er door de Vlamingen  werden  weggegooid  in 2020?
3.Welke alternatieven voor de verbranding van matrassen worden  op dit moment  al 
gebruikt?
4.Heeft  de minister al meer zicht op de geplande investering van RetourMatras  in 
België?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1237 van 16 juli 2021
van FREYA PERDAENS
1.Ik beschik op dit moment nog niet over gegevens over de inzameling  van matrassen. 
Het systeem is pas opgestart vanaf  1 januari 2021. Het beheersorganisme  Valumat 
zal conform de regelgeving in het VLAREMA een eerste  keer rapporteren tegen  1 juli 
2022 over de gegevens  van het kalenderjaar 2021. 
2.Aangezien er in 2020 nog geen verplichte selectieve inzameling  was voor matrassen 
en ze meestal terecht kwamen tussen het grofvuil, is er geen zicht op hoeveel 
matrassen in 2020 werden  afgedankt.  
3.In Wallonië, Nederland en Frankrijk  zijn er reeds  matrasverwerkers actief. Deze 
ontmantelen de afgedankte matrassen zodat de verschillende  materialen optimaal  
kunnen ingezet worden voor recyclage. De metalen  veren  worden  afgevoerd voor 
recyclage in een nieuwe metaaltoepassing.  Het schuim (PU-schuim en latex) wordt 
gerecycleerd in bijvoorbeeld isolatieplaten en ondertapijt. Het textiel kan worden 
hergebruikt in de textielindustrie. 
4.Ik heb vernomen  dat niet alleen  RetourMatras maar ook andere spelers investeringen 
plannen in België/Vlaanderen voor de verwerking van matrassen. Dit betreft echter 
confidentiële informatie,  waarover ik dus op dit moment niet kan communiceren.  
