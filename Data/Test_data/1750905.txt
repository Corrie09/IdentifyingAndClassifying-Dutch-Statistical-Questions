title: Regelgeving op de begraafplaatsen en de lijkbezorging - Evaluatie en actualisatie
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=1750905
thema link: https://www.vlaamsparlement.be/parlementaire-documenten/schriftelijke-vragen/1548453
SCHRIFTELIJKE VRAAG
nr. 384
van KATRIEN  SCHRYVERS
datum: 26 augustus  2021
aan BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Regelgeving op de begraafplaatsen en de lijkbezorging   -  Evaluatie en actualisatie
Op 20 april ll. stelde ik een vraag om uitleg (nr. 2688) over de stand van zaken met 
betrekking tot de evaluatie  en de actualisatie van de regelgeving op de begraafplaatsen en 
de lijkbezorging. Toen verduidelijkte de minister dat er in februari  en maart  van dit jaar 
drie overlegmomenten over deze aangelegenheid waren geweest met de verschillende 
betrokken actoren,  met name de VNOC (Verenigd  Netwerk van Openbare  Crematoria), de 
Uitvaartunie Vlaanderen,  Funebra,  VVSG (Vereniging van Vlaamse Steden en Gemeenten) 
en het Netwerk  Begraafplaatsen  Vlaanderen. 
De thema’s die aan bod kwamen tijdens  deze overlegmomenten hadden  betrekking op de 
invoering van alternatieve  wijzen van lijkbezorging, de inrichting  van de crematoria, de 
afbakening van de taken  van de gemeente op de begraafplaatsen, de lijkbezorging van 
behoeftigen, de invoering van een kwaliteitslabel voor de uitvaartsector,… Kortom  de 
belangrijkste vragen en bezorgdheden die de laatste jaren met betrekking tot de concrete 
toepassing van deze regelgeving gerezen zijn, werden daarbij besproken.
De minister verklaarde toen tevens dat er nog in overleg werd voorzien met het agentschap  
Zorg en Gezondheid. Ook was er in april nog geen advies van het Belgisch Ethisch  Comité. 
Met betrekking  tot de verdere werkzaamheden verduidelijkte de minister dat vervolgens 
de verschillende suggesties die tijdens deze overlegmomenten werden  besproken, 
opgenomen zouden  worden in een nota. In april stelde de minister dat hij in het najaar 
van 2021 een conceptnota met concrete  wijzigingsvoorstellen aan de regelgeving zou 
voorleggen aan de Vlaamse Regering. De uiteindelijke bedoeling is om in juni 2023 een 
aangepast en gemoderniseerd decreet op de begraafplaatsen en de lijkbezorging klaar te 
hebben.
1.Heeft  er inmiddels ook overleg plaatsgevonden met het agentschap  Zorg en 
Gezondheid? Zo ja, wat zijn de voornaamste  conclusies van dat overleg? Indien  niet, 
kan de minister aangeven binnen welk tijdsbestek  dat overleg eventueel zal 
plaatsvinden?
2.Is er inmiddels reeds een advies  ontvangen  van het Belgisch  Ethisch  Comité? Zo ja 
wat zijn daar de voornaamste conclusies  van? Indien niet, kan de minister aangeven  
wanneer dat advies  zal worden aangeleverd?
3.Wat is de stand  van zaken m.b.t. de opmaak  van de door de minister aangekondigde 
conceptnota die dit najaar aan de regering zal worden voorgelegd? Zal die timing 
gehandhaafd kunnen  worden?
BART SOMERS
VICEMINISTER-PRESIDENT VAN DE VLAAMSE REGERING,  VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 384 van 26 augustus 2021
van KATRIEN  SCHRYVERS
In het najaar zal een conceptnota worden  voorgelegd aan de Vlaamse Regering, waarin  de 
krachtlijnen van de actualisaties aan de regelgeving begraafplaatsen en lijkbezorging 
worden uiteengezet. Het is mijn betrachting die timing aan te houden.
Ik ontving vooralsnog  geen advies  van het Belgisch Raadgevend Comité voor Bio-ethiek 
en heb het comité daarom  herinnerd aan mijn verzoek tot het verkrijgen van een advies  
over het ethisch aspect van de alternatieve  wijzen van lijkbezorging (resomatie en 
humusatie).
In de komende weken zal nog een overleg plaatsvinden met het Agentschap Zorg en 
Gezondheid met het oog op het voorleggen van de conceptnota aan de Vlaamse  Regering.
