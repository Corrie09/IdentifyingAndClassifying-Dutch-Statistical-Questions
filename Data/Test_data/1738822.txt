title: Sport Vlaanderen - Beheer ruiterpaden
thema: Sport
pdf link: https://docs.vlaamsparlement.be/pfile?id=1738822
thema link: https://www.vlaamsparlement.be/parlementaire-documenten/schriftelijke-vragen/1539535
SCHRIFTELIJKE VRAAG
nr. 864
van ANNICK LAMBRECHT
datum: 29 juni 2021
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Sport Vlaanderen  -  Beheer ruiterpaden
Sinds de hervorming van de provinciale bevoegdheden zijn de ruiterpaden  niet langer de 
bevoegdheid van de provincies maar wordt deze verdeeld onder de Vlaamse  overheid  en 
de gemeenten.  Voor de concrete bevoegdheidsverdeling verwijs ik graag naar het 
antwoord van toenmalig minister Muyters in 2018: “Voor de ruiterpaden, de 
mountainbikeroutes en de loopomlopen  is het algemeen principe voor de taakverdeling als 
volgt: Sport Vlaanderen  staat in voor de coördinatie en de ontwikkeling van nieuwe routes 
en nieuwe netwerken samen met lokale partners. Sport Vlaanderen  zorgt verder voor de 
nodige beleidsmatige, organisatorische en dienstverlenende ondersteuning, zoals instaan  
voor materiaal, de palen, de wegwijzerbordjes, de startpanelen,  de netwerkborden,  de 
connectieborden, de kaartontwikkelingen  en de lay-out. Ze voeren ook de promotie en 
staan in voor de promotieflyers, de routebeschrijvingskaarten, de website en de 
appontwikkelingen, en dat doen ze samen met RouteYou. Ze coördineren  en volgen  de 
kwaliteitscontrole op. Ze zetten het netwerk  van peters  met vrijwilligers  op, 
probleemrapporteringsystemen en online toertochtkalenders. Dat zijn zaken  die 
Vlaanderen heeft ontwikkeld of verder  zal ontwikkelen. De lokale  besturen moeten dan 
instaan voor het plaatsen en onderhouden  van de bewegwijzering en het onderhoud van 
de paden.”
Helaas krijgen  we steeds meer meldingen dat sinds de overheveling van de bevoegdheden, 
het onderhoud  van de ruiterpaden niet echt verbeterd is. 
1.Hoe verloopt de kwaliteitscontrole  op de ruiterpaden?
2.Hoe werkt het probleemrapporteringsysteem?
3.Hoeveel klachten omtrent de kwaliteit  van het ruiterpadennetwerk ontving  Sport 
Vlaanderen sinds de veranderde  bevoegdheden?  Graag  een overzicht  van het aantal 
klachten opgedeeld per provincie.
4.Hoeveel ruiterroutes  bestaan  er in Vlaanderen vandaag? Graag een overzicht per 
provincie.
5.Hoeveel nieuwe ruiterroutes kwamen er jaarlijks bij sinds de overheveling van de 
bevoegdheden? Graag opgedeeld per provincie.
6.Hoeveel budget reserveert de Vlaamse overheid voor de taken inzake ruiterpaden? 
Graag een overzicht per jaar sinds de overheveling.
7.Hoe verloopt de communicatie met de lokale besturen inzake de ruiterpaden?
8.Hoe worden probleemrapporteringen  doorgegeven naar lokale besturen? Hoe wordt 
deze rapportering opgevolgd?
9.Voert Sport Vlaanderen ook structurele controles  uit op de staat van de ruiterpaden?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 864 van 29 juni 2021
van ANNICK LAMBRECHT
1.De kwaliteitscontrole bestaat uit toetsing aan de vigerende richtlijnen en de uitbouw  
van een probleemrapporteringssysteem.  In de praktijk verschilt die kwaliteitscontrole 
van provincie  tot provincie. Daarom geven we hieronder  een opsomming  per provincie:
-Antwerpen: Toerisme Provincie Antwerpen (TPA)  zorgt voor het onderhoud en de 
bewegwijzering. De bewegwijzering  gebeurt  volgens de richtlijnen opgemaakt  
door Sport Vlaanderen. Sport Vlaanderen  baseert zich voor de opmaak  van de 
richtlijnen op het bestaande richtlijnenkader  van TPA. Dit betekent dat er voor de 
ruiter- en mennetwerken verder  wordt  gewerkt  met de reeds  bestaande  
wegwijzers volgens het knooppuntensysteem. TPA financiert  het 
onderhoudscontract Routedokter. Meldingen, suggesties tot verbetering van de 
bewegwijzering met betrekking tot zowel  het eerste- als tweedelijnsonderhoud 
worden via de Routedokter van TPA doorgegeven en dit met het oog op een vlotte 
opvolging en rapportering nadien.  
-Limburg: meldingen  kunnen gemaakt worden via de probleemmelding  op de 
website van Sport Vlaanderen of via de provincie Limburg.  Momenteel  is ook een 
screening bezig van het volledige netwerk. Meldingen worden doorgegeven via het 
programma Routechecker en de screening  wordt vervolgens digitaal verwerkt. De 
provincie en het Nationaal Park Hoge Kempen voeren ook nog altijd het 
eerstelijnsonderhoud uit (onder meer voor de bewegwijzering).
-Oost-Vlaanderen: in 2019 en 2020 werden alle ruiter- en menroutes in de 
provincie Oost-Vlaanderen  gescreend. De controle van de ruiter- en menroutes 
gebeurt door vrijwillige (lokale) peters/meters en dit 4 tot 6 keer per jaar. Zij 
rapporteren ofwel via mail aan de betrokken gemeente(n)  en Sport Vlaanderen 
ofwel via het probleemrapporteringsysteem  op de website van Sport Vlaanderen 
(https://www.sport.vlaanderen/waar-sporten/sporten-in-de-natuur/ruiter-en-
menroutes/meld-een-probleem).
-Vlaams-Brabant: de controles verlopen via het routemeldpunt van de provincie 
(Routedokter). Hiernaast  kunnen ook meldingen  gebeuren  via het 
probleemrapporteringsysteem op de website van Sport  Vlaanderen 
(https://www.sport.vlaanderen/waar-sporten/sporten-in-de-natuur/ruiter-en-
menroutes/meld-een-probleem). Dit jaar wordt  ook gestart met de screening van 
alle routes.
-West-Vlaanderen: Westtoer zorgt voor het onderhoud en de bewegwijzering van 
de ruiterroutes. De bewegwijzering  gebeurt volgens de richtlijnen opgemaakt  door 
Sport Vlaanderen. Meldingen kunnen gemaakt worden via het online 
probleemrapporteringssysteem van www.routechirurg.be. Bovendien werden er 
afgelopen jaar reeds 14 van de 17 routes gescreend.
2.De probleemrapporteringssystemen variëren  momenteel per provincie. Het concept 
van de verschillende platformen is grotendeels  identiek. Gebruikers signaleren een 
probleem en geven  vervolgens de locatie, de melding,  een foto en hun 
contactgegevens door, waarna  de melding automatisch naar de betrokken partners 
verstuurd wordt. Afhankelijk van platform tot systeem zit daar een automatisch 
opvolgingssysteem in verwerkt. In het antwoord op vraag 1 vindt u per provincie  de 
specifieke systemen voor de rapportering  van problemen op het terrein.
In 2022 zal Sport  Vlaanderen een vernieuwd platform implementeren voor het kenbaar  
maken van de sport- en beweegroutes. Hiervoor  zal ook een nieuw  
probleemmeldingssysteem gebruikt  worden  waardoor er meer uniformiteit ontstaat 
voor de meldingen  in de verschillende provincies. 
3.Sport  Vlaanderen  ontving sinds de gewijzigde bevoegdheden  geen officiële klachten 
over de kwaliteit van de ruiter- en menroutes. 
Vanuit Sport Vlaanderen hebben wij geen zicht op eventuele klachten  die via de 
provincies werden gemeld.  In Antwerpen, Limburg en Vlaams-Brabant staat de 
provincie nog steeds in voor het onderhoud van de ruiterroutes en -netwerken.  In 
Oost-Vlaanderen gebeurt  de opvolging door de lokale besturen,  in West-Vlaanderen 
door Westtoer.
Problemen op de routes  zoals ontbrekende signalisatie worden voornamelijk  gemeld 
via bovenstaande probleemmeldingssystemen.
4.Hieronder geven we een overzicht van het aantal ruiterroutes in Vlaanderen per 
provincie gekend door Sport  Vlaanderen:
-De provincie Antwerpen  telt 3 netwerken:  Taxandria, Campina en de Merode.  
Sommige lokale besturen  hebben in het verleden een eigen ruiterroute ontwikkeld  
zonder ondersteuning  van de provincies en/of  Sport Vlaanderen.  Hier bestaat geen 
overzicht van. 
-In Limburg bestaat 1 groot netwerk van knooppunten met verbindingen naar de 
provincie Antwerpen, via de Merode  in Vlaams-Brabant en met Nederland.
-Oost-Vlaanderen bezit 7 ruiter-  en menroutes en 1 ruiterroute.
-Vlaams Brabant  telt 1 ruiternetwerk (Equitrail rond Brussel) en 7 ruiter- en 
menroutes.
-West-Vlaanderen beschikt over 17 ruiterroutes.
5.Hieronder geven we een overzicht van het aantal nieuwe ruiterroutes  per provincie 
sinds de overheveling  van de bevoegdheden: 
-In Antwerpen kwamen geen nieuwe routes bij.
-In Limburg werden  geen nieuwe  routes ontwikkeld, maar gebeurde er wel een 
kwalitatieve opwaardering  van het reeds  bestaande netwerk.
-In Oost-Vlaanderen zijn er sinds 2018 vier nieuwe ruiter- en menroutes gerealiseerd 
en volgt er binnenkort een vijfde. De andere  vier van de in totaal negen Oost-
Vlaamse routes werden eerder door de provincie Oost-Vlaanderen gerealiseerd en 
voldoen aan de huidige kwaliteitscriteria,  waardoor deze door Sport Vlaanderen 
erkend werden en via de website gepromoot  worden. Voor deze laatste vier routes 
zal op termijn ook de signalisatie  in het kader van uniformiteit  vernieuwd worden.
-In Vlaams-Brabant  werden geen nieuwe routes  ontwikkeld.
-In West-Vlaanderen ontstonden tot op heden geen bijkomende  routes, maar zijn er 
wel enkele nieuwe in ontwikkeling.
6.Jaarlijks wordt  er 35.000  euro voorzien  in de begroting van Sport Vlaanderen voor het 
ruiterpadenbeleid.
Voor de provincies Antwerpen, Vlaams-Brabant en Limburg  werd een overeenkomst  
gesloten tussen de desbetreffende provincie  en Sport Vlaanderen voor het onderhoud 
van de routes. Jaarlijks wordt er voor elk van deze provincies  10.000 euro begroot. 
Afhankelijk van het aantal  materialen en manuren die er nodig zijn om de routes te 
onderhouden variëren de kosten tussen de 5.000 euro en 10.000  euro per jaar.
In West-Vlaanderen staat tot op heden Westtoer in voor het onderhoud van de routes. 
Hiervoor worden geen kosten begroot vanuit Sport Vlaanderen.
In Oost-Vlaanderen staan de lokale besturen in voor het onderhoud en zij dragen  ook 
de kosten.  Sport Vlaanderen ondersteunt  hen met startborden, markeringspalen en 
bewijzering. 
7-8.Afhankelijk van het type communicatie gebeurt de communicatie  naar de lokale 
besturen via verschillende kanalen:
a)Via de consulent sportieve  vrije tijd van Sport Vlaanderen die met de sportdienst,  
technische dienst en/of  toeristische  dienst van het lokale bestuur in contact treedt
b)Via de consulent sportieve  vrije tijd van Sport  Vlaanderen die de meter/peter van 
de ruiterroute contacteert
c)Rechtstreeks via het probleemmeldingssysteem.
9.Sport  Vlaanderen  voert beperkt  structurele  controles uit. Jaarlijks worden  er enkele 
routes gecontroleerd  door de consulenten sportieve vrije tijd van Sport  Vlaanderen. In 
Oost-Vlaanderen is er een peter/meter-werking opgezet  om frequent  controles  van de 
door Sport Vlaanderen  erkende routes  uit te voeren.
Daarnaast wordt in opdracht van Sport Vlaanderen  een grondige, eenmalige  screening 
uitgevoerd van alle ruiterroutes- en netwerken.  In Oost-Vlaanderen is deze afgerond, 
in West-Vlaanderen werden reeds  14 van de 17 routes gescreend en ook in Limburg 
is deze grondige  controle  opgestart. In de provincies Antwerpen  en Vlaams-Brabant 
dienen ze nog opgestart te worden.
