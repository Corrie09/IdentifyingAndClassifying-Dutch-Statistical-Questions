title: Vlaamse overheid - Neutraliteit van evenementen en activiteiten
thema: Vlaamse administratie
pdf link: https://docs.vlaamsparlement.be/pfile?id=2051073
thema link: https://www.vlaamsparlement.be/parlementaire-documenten/schriftelijke-vragen/1809177
SCHRIFTELIJKE VRAAG
nr. 168
van NADIA SMINATE
datum: 1 maart 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Vlaamse overheid  -  Neutraliteit van evenementen en activiteiten 
Verschillende overheidsagentschappen organiseren geregeld evenementen en activiteiten 
rond bepaalde thema’s: op die manier trachten ze de burger of geïnteresseerde 
organisaties te informeren of te inspireren. Het geeft de administraties ook een kans om 
een gevoerd onderzoek voor te stellen of een beleidsmaatregel concreet toe te lichten en 
de concrete uitvoerders op het terrein aan het woord te laten. Die aanpak maakt een 
belangrijk deel uit van de taak van een overheid: in contact staan met de burgers en ook 
hun input meenemen in het beleid. 
Belangrijk in dat opzicht is de neutraliteit die overheidsagentschappen in acht moeten 
nemen: ze staan namelijk ten dienste van alle burgers. Het komt niet aan administraties 
toe om debatten over beleidskeuzes te organiseren of te faciliteren. Ik maak daarbij een 
belangrijk onderscheid tussen evenementen van belangenverenigingen, scholen en 
organisaties aan de ene kant en administraties aan de andere kant.
We zien bij meerdere gelegenheden en evenementen dat lokale bestuurders en nationaal 
verkozen politici hun aanpak komen voorstellen.
Daarom had ik graag vernomen welke werkwijze meer algemeen wordt gehanteerd om dat 
te stroomlijnen of verantwoorden. 
1. Kan de minister aangeven op welke wijze binnen de onder zijn/haar bevoegdheid 
ressorterende overheidsagentschappen en beleidsdepartementen wordt omgegaan 
met de uitnodiging of deelname van politieke vertegenwoordigers als spreker op een 
evenement of activiteit? Kan de minister aangeven in welke decretale basis, besluit of 
deontologische code de handelwijze concreet beschreven wordt? In welke mate is er 
in dat verband een onderscheid tussen de overheidsagentschappen en de extern 
verzelfstandigde agentschappen (EVA’s)?
2. Bestaat er in dat verband een algemeen kader binnen de onder de bevoegdheid van 
de minister ressorterende overheidsagentschappen en beleidsdepartementen waar 
elke instantie zich aan dient te houden of zijn er verschillen, afhankelijk van het 
beleidsdomein?
3. Hoe evalueert de minister vandaag de praktijken die door de onder zijn/haar 
bevoegdheid ressorterende overheidsagentschappen en beleidsdepartementen in dat 
verband worden gehanteerd? Op welke wijze wordt algemeen de huidige praktijk 
onderworpen aan een periodieke evaluatie om de neutraliteit of meerstemmigheid in 
de organisatie van evenementen en deelnemers te vrijwaren?
Deze vraag werd gesteld aan de ministers Jan Jambon (168), Hilde Crevits (274), 
Gwendolyn Rutten (159), Ben Weyts (336), Zuhal Demir (411), Matthias Diependaele 
(209), Lydia Peeters (734), Benjamin Dalle (89), Jo Brouns (310)
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
GECOÖRDINEERD ANTWOORD 
op vraag nr. 168 van 1 maart 2024
van NADIA SMINATE
1-2.De regels, normen en principes voor de Vlaamse overheidscommunicatie zijn vervat 
in het Bestuursdecreet van 7 december 2018. Concreet gaat titel II, hoofdstuk 1, 
afdeling 3 van het Bestuursdecreet dieper in op het principe van politieke neutraliteit 
van overheidscommunicatie. Hierin staat, onder meer:
•De entiteiten verspreiden uitsluitend informatie die in overeenstemming is met het 
beleid van de hele Vlaamse overheid;
•De entiteiten, die communiceren namens de overheid, communiceren politiek 
neutraal. Dit wil onder meer zeggen dat de personencultus van politici of het 
betrekken van partijpolitieke of ideologische standpunten in elke 
overheidscommunicatie te mijden is;
•Uit de overheidscommunicatie moet duidelijk blijken in welke fase de 
besluitvorming of het project zich bevindt. Zo moet voor niet-beslist beleid de 
overheidscommunicatie feitelijk van aard en zakelijk van toon zijn;
•De Vlaamse overheid profileert zich als één geheel en is altijd, ongeacht het kanaal 
of medium, herkenbaar als afzender of medeafzender, deelnemer, belanghebbende 
of betrokkene bij de communicatie; 
•De entiteiten communiceren commercieel neutraal.
Voornoemde bepalingen zijn van toepassing op de gehele Vlaamse overheid, 
waaronder de departementen, en de intern en externe verzelfstandigde 
agentschappen. 
Voor sommige informatie gelden bijkomende regels inzake communicatie, zoals 
bijvoorbeeld met betrekking tot milieu-informatie. Daarnaast kan een entiteit nog 
aanvullende regels of afspraken maken inzake communicatie, bijvoorbeeld rond 
auditoren en inspectiediensten. 
Hieruit mag niet besloten worden dat entiteiten bij de organisatie van evenementen of 
activiteiten geen beroep mogen doen op politieke vertegenwoordigers. Dit kan enkel 
binnen de hoger vermelde grenzen. Lokale bestuurders en nationaal verkozen politici 
kunnen enkel optreden in hun hoedanigheid van beleidsverantwoordelijke en niet als 
partijvertegenwoordiger. In dat laatste geval zou immers het principe van de politieke 
neutraliteit geschonden worden.
De overheidsentiteiten kunnen voor meer informatie over de regels terecht op de 
webstek van de Vlaamse overheid inzake politiek neutrale overheidscommunicatie. 
Daarnaast staat het Departement Kanselarij en Buitenlandse Zaken steeds ter 
beschikking van de overheidsentiteiten om vragen over het thema te beantwoorden. 
Ten slotte verwijs ik naar mijn antwoord op vraag om uitleg 2467 van de heer 
Vaneeckhout, waarin ik toelicht dat het niet mogelijk is om elke denkbare situatie te 
vatten in regels. Aldus komt het de mandatarissen toe om zich bewust te zijn van hun 
verschillende rollen en hun communicatie in functie daarvan te verzorgen. 
3. De entiteiten zijn verantwoordelijk voor de toepassing van de besproken principes. 
Een periodieke evaluatie over politiek neutrale overheidscommunicatie is niet voorzien. 
Het komt immers de Controlecommissie voor Regeringsmededelingen van het Vlaams 
Parlement toe om de uitvoering van het Bestuursdecreet inzake politieke neutraliteit 
door de Vlaamse overheid te controleren. 
