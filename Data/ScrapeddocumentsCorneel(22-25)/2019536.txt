title: Lokale mandatarissen - Presentiegeld, lonen en andere financiële ondersteuning
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2019536
thema link: https://www.vlaamsparlement.be/parlementaire-documenten/schriftelijke-vragen/1784375
SCHRIFTELIJKE VRAAG
nr. 69
van BRECHT WARNEZ
datum: 1 december 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale mandatarissen  -  Presentiegeld, lonen en andere financiële ondersteuning 
Lokale mandatarissen spelen een essentiële rol in het vertegenwoordigen van de belangen 
van de lokale gemeenschap in een democratische samenleving. Als verkozenen door de 
bevolking dragen zij de verantwoordelijkheid om belangrijke beslissingen op lokaal niveau 
te nemen. Het is van cruciaal belang om lokale mandatarissen te ondersteunen, zodat zij 
effectief kunnen functioneren en de belangen van hun kiezers op passende wijze kunnen 
behartigen.
Een van de wijzen waarop lokale mandatarissen ondersteund worden, is financieel. 
Gemeenteraadsleden ontvangen presentiegeld, terwijl burgemeesters en schepenen een 
wedde ontvangen. Bovendien kan er, afhankelijk van de specifieke gemeente, aanvullende 
financiële ondersteuning beschikbaar zijn. Ik denk daarbij aan fractiebudgetten, de 
mogelijkheid om fractiepersoneel in te zetten en toegewezen budgetten voor opleiding en 
vorming.
Graag alle data in Excel beschikbaar stellen.
1. Kan de minister een overzicht bezorgen van het presentiegeld dat in 2022 werd 
uitbetaald aan gemeenteraadsleden? Graag een overzicht per gemeente met 
vermelding van het aantal raadsleden.
2. Kan de minister een overzicht bezorgen van de lonen die in 2022 werden uitbetaald 
aan burgemeesters? Graag een overzicht per gemeente.
3. Kan de minister een overzicht bezorgen van de lonen die in 2022 werden uitbetaald 
aan schepenen? Graag een overzicht per gemeente.
4. Kan de minister een overzicht bezorgen van de aanvullende financiële ondersteuning 
(fractiebudgetten, fractiepersoneel, vormingsbudgetten…) die in 2022 werd 
uitbetaald? Graag een overzicht per gemeente, alsook per type lokale mandataris 
(gemeenteraadslid, schepen of burgemeester) of indien niet mogelijk, het totaalbudget 
per gemeente.
5. Hoe kijkt de minister naar die cijfers en de evolutie ervan?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 69 van 1 december 2023
van BRECHT WARNEZ
1. De gemeenteraad bepaalt autonoom het bedrag van het presentiegeld van een raadslid 
binnen de grenzen vastgesteld door de Vlaamse Regering.
Het presentiegeld bedraagt minimaal 28,57 euro en maximaal 124,98 euro (gekoppeld 
aan de spilindex 138,01). De geïndexeerde minima en maxima kan u voor alle perioden 
sedert 2007 zien in een tabel op deze website: https://www.vlaanderen.be/lokaal-
bestuur/presentiegeld-raadslid.
De gemeenteraad kan bij reglement bepalen dat er voor het bijwonen van door de 
Vlaamse Regering bepaalde andere vergaderingen dan de gemeenteraad, eveneens een 
presentiegeld wordt toegekend. Aan de voorzitter van de gemeenteraad kan een 
maximaal dubbel presentiegeld worden toegekend.
Iedere gemeente beslist dus autonoom (binnen voormeld kader) hoeveel en voor welke 
vergaderingen presentiegeld wordt uitbetaald. Deze gegevens zijn niet inzendplichtig. 
Ik kan u dan ook geen overzicht bezorgen.
2-3.De wedde van de burgemeesters wordt berekend op basis van 2 criteria:
•het inwonersaantal van de gemeente;
•de grootte van de vergoeding van de leden van het Vlaams Parlement.
De wedde van de schepenen wordt berekend als een percentage van de wedde van de 
burgemeester:
•60% van de wedde van de burgemeester in gemeenten tot 50.000 inwoners
•75% van de wedde van de burgemeester in gemeenten vanaf 50.001 inwoners.
De uitbetaalde wedden zijn niet inzendplichtig. Ik beschik dan ook niet over een tabel 
of overzicht van alle huidige wedden van de burgemeesters en schepenen.
Op de website https://gemeente-stadsmonitor.vlaanderen.be/gemeente kan 
afgelezen worden hoeveel inwoners een gemeente heeft.  
Op de website https://www.vlaanderen.be/lokaal-bestuur/wedde-uitvoerende-
mandataris staat een tabel met de grootteorde van de wedde van de burgemeester en 
schepenen volgens inwonersaantal.
4. Ook deze gegevens zijn niet inzendplichtig en kunnen variëren naargelang de keuze van 
de besturen.
5. De wetgeving hierrond is de voorbije jaren nauwelijks gewijzigd. Het valt te verwachten 
dat er zich geen belangwekkende evolutie heeft plaatsgevonden.
