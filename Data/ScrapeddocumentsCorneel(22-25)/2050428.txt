title: Leerlingen - Uitsluiting van school
thema: Onderwijs en Vorming
pdf link: https://docs.vlaamsparlement.be/pfile?id=2050428
thema link: https://www.vlaamsparlement.be/parlementaire-documenten/schriftelijke-vragen/1803825
SCHRIFTELIJKE VRAAG
nr. 308
van HILÂL YALÇIN
datum: 19 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Leerlingen  -  Uitsluiting van school
Bij ernstige feiten kunnen scholen beslissen om een leerling uit te sluiten van de school. 
Een tijdelijke of definitieve uitsluiting is een zware maatregel die een school enkel neemt 
als een leerling de leefregels van de school in ernstige mate heeft geschonden. De school 
moet de beslissing ook uitgebreid motiveren. 
Bij een tijdelijke uitsluiting mag een leerling een bepaalde periode de lessen niet 
meevolgen en ook niet deelnemen aan evaluatieopdrachten. Dat kan tot maximaal 15 
opeenvolgende lesdagen in het lager onderwijs en het secundair onderwijs. In het deeltijds 
secundair onderwijs kan het voor een periode van maximaal 21 kalenderdagen.
Bij een definitieve uitsluiting is de leerling niet langer welkom op de school in kwestie. De 
beslissing wordt genomen na advies van de klassenraad. De school moet samen met het 
centrum voor leerlingenbegeleiding (CLB) op zoek naar een nieuwe school voor de 
uitgesloten leerling. Zolang er geen nieuwe school is gevonden, bijvoorbeeld doordat er 
geen plaats is in een vergelijkbare studierichting in de onmiddellijke omgeving, blijft de 
leerling ingeschreven in de school.
1. Kan de minister een overzicht bezorgen van het aantal tijdelijke uitsluitingen van 
school? Graag een overzicht per jaar en per onderwijsvorm over een periode van de 
laatste vijf schooljaren.
2. Kan de minister een overzicht bezorgen van het aantal definitieve uitsluitingen van 
school? Graag een overzicht per jaar en per onderwijsvorm over een periode van de 
laatste vijf schooljaren.
3. Kan de minister een overzicht bezorgen van het aantal leerlingen die uitgesloten zijn 
in het secundair onderwijs en datzelfde schooljaar niet terechtkunnen in een andere 
school in de nabije omgeving? Graag een overzicht per jaar en per onderwijsvorm over 
een periode van de laatste vijf schooljaren.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 308 van 19 februari 2024
van HILÂL YALÇIN
De beschikbare cijfers voor de eerste twee vragen vindt de Vlaamse 
volksvertegenwoordiger terug in het antwoord op de schriftelijke vragen met als nummers 
67 (18/10/2023) en 895 (08/09/2023).
In bijlage vindt de Vlaamse volksvertegenwoordiger een overzicht voor de afgelopen 5 
schooljaren van het aantal leerlingen dat een definitieve uitsluiting opgelegd krijgt in de 
loop van het schooljaar en waarvoor geen nieuwe inschrijving meer geregistreerd wordt 
gedurende datzelfde schooljaar. AGODI raadpleegde de databanken op 01/03/2024 voor 
deze data. Spijtig genoeg dienen scholen steeds meer hun toevlucht te zoeken tot deze 
maatregel omdat deze nu eenmaal nodig is om de andere leerlingen en/of de leerkrachten 
te beschermen.
Ik wil er hierbij wel op wijzen dat leerlingen ingeschreven blijven in de school zolang er 
geen nieuwe school gevonden wordt. Bovendien beslissen veel scholen, in het belang van 
de leerlingen, om hen tot 31/08 ingeschreven te houden zodat er nog een kwalificatie kan 
uitgereikt worden. 
BIJLAGE
Overzicht
