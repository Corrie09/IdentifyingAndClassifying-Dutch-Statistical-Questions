title: Modelcontracten auteurs-uitgeverijen - Naleving
thema: Cultuur
pdf link: https://docs.vlaamsparlement.be/pfile?id=2038196
thema link: https://www.vlaamsparlement.be/parlementaire-documenten/schriftelijke-vragen/1796527
SCHRIFTELIJKE VRAAG
nr. 121
van CHRIS JANSSENS
datum: 22 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Modelcontracten auteurs-uitgeverijen  -  Naleving
Het modelcontract dat in 2019 tussen de Vlaamse Auteursvereniging (VAV) en de Vlaamse 
uitgevers, verenigd in de GAU (Groep Algemene Uitgevers), werd onderhandeld, is volgens 
de VAV aan een update toe. De recente evoluties in de sector hebben blijkbaar een grote 
impact gehad op de correcte naleving van dit document, en dat zorgt voor problemen. 
Verschillende auteurs en ook de VAV klagen over het feit dat er kennelijk, en dat ook nog 
eens in toenemende mate, bij een aantal uitgevers wordt afgeweken van dit modelcontract 
waardoor de rechtspositie van de auteurs wordt aangetast. Bovendien lijkt ook een 
aanpassing van het modelcontract noodzakelijk als gevolg van de implementatie van de 
DSM-richtlijn in de Belgische wetgeving. 
Afgelopen zomer heeft de VAV aan de GAU een nieuw ontwerp van modelcontract 
voorgelegd, maar dat is, bij mijn weten, intussen nog niet aanvaard.
1. Is de minister zich bewust van deze problematiek? 
2. Kan er vanuit het departement Cultuur, bijvoorbeeld door Literatuur Vlaanderen, 
toezicht gehouden worden op de correcte toepassing van het modelcontract en de 
bescherming van de belangen van zowel auteurs als uitgevers? Zo ja, hoe wil de 
minister dat aanpakken? Zo niet, waarom niet?
3. Welke initiatieven neemt de minister nog ter zake?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 121 van 22 januari 2024
van CHRIS JANSSENS
1. Het modelcontract is inderdaad aan actualisering toe: de regels zijn veranderd, het 
Modelcontract moet dus mee veranderen. Daar zijn alle partijen het over eens. Daarbij 
is de implementatie van de DSM-richtlijn in de Belgische wetgeving de belangrijkste 
reden. Andere redenen zijn de wijziging van het fiscaal statuut auteursrechten en 
naburige rechten en bepaalde evoluties in de sector (zoals nieuwe exploitatievormen, 
luisterboeken, artificiële intelligentie…). 
De onderhandelende partijen zien op dit moment geen toename in het aantal 
problemen: er komen niet meer klachten binnen over het al dan niet naleven van het 
Modelcontract. 
2. Literatuur Vlaanderen houdt op dit moment al toezicht op de correcte toepassing van 
het Modelcontract en het beschermen van de belangen van zowel de auteurs als 
uitgevers. Dat doet ze door contracten te controleren bij diverse types 
subsidieaanvragen; waar een correct Modelcontract de voorwaarde is om in 
aanmerking te komen voor een subsidie. 
3. De VAV en GAU onderhandelen op dit moment over een actualisering van het 
Modelcontract dat rekening houdt met bovengenoemde evoluties. We gaan ervan uit 
dat beide partijen constructief samenwerken om tot een correct akkoord te komen.
