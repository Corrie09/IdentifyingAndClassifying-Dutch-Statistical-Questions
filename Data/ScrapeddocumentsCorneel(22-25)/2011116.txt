title: Vertrouwenscentra Kindermishandeling - Stand van zaken
thema: Welzijn en Gezin
pdf link: https://docs.vlaamsparlement.be/pfile?id=2011116
thema link: https://www.vlaamsparlement.be/parlementaire-documenten/schriftelijke-vragen/1772710
SCHRIFTELIJKE VRAAG
nr. 55
van KATRIEN SCHRYVERS
datum: 18 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Vertrouwenscentra Kindermishandeling  -  Stand van zaken
Tijdens de plenaire vergadering van 21 juni 2023 hadden we het over de werking van de 
vertrouwenscentra kindermishandeling (VK’s). De minister zei toen onder meer dat er 
vanaf de tweede helft van dit jaar een inspectie komt van de zes VK’s met het oog op het 
eventueel verlengen van de erkenningen die aflopen op het einde van dit jaar. 
De minister sprak toen ook over het decretaal verankeren van het casusoverleg, zodat 
informatie-uitwisseling tussen bijvoorbeeld de parketten en de VK’s beter en sneller zou 
kunnen gebeuren. 
Op 23 juni 2021 keurden we ook mijn voorstel van resolutie goed over een totaalaanpak 
van kindermishandeling (Stuk 796). Daarin is onder meer de vraag opgenomen om een 
traject op te zetten om de zes VK’s te stroomlijnen onder begeleiding van het Vlaams 
Expertisecentrum Kindermishandeling (VECK), dat daarvoor de onderbouwing en tools 
aanbiedt op zo’n manier dat de lokale toegankelijkheid en regionale nabijheid verzekerd 
blijven, maar er toch een eenduidiger aansturing is.
1. Wat is de stand van zaken met betrekking tot de inspecties van de zes VK’s? Zijn daar 
al resultaten van bekend? 
Zo ja, wat zijn de belangrijkste conclusies en welke acties koppelt de minister daaraan?
Zo niet, wanneer kunnen de resultaten verwacht worden?
2. Welke stappen werden al ondernomen om de informatie-uitwisseling tussen de 
parketten en de VK’s beter en sneller te laten gebeuren? Welke obstakels zijn er 
daartoe momenteel? Hoe kunnen die worden weggewerkt?
3. Welke stappen werden al genomen om te komen tot een meer gestroomlijnde werking 
tussen de zes VK’s, overeenkomstig wat wordt gevraagd in de genoemde resolutie? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 55 van 18 oktober 2023
van KATRIEN SCHRYVERS
1. Zorginspectie inspecteerde de zes vertrouwenscentra kindermishandeling in de 
maanden augustus, september en oktober. Midden oktober bezorgde Zorginspectie de 
ontwerpverslagen van deze algemene inspectieronde aan de vertrouwenscentra 
kindermishandeling, waarop zij gedurende veertien kalenderdagen de tijd hadden om 
schriftelijk te reageren op eventuele onjuistheden in het ontwerp van het 
inspectieverslag.
Zorginspectie verwerkt de reacties in de definitieve verslagen. De definitieve resultaten 
worden begin december verwacht, waarna het agentschap Opgroeien deze resultaten 
mee in overweging neemt bij de evaluatie van de vertrouwenscentra 
kindermishandeling.
2. Binnen het ontwerp van decreet betreffende de Veilige Huizen is er een decretale 
inbedding van een casusoverleg in het kader van intrafamiliaal geweld. Dit ontwerp 
van decreet ligt momenteel voor bij de Raad van State voor advies.
3. Het agentschap Opgroeien loopt momenteel een traject met de zes vertrouwenscentra 
kindermishandeling en het Vlaams expertisecentrum Kindermishandeling over de 
profilering, positie, prioriteiten en opdrachten van de vertrouwenscentra. Er wordt niet 
enkel gekeken naar de inhoudelijke werking, maar ook naar de organisatorische 
werking.
