title: Hoger onderwijs - Buitenlandse studenten
thema: Onderwijs en Vorming
pdf link: https://docs.vlaamsparlement.be/pfile?id=2046178
thema link: https://www.vlaamsparlement.be/parlementaire-documenten/schriftelijke-vragen/1803222
SCHRIFTELIJKE VRAAG
nr. 297
van BRECHT WARNEZ
datum: 12 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hoger onderwijs  -  Buitenlandse studenten
Het statistisch jaarboek van het Vlaamse onderwijs leert ons hoeveel inschrijvingen aan 
Vlaamse hogeronderwijsinstellingen er zijn van studenten zonder de Belgische 
nationaliteit. Dat getal neemt steeds toe volgens eerdere statistische jaarboeken en we 
kunnen dus aannemen dat die evolutie zich in de toekomst zal voortzetten.
Omdat er in de toekomst dus meer buitenlandse studenten aanwezig zullen zijn in het 
onderwijslandschap lijkt het belangrijk dat we de situatie van de mensen beter begrijpen.
Gelieve de gevraagde gegevens via een Excel-bestand weer te geven.
1. Hoeveel van de generatiestudenten zonder de Belgische nationaliteit heeft een 
vooropleiding genoten in het Nederlandstalige onderwijs in België? Gelieve de cijfers 
van de voorbije zes academiejaren weer te geven.
2. In welke talen studeren studenten zonder de Belgische nationaliteit? Gelieve de cijfers 
van de voorbije zes academiejaren weer te geven.
3. Welke opleidingen studeren die studenten? Kan de minister een opdeling maken naar 
geslacht en/of gender, nationaliteit en onderwijsinstelling?
4. Weet de minister hoeveel studenten zonder de Belgische nationaliteit hun diploma 
behalen? Graag een overzicht per instelling, per opleiding, per nationaliteit en per 
geslacht en/of gender.
5. Heeft de minister ook cijfers waaruit blijkt of de studenten na hun opleiding terugkeren 
naar een land waarvan ze de nationaliteit hebben of dat ze in België of de Vlaamse 
Gemeenschap blijven?
6. Voert de minister een beleid om studenten die de Belgische nationaliteit niet hebben te 
integreren in de rest van de studentenpopulatie en de bevolking in het algemeen? Zo 
ja, kan de minister dan maatregelen opnoemen die hij, al dan niet in samenspraak met 
actoren, neemt om potentieel talent in de Vlaamse Gemeenschap te houden?
7. Hoeveel studenten die de Belgische nationaliteit niet hebben, ontvangen een 
studietoelage van de Vlaamse overheid? Graag een overzicht per nationaliteit, per 
opleiding en per instelling.
8. Ligt het percentage studenten met een studietoelage hoger in die specifieke populatie 
dan in de populatie van Belgische studenten?
9. Hoe evalueert de minister het huidige beleid rond buitenlandse studenten in ons hoger 
onderwijs?
10. Plant de minister nieuwe initiatieven inzake het beleid inzake buitenlandse studenten 
in ons hoger onderwijs?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 297 van 12 februari 2024
van BRECHT WARNEZ
1. Tabel 1 geeft het aantal inschrijvingen van generatiestudenten met de (niet-)Belgische 
nationaliteit die al dan niet secundair onderwijs in Vlaanderen hebben gevolgd, voor 
academiejaren 2017-2018 tot en met 2022-2023.
2. Tabel 2 geeft het aantal inschrijvingen van studenten met de Belgische nationaliteit 
naar de onderwijstaal van de opleiding, voor academiejaren 2017-2018 tot en met 
2022-2023.
3-4.Alle gegevens over zowel inschrijvingen als diploma’s kunnen opgevraagd worden via 
Dataloep.
5. Wij beschikken niet over deze gegevens. 
6. Via de studentenvoorzieningen organiseren de instellingen verschillende acties om 
studenten (al dan niet met een andere nationaliteit) te laten integreren in de 
studentenpopulatie. Hun werking is gebouwd op zes werkvelden: voeding, huisvesting, 
sociale dienstverlening, medische en psychologische dienstverlening, vervoer en 
studentenwerking. Dit laatste domein heeft de organisatie of de ondersteuning van 
initiatieven van of voor studenten op sociaal, sportief, maatschappelijk, ecologisch of 
cultureel vlak, tot doel. Daarnaast bieden instellingen ook vaak taalcursussen aan, 
waarbij vooral ingezet wordt op academisch Nederlands.
7. Tabel 3a geeft het aantal inschrijvingen van studenten met de (niet-)Belgische 
nationaliteit en al dan niet Europese nationaliteit naar het al dan niet ontvangen van 
een studietoelage, voor academiejaren 2017-2018 tot en met 2022-2023.
Tabel 3b geeft het aantal inschrijvingen van studenten met de (niet-)Belgische 
nationaliteit naar instelling, type opleiding, studiegebied en het al dan niet ontvangen 
van een studietoelage, voor academiejaren 2017-2018 tot en met 2022-2023.
Omwille van privacy-redenen worden kleine aantallen weergegeven met ‘*’. Ook niet 
alle opdelingen, bijvoorbeeld nationaliteit, kunnen omwille van privacy-redenen 
worden gegeven.
8. Neen, de Belgische studenten ontvangen procentueel vaker een studietoelage dan de 
niet-Belgische studenten.
9-10.Zoals in het Vlaams Parlement reeds besproken streef ik in mijn beleid steeds naar 
een evenwicht. Internationalisering mag geen doel op zich zijn, maar een middel om 
de kwaliteit van ons onderwijs te verhogen. Dit mag niet raken aan de 
democratisering. Vandaar dat ik er streng op toezie dat de instellingen aan de 
taalvereisten voldoen.
BIJLAGE
Overzicht
