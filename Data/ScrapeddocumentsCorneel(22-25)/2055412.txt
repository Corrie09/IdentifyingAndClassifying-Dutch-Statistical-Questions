title: Onderwijs - Pensioneringen om medische redenen
thema: Onderwijs en Vorming
pdf link: https://docs.vlaamsparlement.be/pfile?id=2055412
thema link: https://www.vlaamsparlement.be/parlementaire-documenten/schriftelijke-vragen/1809592
SCHRIFTELIJKE VRAAG
nr. 338
van JOHAN DANEN
datum: 5 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijs  -  Pensioneringen om medische redenen
De Federale Regering is van plan om het ziektepensioen voor ambtenaren te hervormen. 
Het doel van die hervorming is om vastbenoemde ambtenaren die uitvallen door langdurige 
ziekte niet langer met medisch pensioen te sturen. De regionale overheden, en dus ook 
Vlaanderen, werden nauw betrokken bij die hervorming.
De wetgeving is nu zo dat een vastbenoemd ambtenaar bij ziekte eerst de ziektedagen 
opgebruikt. Als de ambtenaar na het opgebruiken van die ziektedagen nog altijd afwezig 
is wegens ziekte, dan wordt nagegaan of die persoon medisch gezien nog geschikt is om 
zijn functie verder uit te oefenen. Als dat niet het geval is, dan kan de ambtenaar om 
gezondheidsredenen vervroegd met pensioen worden gestuurd, het zogenaamde medisch 
pensioen.
Het medisch pensioen kan op eender welke leeftijd worden toegekend en staat los van het 
aantal dienstjaren. De hoogte van het pensioen wordt echter wel op dezelfde wijze 
berekend als een rustpensioen, wat betekent dat personen die op (zeer) jonge leeftijd 
medisch gepensioneerd worden slechts recht zullen hebben op een bescheiden pensioen.
De voorliggende hervorming heeft tot doel om die ambtenaren beter medisch op te volgen 
en om hen, wanneer hun gezondheid het opnieuw toelaat, nieuwe arbeidskansen te bieden. 
Door die hervorming verschuift de focus van wat die persoon niet meer kan, naar wat er 
wel nog mogelijk is voor deze ambtenaar.
Voor vastbenoemde leerkrachten in het onderwijs bestaat het systeem van 
terbeschikkingstelling. Wanneer het Bestuur Medische Expertise (Medex) oordeelt dat de 
leerkracht niet langer medisch geschikt is om de functie uit te oefenen, dan kan de 
leerkracht tijdelijk, dan wel definitief op pensioen worden gesteld. Medex kan, na het 
onderzoek, de leerkracht ongeschikt verklaren voor de huidige functie, maar wel geschikt 
vinden voor een andere functie. In dat geval stapt de betrokkene in een 
herinschakelingsprogramma. Die herinschakeling kan resulteren in een nieuwe, 
aangepaste functie of uiteindelijk toch in een definitieve pensionering wanneer 12 maanden 
na de opstart van de herinschakeling geen geschikte functie werd gevonden.
1. Leraren en andere personeelsleden die tewerkgesteld zijn in het onderwijs, hebben 
niet hetzelfde statuut als ambtenaren. Binnen de onderwijsregelgeving wordt dan ook 
gesproken van een rechtspositie.
a) Zal de aangekondigde hervorming een invloed hebben op het personeel dat 
tewerkgesteld is in het gemeenschapsonderwijs?
b) Zal de aangekondigde hervorming een invloed hebben op het personeel dat 
tewerkgesteld is in het gesubsidieerde onderwijs?
2. Hoeveel personeelsleden werden in het gemeenschapsonderwijs in de periode 2019-
2023 ter beschikking gesteld om medische redenen? Graag opsplitsing per net, per 
leeftijd en per functie (leerkracht, directeurs, ondersteunend personeel, ander 
personeel).
3. Hoeveel personeelsleden werden in het gemeenschapsonderwijs in de periode 2019-
2023 opgenomen in een herinschakelingsprogramma? Graag opsplitsing per net, per 
leeftijd en per functie (leerkracht, directeurs, ondersteunend personeel, ander 
personeel).
4. Hoeveel personeelsleden werden in het gemeenschapsonderwijs in de periode 2019-
2023 definitief vervroegd met pensioen gestuurd om medische redenen? Graag op 
opsplitsing per net, per leeftijd en per functie (leerkracht, directeurs, ondersteunend 
personeel, ander personeel).
5. Hoeveel personeelsleden werden in het gesubsidieerde onderwijs in de periode 2019-
2023 ter beschikking gesteld om medische redenen? Graag opsplitsing per leeftijd en 
per functie (leerkracht, directeurs, ondersteunend personeel, ander personeel).
6. Hoeveel personeelsleden werden in het gesubsidieerde onderwijs in de periode 2019-
2023 opgenomen in een herinschakelingsprogramma? Graag opsplitsing per leeftijd en 
per functie (leerkracht, directeurs, ondersteunend personeel, ander personeel).
7. Hoeveel personeelsleden werden in het gesubsidieerde onderwijs in de periode 2019-
2023 definitief vervroegd met pensioen gestuurd om medische redenen? Graag op 
opsplitsing per leeftijd en per functie (leerkracht, directeurs, ondersteunend personeel, 
ander personeel).
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 338 van 5 maart 2024
van JOHAN DANEN 
Aan het beantwoorden van deze schriftelijke vraag gaat een gegevensbevraging vooraf. 
Het Agentschap voor Onderwijsdiensten (AGODI) raadpleegde op 20/03/2024 de 
databanken. 
1. Het medisch pensioen is een federale bevoegdheid. De federale regering heeft 
inderdaad plannen bekendgemaakt om dat medisch pensioen te hervormen, zodat 
ambtenaren niet langer definitief met pensioen gesteld kunnen worden, maar blijvend 
de kans krijgen om te re-integreren en het werk te hervatten. 
De vastbenoemde personeelsleden van het onderwijs zullen, net zoals Vlaamse 
ambtenaren, mee gevat worden door deze hervorming. De pensioenen zijn immers 
een federale aangelegenheid die van toepassing is op alle ambtenaren en op de 
vastbenoemde personeelsleden van het onderwijs, dus zowel op de personeelsleden 
van het Gemeenschapsonderwijs als op de personeelsleden van het gesubsidieerd 
onderwijs. 
Vastbenoemde personeelsleden van het onderwijs van wie het ziekteverlof uitgeput is, 
worden momenteel naar Medex (de zogeheten “pensioencommissie”) gestuurd, die 
oordeelt of een personeelslid al dan niet een medisch pensioen krijgt. Dat zal in de 
toekomst nog steeds zo zijn, dus de personeelsleden van het onderwijs zullen mee 
gevat worden door de plannen van de federale regering. 
Welke impact de aangekondigde hervorming precies zal hebben op de personeelsleden 
van het onderwijs wordt nog verder onderzocht. Daarvoor zijn de definitieve teksten 
nodig. De aangekondigde plannen van de federale regering moeten nog het verdere 
legistieke traject doorlopen en nog voorgelegd worden aan de Raad van State. Het is 
dus onduidelijk wat het uiteindelijke resultaat zal zijn voor de personeelsleden van het 
onderwijs. Mijn administratie volgt alvast de ontwikkelingen op de voet.
2. Binnen het Gemeenschapsonderwijs namen 2.366 personeelsleden een 
terbeschikkingstelling (tbs) wegens ziekte in de periode 2019-2023. De tabellen 
hieronder splitsen de afgebakende groep personeelsleden verder op naar leeftijd en 
personeelscategorie. AGODI koos om te rapporteren volgens de officiële 
personeelscategorieën om verwarring te vermijden. 
2.1 Aantal personeelsleden in het GO! met een TBS ziekte tijdens 2019-2023, per 
leeftijd
Leeftijd Aantal personeelsleden Leeftijd Aantal personeelsleden
26 8 48 59 
27 6 49 67 
28 15 50 55 
29 17 51 46 
30 21 52 66 
31 42 53 51 
32 31 54 51 
33 66 55 57 
34 50 56 57 
35 59 57 57 
36 49 58 65 
37 54 59 60 
38 64 60 75 
39 42 61 69 
40 60 62 76 
41 53 63 118 
42 64 64 106 
43 79 65 74 
44 73 66 70 
45 78 67 25 
46 60 68 6
47 65
Totaal                                                                          2.366                                                                                                                 
2.2 Aantal personeelsleden in het GO! met een TBS ziekte tijdens 2019-2023, per 
personeelscategorie 
Personeelscategorie Aantal personeelsleden
Administratief personeel 107
Begeleidingsdiensten 1
Bestuurs- en onderwijzend personeel 2.065
Inspectie 6
Meesters-, vak- en dienstpersoneel 7
Opvoedend hulppersoneel 230
Paramedisch personeel 115
Psychologisch personeel 9
Sociaal personeel 3
Technisch personeel 54
Totaal 2.597
Doordat sommige personeelsleden bezoldigde opdrachten in meer dan in één 
personeelscategorie uitoefenen bevat de tabel een aantal dubbeltellingen. Dat 
verklaart waarom het tabeltotaal afwijkt van het getal 2.366.
3+6. Ik verwijs naar een recent beantwoorde schriftelijke vraag waar ik informatie over 
dit item meedeelde. Zie SV nr. 301 (13/02/2024). 
4+7. Mijn onderwijsadministratie beschikt niet over de nodige gegevens. Medex is 
eigenaar van deze data. De Vlaamse volksvertegenwoordiger kan zich rechtstreeks 
tot deze organisatie richten.
5. Binnen het gesubsidieerd onderwijs namen 7.304 personeelsleden een 
terbeschikkingstelling (tbs) wegens ziekte in de periode 2019-2023. De tabellen 
hieronder splitsen de afgebakende groep personeelsleden verder op naar leeftijd en 
personeelscategorie. AGODI koos om te rapporteren volgens de officiële 
personeelscategorieën om verwarring te vermijden. 
5.1 Aantal personeelsleden in het gesubsidieerd onderwijs met een TBS ziekte 
tijdens 2019-2023, per leeftijd
Leeftijd Aantal personeelsleden Leeftijd Aantal personeelsleden
24 2 48 153
26 9 49 178
27 13 50 158
28 46 51 157
29 43 52 183
30 81 53 204
31 107 54 160
32 114 55 170
33 175 56 156
34 137 57 199
35 163 58 218
36 149 59 227
37 163 60 289
38 162 61 342
39 156 62 319
40 165 63 312
41 176 64 381
42 199 65 275
43 170 66 210
44 193 67 45
45 170 68 10
46 186 69 3
47 176
Totaal                                                                        7.304
5.2 Aantal personeelsleden in het GO! met een TBS ziekte tijdens 2019-2023, per 
personeelscategorie
Personeelscategorie Aantal personeelsleden
Administratief personeel 439
Begeleidingsdiensten 5
Bestuurs- en onderwijzend personeel 7.993
Inspectie 6
Meesters-, vak- en dienstpersoneel 7
Opvoedend hulppersoneel 814
Paramedisch personeel 375
Psychologisch personeel 39
Sociaal personeel 7
Technisch personeel 195
Totaal 9.880
Doordat sommige personeelsleden bezoldigde opdrachten in meer dan in één 
personeelscategorie uitoefenen bevat de tabel een aantal dubbeltellingen. Dat 
verklaart waarom het tabeltotaal afwijkt van het getal 7.304.
