title: Herfstvaccinatiecampagne tegen COVID-19 - Advies Hoge Gezondheidsraad (HGR)
thema: Gezondheid
pdf link: https://docs.vlaamsparlement.be/pfile?id=2073427
thema link: https://www.vlaamsparlement.be/parlementaire-documenten/schriftelijke-vragen/1834498
SCHRIFTELIJKE VRAAG
nr. 17
van FREIJA VAN DEN DRIESSCHE
datum: 17 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Herfstvaccinatiecampagne tegen COVID-19  -  Advies Hoge Gezondheidsraad (HGR)
Het Departement Zorg is verantwoordelijk voor de organisatie van de Vlaamse 
herfstvaccinatiecampagne tegen COVID-19. Het departement beschrijft op zijn site 
allesovervaccineren.be dat de doelgroepen voor de campagne gebaseerd zijn op het advies 
van de Hoge Gezondheidsraad. Maar de HGR heeft geen definitief advies gepubliceerd. 
Toch is de vaccinatiecampagne al weken bezig.
Op 13 juni 2024 werd ‘een voorlopig advies’ toegelicht op de Risk Management Group 
(RMG).
De publicatie van het advies werd door de HGR beloofd voor de week van 7 oktober 2024, 
maar tot op de dag van vandaag (15 oktober), werd nog geen advies gepubliceerd.
1. De minister stelde in antwoord op een vraag om uitleg van 14 oktober 2024 dat het 
Departement Zorg herhaaldelijk heeft aangedrongen op het definitieve advies van de 
HGR.
Hoe vaak werd daarop aangedrongen en wanneer?
2. Heeft de minister contact opgenomen met haar federale collega om het probleem aan 
te kaarten?
3. Het Departement Zorg dient correct te informeren. De website allesovervaccineren.be 
laat uitschijnen dat de bepaling van de doelgroepen gebaseerd is op een advies van de 
HGR. Maar dat advies is er niet.
Zal de minister de informatie laten aanpassen, opdat duidelijk is dat men zich baseert 
op een mondelinge toelichting van een voorlopig advies, tijdens de Risk Management 
Group (RMG) van 13 juni 2024?
4. Kan de minister het voorlopige advies bezorgen dat tot basis dient van de 
vaccinatiecampagne die momenteel loopt?
5. Wie lichtte het voorlopige advies van de HGR toe op de RMG van 13 juni 2024? Niemand 
werd op de participation list opgenomen met daarbij als functie vertegenwoordiger van 
de HGR.
6. In haar antwoord op een vraag om uitleg tijdens de commissie Welzijn van 14 oktober 
2024 stelde de minister dat “er eigen expertise aanwezig is in het Departement Zorg”. 
a) Wie wordt bedoeld met die “eigen expertise”?
b) Waarvoor zijn die personen bevoegd?
c) Zijn er verslagen van hun werkzaamheden?
d) Wie controleert die in-house expertise?
 
e) Zijn die personen onafhankelijke experts?
7. Op de website allesovervaccineren.be staat te lezen: “Ook als je niet tot één van de 
groepen behoort, kun je je laten vaccineren tegen corona en griep als je dat wilt.” Maar 
dat komt niet overeen met het advies van de HGR 2023-2024. Daarin staat op pagina 
12 dat dat slechts kan na overleg met de arts. Bij het advies op de site van Aviq, de 
Franstalige tegenhanger van het Departement Zorg, is dat wel correct weergegeven, 
in overeenstemming met het advies van de HGR.
Waarom stelt het Departement Zorg dat een arts niet meer nodig is in dat advies? Wie 
heeft beslist om het stuk “na overleg met de arts”, in het vet en onderlijnd door de 
HGR, weg te laten?
8. Het rapport van de HGR 2023-2024 wijst erop dat bijzondere aandacht nodig is voor 
mensen jonger dan 65 jaar die roken, lichamelijk inactief zijn of overmatig alcohol 
drinken. Vaccinatie zou ook voor die mensen het risico moeten verlagen. Het Aviq 
verwijst ook specifiek naar die groepen. Maar op allesovervaccineren.be staat dat niet 
vermeld.
Waarom wordt dat niet vermeld door het departement?
9. Op allesovervaccineren.be wordt verder gesteld: “Het is een eenvoudige manier om 
jezelf en anderen gezond te houden!” (voor mensen die niet behoren tot de 
prioriteitengroepen). Dat staat niet in het advies van de HGR 2023-2024, integendeel: 
daarin staat dat vaccinatie van mensen uit de zorg of mensen die samenwonen met 
immuungecompromitteerde personen “een aanvulling is, maar geen vervanging van 
niet-farmaceutische interventies”.
Kan de minister aangeven uit welk wetenschappelijk rapport de aangehaalde stelling 
“Het is een eenvoudige manier om jezelf en anderen gezond te houden!” komt?
CAROLINE GENNEZ
MINISTER VAN WELZIJN, VOLKSGEZONDHEID, GEZIN EN ARMOEDEBESTRIJDING 
ANTWOORD
op vraag nr. 17 van 17 oktober 2024 
van FREIJA VAN DEN DRIESSCHE
1. Het Departement Zorg heeft reeds op 18/04/2024 de vraag gesteld aan de HGR wat 
de verwachtte risicogroepen zouden zijn voor de covidvaccinatie voor het seizoen 2024-
2025. Op 13/06 heeft de HGR hun voorlopig advies toegelicht op de RMG. Hierop waren 
er vertegenwoordigers van het Departement Zorg aanwezig. Op 27/06 werd de vraag 
door het Departement Zorg herhaald. Er werd toen al gevraagd of er snel een 
definitieve uitspraak zou komen, gezien het materiaal voor de 
covidvaccinatiecampagne opgesteld en aangemaakt diende te worden. Op 10/07/2024 
werd de vraag naar een definitief advies herhaald. Op 19/09 was er een zitting van de 
HGR om dit voorlopige advies te bespreken. Ook hier waren er medewerkers van het 
Departement Zorg aanwezig. Op 07/10 werd de vraag naar een dringend advies gesteld 
aan de FOD. Er werd ons op 07/10 nog meegedeeld door de FOD via mail dat het advies 
van de HGR zou gepubliceerd worden in de week van 07/10. 
2. Het Departement Zorg heeft op een vergadering met de FOD op 07/10 nadruk gelegd 
op de dringendheid van de publicatie van het advies voor de covidvaccinatie seizoen 
2024-2025 van de HGR.  
3. Het Departement Zorg kreeg een voorlopig, doch zeer concreet advies op de zitting 
van de RMG op 13/06/2024. 
Daarnaast zijn enkele medewerkers als waarnemende overheid uitgenodigd voor de 
zittingen van de HGR, waardoor zij mee op de hoogte zijn van het ontwikkelingsproces 
van de adviezen die opgesteld worden door de HGR, waaronder het advies over 
covidvaccinatie. 
Bovendien is er eigen expertise aanwezig in het Departement Zorg, waarbij er literatuur 
wordt nagegaan en adviezen van onze buurlanden onder de loop genomen worden, 
zoals het advies COVID-19-vaccinatie 2024 van de Gezondheidsraad in Nederland, dat 
reeds op 27 maart 2024 gepubliceerd werd. Dit advies van de Gezondheidsraad in 
Nederland is mee opgenomen in de overwegingen voor het opstellen van het 
campagnemateriaal voor de herfstvaccinatie 2024-2025. 
4. Het covidvaccinatie advies voor seizoen 2024-2025 is gepubliceerd op 23/10/2024 op 
de website van de Hoge Gezondheidsraad. COVID-19 - Belgische vaccinatiestrategie: 
seizoen 2024-2025 - Hoge Gezondheidsraad (hgr-css.be) 
Het  advies dat gegeven werd op de RMG van 13/06/2024, waarop de campagne mee 
gestoeld is, is terug te vinden op: 1.1_finaal_rmg_rapport_20240613_nl.pdf 
(belgium.be). 
5. Deze toelichting werd gegeven door Fabrice Peeters, algemeen coördinator van de Hoge 
Gezondheidsraad. 
6. a) Hiermee worden de medewerkers van het team Infectieziektebestrijding en 
vaccinatie van het Departement Zorg bedoeld. 
b) Het team Infectieziektebestrijding en vaccinatie zorgt voor beleidsvoorbereiding en 
uitvoering van o.a. het vaccinatiebeleid. 
c) De beleidsvoorbereiding en uitvoering inzake vaccinatie behoren tot de kerntaken 
en dus de dagelijkse werking van het team Infectieziektebestrijding en vaccinatie. 
Er worden enkel verslagen gemaakt van formele overlegmomenten, zoals de 
Vlaamse vaccinatiekoepel en het belanghebbendenoverleg.
d) De medewerkers van het team Infectieziektebestrijding en vaccinatie worden 
geëvalueerd conform de jaarlijkse PLOEG-cyclus zoals bepaald in VPS Deel IV. 
e) Ja, de administratie werkt onafhankelijk.
7. Het Departement Zorg adviseert op haar website het volgende  
(https://www.laatjevaccineren.be/over-vaccineren/ziektes/covid/waar-laten-
vaccineren-tegen-covid-en-griep):  
- Zowel voor covid- als voor griepvaccinatie kan je bij je huisarts, apotheker, 
thuisverpleegkundige, vroedkundige of gynaecoloog terecht.
Als je een afspraak voor vaccinatie maakt zullen zij bepalen wie wanneer aan bod 
kan komen en bij wie de covid- en griepvaccinatie gelijktijdig kan gebeuren. 
- Het Departement Zorg probeert laagdrempelig het covidvaccin aan te bieden aan 
alle burgers, ten einde een zo’n hoog mogelijke uptake onder de burgers te 
bekomen. 
- Het Departement Zorg handelt bovendien onafhankelijk van de Hoge 
Gezondheidsraad. Het Departement Zorg dient dan ook niet elke zin letterlijk vanuit 
het Hoge Gezondheidsraadadvies mee op te nemen op haar site. Gezien wij het 
covidvaccin aan alle burgers aanbieden, dient er volgens onze inschatting dan ook 
niet specifiek vermeld te worden dat ze hiervoor altijd eerst advies moeten inwinnen 
bij hun behandelende arts.   
8. Het Departement Zorg verwoordt op de site alles over vaccineren “personen met 
onderliggende gezondheidsproblemen zoals”, wat erop wijst dat deze lijst niet 
exhaustief is. Er zal echter bekeken worden of deze groepen (rokers, lichamelijk inactief 
en overmatig alcoholgebruik) duidelijker vermeld kunnen worden op de site. 
9. Het is belangrijk de context van de zin mee te geven. “Ook als je niet tot één van de 
groepen behoort, kun je je laten vaccineren tegen corona en griep als je dat wilt. Het 
is een eenvoudige manier om jezelf en andere gezond te houden!”
Het griepadvies van de HGR voor seizoen 2024-2025 geeft duidelijk aan (pagina 5): In 
observationele studies is gebleken dat vaccinatie van zorgverleners en huisgenoten de 
overdracht vermindert naar risicopersonen, wat leidt tot minder influenza-Like Illness 
(ILI) en complicaties, zoals blijkt uit studies die een daling in sterfte en medische 
bezoeken bij bewoners van verpleeghuizen aantonen wanneer personeel gevaccineerd 
wordt (Person et al, 2006). 
Daarnaast zijn er studies die aangeven dat het covidvaccin vermoedelijk toch ook de 
transmissie reduceert, in vergelijking met personen die niet gevaccineerd zijn:
- COVID-19 vaccins and SARS-CoV-2 transmission in the era of new variants: a 
review and perspective.  
https://pubmed.ncbi.nlm.nih.gov/35493113/#:~:text=COVID%2D19%20vaccine
s%20still%20likely,to%20vaccine%20status%20and%20timing
PMID: 35493113; PMCID: PMC8992234
Het is echter belangrijk mee te geven dat men er zich van bewust is dat er nog 
transmissie mogelijk is na covidvaccinatie, hetgeen eveneens in meerdere studies is 
aangetoond. https://pubmed.ncbi.nlm.nih.gov/33320052/ PMID: 33320052
