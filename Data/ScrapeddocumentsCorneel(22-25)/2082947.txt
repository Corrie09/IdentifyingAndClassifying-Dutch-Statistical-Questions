title: Erkenningsaanvragen geloofsgemeenschappen - Stand van zaken
thema: Integratie en Inburgering
Lokale overheden en Binnenlands bestuur
pdf link: https://docs.vlaamsparlement.be/pfile?id=2082947
thema link: https://www.vlaamsparlement.be/parlementaire-documenten/schriftelijke-vragen/1834797
SCHRIFTELIJKE VRAAG
nr. 9
van CHRIS JANSSENS
datum: 18 oktober 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
Erkenningsaanvragen geloofsgemeenschappen  -  Stand van zaken
Het regeerakkoord bepaalt: “We moderniseren het eredienstendecreet op basis van de 
studie van de Universiteit Antwerpen en zorgen op die manier voor een betere 
samenwerking tussen de Vlaamse overheid, de erkende erediensten en de lokale 
besturen.”
Het regeerakkoord herhaalt eigenlijk letterlijk wat ook al in het regeerakkoord van de 
vorige Vlaamse Regering stond. Tijdens de vorige zittingsperiode kwam er het nieuwe 
Erkenningsdecreet Lokale Geloofsgemeenschappen van 22 oktober 2021. Op basis van dat 
decreet werden in totaal 77 erkenningsaanvragen ontvankelijk verklaard: 59 moskeeën, 9 
orthodoxe kerken en 9 protestantse kerken. Op 7 juni 2023 werden 6 lokale 
geloofsgemeenschappen erkend (2 islamitische, 2 orthodoxe en 2 protestants-
evangelische).
Sindsdien gebeurden er geen erkenningen meer. De bevoegde ministers in de vorige 
Vlaamse Regering (Bart Somers en Gwendolyn Rutten) hebben nooit duidelijkheid willen 
bieden waarom er nooit een beslissing werd genomen met betrekking tot de andere 
erkenningsaanvragen. Een vaststelling is alleszins dat veel van de erkenning aanvragende 
islamitische geloofsgemeenschappen (moskeeën) behoren tot de Diyanet-koepel, die 
onder het gezag staat van de Turkse overheid, die er de koers uitstippelt.
1. Wat is de stand van zaken met betrekking tot de genoemde erkenningsaanvragen? 
Zijn er inmiddels nog erkenningsaanvragen die positief werden beslist of die 
ingetrokken werden?
2. Kan de minister meedelen waarom de erkenning van zoveel geloofsgemeenschappen 
zo lang aansleept? Welke bezwaren verhinderen de erkenning?
3. Welke initiatieven zijn er inmiddels nog genomen voor wat betreft de lopende 
erkenningsdossiers? Zijn er desgevallend nog (bijkomende) onderzoeksdaden gesteld 
door de informatie- en screeningsdienst lokale geloofsgemeenschappen (ISD)?
4. Welke initiatieven zijn of worden inmiddels nog genomen in verband met de moskeeën 
die aangesloten zijn bij de Turkse Diyanet-koepel? Is de minister niet van oordeel dat 
de verbondenheid van die moskeeën met de Turkse overheid de facto betekent dat de 
erkenningscriteria niet worden nageleefd?
5. Welke communicatie is er inmiddels nog gevoerd richting erkenningszoekende 
geloofsgemeenschappen? Waarover handelde die en wanneer gebeurde ze?
6. Zijn er na de aangehaalde erkenningsaanvragen door geloofsgemeenschappen die een 
beroep konden doen op de verkorte erkenningsprocedure, nog andere 
erkenningsaanvragen ingediend? Zo ja, door welke geloofsgemeenschappen en wat is 
in die erkenningsdossiers de stand van zaken?
7. Welke ‘modernisering van het erkenningsdecreet’ wil de minister nog doorvoeren en 
welke initiatieven plant zij in dat verband?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
ANTWOORD
op vraag nr. 9 van 18 oktober 2024
van CHRIS JANSSENS
1-3+5.In het kader van de verkorte erkenningsprocedure vermeld in artikel 67 van het 
Erkenningsdecreet Lokale Geloofsgemeenschappen van 22 oktober 2021 (hierna: 
Erkenningsdecreet) werden 77 ontvankelijke erkenningsaanvragen (59 
islamitische, 9 protestantse en 9 orthodoxe) ingediend door de representatieve 
organen van de betrokken erediensten. Een ontvankelijke erkenningsaanvraag van 
één protestantse lokale geloofsgemeenschap werd in 2023 ingetrokken door het 
representatief orgaan van de Protestants-Evangelische eredienst.
Het Grondwettelijk Hof vernietigde op 20 juli 2023 2 erkenningscriteria van het 
Erkenningsdecreet, met name:
▪het verbod op buitenlandse financiering of ondersteuning die afbreuk doet aan 
de onafhankelijkheid van de lokale geloofsgemeenschap;
▪het verbod op rechtstreekse of onrechtstreekse bezoldiging door een 
buitenlandse overheid van de bedienaars van de eredienst. 
Het Grondwettelijk hof oordeelde dat deze verbodsbepalingen niet voldeden aan de 
voorzienbaarheidsvereiste, dat stelt dat wettelijke bepalingen die beperkingen 
inhouden op de vrijheid van godsdienst en eredienst het voorwerp van een 
voldoende toegankelijke en precieze regeling moeten uitmaken. De vernietigde 
verbodsbepalingen waren volgens het Grondwettelijk Hof te algemeen geformuleerd 
waardoor ze aan de betrokken lokale geloofsgemeenschappen niet toelieten om op 
voldoende voorzienbare wijze te weten welke buitenlandse financiering of 
ondersteuning is toegestaan en welke niet. Naast het niet voldoen aan de 
voorzienbaarheidsvereiste achtte het Grondwettelijk Hof de vernietigde 
erkenningscriteria ook niet proportioneel in het licht van de vrijheid van godsdienst. 
Gelet op het belang tot vrijwaring van de onafhankelijke werking van onze lokale 
geloofsgemeenschappen van ongewenste vormen van buitenlandse beïnvloeding, 
heeft de Vlaamse decreetgever het Erkenningsdecreet gewijzigd met inachtneming  
van de door het Grondwettelijk Hof geformuleerde opmerkingen inzake de 
voorzienbaarheids- en proportionaliteitsvereisten ten aanzien van de vrijheid van 
godsdienst. Meer bepaald werden met het ‘decreet van 26 april 2024 
tot wijziging van het erkenningsdecreet lokale geloofsgemeenschappen van 22 
oktober 2021’ (hierna: Wijzigingsdecreet) nieuwe erkenningscriteria ingevoerd met 
betrekking tot het vrijwaren van de onafhankelijke werking van het (toekomstig) 
bestuur van de eredienst.
Op het moment dat het Wijzigingsdecreet in werking is getreden op 16 mei 2024 
waren er 70 lopende erkenningsaanvragen waarover nog geen eindbeslissing was 
genomen. Omwille van de onmiddellijke werking van het Wijzigingsdecreet, dienden 
derhalve alle 70 erkenningsaanvragen bijkomend getoetst te worden op het voldoen 
aan de nieuwe erkenningscriteria. Dit betekende concreet dat:
▪De 70 erkenningszoekende lokale geloofsgemeenschappen hun 
erkenningsaanvraag opnieuw dienden te actualiseren in functie van de nieuwe 
erkenningscriteria van het Wijzigingsdecreet en via hun representatief orgaan 
uiterlijk op 15 oktober 2024 opnieuw in te dienen bij het Agentschap 
Binnenlands Bestuur.
▪De geactualiseerde erkenningsaanvragen opnieuw voor advies moeten worden 
voorgelegd aan de  adviserende actoren (de provincies, de gemeenten en de 
federale minister van Justitie).
▪De ISD bijkomende screenings moet verrichten om te onderzoeken of de 
erkenningszoekende lokale geloofsgemeenschappen voldoen aan de nieuwe 
erkenningscriteria van het Wijzgingsdecreet.
 
Op 7 juni 2024 werden de 70 erkenningszoekende lokale geloofsgemeenschappen 
door het Agentschap Binnenlands Bestuur schriftelijk geïnformeerd over de nieuwe 
erkenningscriteria van het Wijzigingsdecreet die bijkomend zullen getoetst worden 
en dat ze hierover spoedig zullen gecontacteerd worden door het Agentschap 
Binnenlands Bestuur met het oog op de actualisering van de erkenningsaanvragen. 
Op 9 juli 2024 ontvingen de 70 erkenningszoekende lokale geloofsgemeenschappen 
dan ook per schriftelijk schrijven van het Agentschap Binnenlands Bestuur de nodige 
richtlijnen met betrekking tot de actualisering van hun lopende 
erkenningsaanvraag. In de dagen na het schrijven van 9 juli 2024 namen de 
inspecteurs van de ISD met alle 70 erkenningszoekende lokale 
geloofsgemeenschappen eveneens telefonisch contact op om ze extra duiding te 
geven over de richtlijnen inzake de actualisatie van de erkenningsaanvragen.
Van de 70 lopende erkenningsaanvragen, dienden de betrokken representatieve 
organen voor 68 lokale geloofsgemeenschappen (55 islamitische, 7 orthodoxe en 6 
protestantse) effectief een geactualiseerde erkenningsaanvraag in. Voor twee 
islamitische geloofsgemeenschappen heeft het betrokken representatief orgaan 
geen geactualiseerde erkenningsaanvraag ingediend op de uiterlijke 
indieningsdatum van 15 oktober 2024. 
De recent ingediende 68 geactualiseerde erkenningsaanvragen werden aan de 
adviserende actoren (provincies en gemeenten) bezorgd met het verzoek om 
binnen een termijn van 4 maanden hierover een advies te willen geven in het licht 
van de nieuwe erkenningscriteria van het Wijzigingsdecreet én de andere 
erkenningscriteria van het Erkenningsdecreet. Eveneens werd aan de federale 
minister van Justitie verzocht om een geactualiseerd veiligheidsadvies te willen 
geven over de 68 hangende erkenningsaanvragen.
Tegelijkertijd met de adviesaanvraag aan de adviserende actoren werd door de ISD 
een nieuw screeningsonderzoek gestart voor elk van de 68 geactualiseerde 
erkenningsaanvragen. Waarbij wordt onderzocht of de erkenningszoekende lokale 
geloofsgemeenschappen voldoen aan alle erkenningscriteria van het 
Erkenningsdecreet, inclusief de nieuwe erkenningscriteria ingevoerd door het 
Wijzgingsdecreet. De screeningsonderzoeken zijn op heden lopende waarbij de ISD 
plaatsbezoeken verricht en alle informatie bij de lokale geloofsgemeenschappen en 
de adviserende actoren inwint die nodig is om op adequate wijze te kunnen toetsen 
of aan alle erkenningscriteria is voldaan. Voor elk afgewerkt screeningsonderzoek 
stelt de ISD een adviesrapport op dat conform artikel 67, §5, eerste lid van het 
Erkenningsdecreet wordt bezorgd aan mij als bevoegde erkenningsverlenende 
minister. Op basis hiervan zal ik vervolgens per erkenningszoekende lokale 
geloofsgemeenschap een gemotiveerde en weloverwogen eindbeslissing nemen 
over het al dan niet toekennen van een erkenning.
4. Het al dan niet behoren van een lokale geloofsgemeenschap tot een welbepaalde 
strekking is geen erkenningscriterium gelet op de grondwettelijk gewaarborgde 
vrijheid van godsdienst (art. 19 GW) en de organisatorische autonomie van de 
eredienst (art. 21 GW). Het enige toetsingskader waaraan erkende en 
erkenningszoekende lokale geloofsgemeenschappen worden getoetst zijn de 
verplichtingen die voortvloeien uit het Erkenningsdecreet van 22 oktober 2021 en het 
Eredienstendecreet van 7 mei 2004. Indien wordt vastgesteld dat lokale 
geloofsgemeenschappen niet meer voldoen aan hun verplichtingen zal hiertegen op 
passende en kordate wijze opgetreden worden binnen het decretaal vastgelegd 
erkennings- en sanctiekader. 
5-6.In het kader van het standaardtraject van vier jaar hebben op heden 2 orthodoxe 
lokale geloofsgemeenschappen via hun representatief orgaan een erkenningsaanvraag 
ingediend:
▪Orthodoxe Parochie Heilige Sophrony de Athoniet te Antwerpen (indieningsdatum: 
16 november 2023);
▪Orthodoxe Parochie Sint-Georges en Sint-Aho te Mechelen (indieningsdatum: 13 
maart 2024).
Beide erkenningsaanvragen worden momenteel opgevolgd door de ISD. Het vierjarig 
erkenningstraject verloopt in twee fasen conform de artikelen 13 en 14 van het 
Erkenningsdecreet. 
In de eerste fase, die loopt tot uiterlijk 22 maanden na de start van het 
erkenningstraject, geven de adviserende actoren (het representatief orgaan, de 
provincie en de gemeente) een tussentijds advies over de erkenningszoekende lokale 
geloofsgemeenschap. Voor de ISD ligt de klemtoon in deze fase op het grondig 
informeren van de erkenningszoekende geloofsgemeenschap over het verloop van de 
erkenningsprocedure en de wijze waarop aan de erkenningscriteria blijvend kan 
voldaan worden.  Onder andere wordt door de ISD informatie verleend over het 
opstellen en indienen van de begroting, de jaarrekeningen en het meerjarenplan, het 
bijhouden van het giftenregister, het melden van wijzigingen in de bestuursmandaten, 
het bijhouden en indienen van de vergadernotulen, het vrijwaren van de 
onafhankelijke werking van het toekomstig bestuur van de eredienst, het onderhouden 
van een duurzame relatie met de lokale overheid, etc. De ISD is bij de voornoemde 
twee orthodoxe erkenningszoekende lokale geloofsgemeenschappen gestart met het 
verrichten van plaatsbezoeken om ze te informeren  over de erkenningscriteria en 
heeft eveneens contacten gelegd met de betrokken adviserende actoren met name de 
provincie Antwerpen en de gemeenten Antwerpen en Mechelen. 
In de tweede fase van het erkenningstraject die loopt vanaf de 22ste maand tot het 
einde van het vierjarig erkenningstraject (48ste maand) verschuift de klemtoon van de 
ISD naar het controleren van het toekomstig bestuur van de eredienst op het voldoen 
aan de erkenningscriteria en bezorgt ze aan mij, als bevoegd erkenningsverlenende 
minister, op het einde van het erkenningstraject per erkenningsaanvraag een 
omstandig adviesrapport over de mate waarin een erkenningszoekende lokale 
geloofsgemeenschap heeft voldaan aan alle erkenningscriteria. Op het einde van deze 
fase bezorgen eveneens de adviserende actoren (provincie, gemeente en 
representatief orgaan) een eindadvies waarin ze beoordelen in welke mate de 
erkenningszoekende lokale geloofsgemeenschap voldoet aan alle erkenningscriteria. 
Tijdens deze fase wordt bovendien door de federale minister van Justitie een federaal 
veiligheidsadvies bezorgd over elementen die betrekking hebben op de veiligheid van 
de staat en de openbare orde. Voor dit federaal veiligheidsadvies wint de federale 
minister van Justitie het advies in van de federale veiligheids- en inlichtingendiensten 
zoals de Staatsveiligheid, OCAD en de politie.
7. In het Vlaams regeerakkoord 2024-2029 staat inderdaad vermeld dat de Vlaamse 
Regering de ambitie heeft om het Eredienstendecreet van 7 mei 2004 te moderniseren 
op basis van de evaluatiestudie van 12 april 2024 van de Universiteit Antwerpen met 
het oog op een betere samenwerking tussen de Vlaamse overheid, de erkende 
erediensten en de lokale besturen. 
Momenteel kan ik echter nog niet meegeven welke aspecten van het 
Eredienstendecreet specifiek zullen worden gemoderniseerd. De concrete uitwerking 
door de Vlaamse Regering van de beleidsopties en aanbevelingen uit de 
evaluatiestudie zullen het resultaat zijn van een traject dat hiervoor zal worden 
opgestart in samenwerking met experten, het Agentschap Binnenlands Bestuur en de 
betrokken stakeholders zoals de federale overheid, de representatieve organen van de 
eredienst, de provincies en de lokale besturen.
