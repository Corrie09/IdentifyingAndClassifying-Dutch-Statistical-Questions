title: Stadsvernieuwingsproject stationsomgeving Ronse - Stand van zaken
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2058007
thema link: https://www.vlaamsparlement.be/parlementaire-documenten/schriftelijke-vragen/1813753
SCHRIFTELIJKE VRAAG
nr. 172
van MIEKE SCHAUVLIEGE
datum: 19 maart 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Stadsvernieuwingsproject stationsomgeving Ronse  -  Stand van zaken
Er komt maar geen schot in de opfrissing van de stationsomgeving in Ronse. Er is nog 
altijd geen duidelijkheid over de overdracht en renovatie van de beschermde stalen 
wandelbrug Passerelle, de beschermde goederenloods staat leeg en is net zoals de 
Passerelle in belabberde staat, het beschermd stationsgebouw staat al twee jaar leeg 
zonder enig vooruitzicht enzovoort.
Op 27 november 2020 kende de Vlaamse Regering middelen toe voor vijf 
stadsvernieuwingsprojecten. Zo werd er voor Ronse een Conceptstudie stationsomgeving' 
aangekondigd. Al in de zomer van 2021 werd het studiebureau Buur (Sweco) ervoor 
aangesteld. Bijna drie jaar later werd de studie nog altijd niet opgeleverd.
1. Wat is de stand van zaken van de studie? Wanneer wordt ze opgeleverd?
2. Hoe verklaart de minister dat de studie nog altijd niet is afgerond?
3. Zijn er volgens de minister betrokken partners die het welslagen van de studie hebben 
bemoeilijkt (bijvoorbeeld stad Ronse, NMBS, Infrabel, ...)?
4. Hoe evalueert de minister de rol en de inbreng van de verschillende partners?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 172 van 19 maart 2024
van MIEKE SCHAUVLIEGE
1. De studie Heraanleg Stationsomgeving Ronse werd in maart 2023 opgeleverd door het 
bureau BUUR Part of Sweco. Op basis van het ontwerpend onderzoek, de bijhorende 
evaluatie en het uitgangspunt voor het vinden van een mogelijk compromis, werd een 
onderhandelingstraject opgezet tussen Stad Ronse en NMBS. Na meer dan een jaar van 
bilateraal overleg werd geconstateerd dat het onderhandelingstraject geen compromis 
heeft opgeleverd en ook niet op korte termijn hier perspectief toe biedt. De standpunten 
van Stad Ronse en NMBS verschillen hiervoor te veel van elkaar, en de posities die elk 
inneemt liggen nog steeds ver uit elkaar.
Het bestuur en de administratie van Stad Ronse beslisten in samenspraak met mijn 
administratie (team Stedenbeleid) om het onderhandelingstraject met NMBS over de 
ontwikkelingsmogelijkheden op diens gronden, voor een niet nader bepaalde duur ‘on 
hold’ te zetten. Dit - samen met het afronden van de conceptstudie - betekent echter 
geen eindpunt in het stadsvernieuwingstraject voor de heraanleg van de 
stationsomgeving.
De conceptstudie was slechts een verkennende studie, die de stad verschillende 
inzichten opleverde voor een vervolgtraject.
2. De studie is afgerond.
3-4.De gesprekken met de publieke partners NMBS en Infrabel verliepen moeizaam. 
Intussen is er een nieuw onderhandelingstraject opgestart tussen Stad Ronse en 
NMBS. 
