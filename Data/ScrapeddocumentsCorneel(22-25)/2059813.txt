title: Naadloze flexibele trajecten (NAFT's) - Inspecties
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=2059813
thema link: https://www.vlaamsparlement.be/parlementaire-documenten/schriftelijke-vragen/1813624
SCHRIFTELIJKE VRAAG
nr. 312
van EMINE GÜL ISCI
datum: 18 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Naadloze flexibele trajecten (NAFT’s)  -  Inspecties
Sinds 2019 werden de middelen voor de NAFT-trajecten overgedragen aan het 
beleidsdomein Welzijn. Daardoor vallen de NAFT-inspecties onder de gezamenlijke 
bevoegdheid van Zorginspectie en de onderwijsinspectie. Samen met verschillende 
stakeholders werd een referentiekader NAFT-kwaliteit (R-NAFT) opgemaakt.
Op basis van het R-NAFT werkten beide inspectiediensten samen een toetsings- en een 
handhavingskader uit. De NAFT-inspecties worden uitgevoerd in gemengde teams 
Zorginspectie/onderwijsinspectie en gaan van start in mei 2023.
1. Hoeveel NAFT-inspecties zijn er tot op heden uitgevoerd? Wat waren daarvan de 
resultaten?
2. Welke conclusies trekt de minister uit de inspecties?
3. Wat is de geambieerde frequentie van de doorlichtingen?
4. Waarom worden de verslagen van de NAFT-inspecties niet actief op de website van het 
Departement Welzijn, Volksgezondheid en Gezin (DWVG) gepubliceerd, net zoals dat 
het geval is voor de kinderopvang en de scholen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 312 van 18 maart 2024
van EMINE GÜL ISCI
1. In 2023 zijn er nog 4 inspecties uitgevoerd.
In 2024 zijn er 10 gepland tussen 19 februari en 3 mei, hiervan zullen er op
22/03/24: 6 ;
19/04/24: 8 ;
03/05/24: 10 uitgevoerd zijn.
2. Jaarlijks in juni wordt er een terugkoppeling gedaan op het NAFT- sectoroverleg. 
Hierop worden algemene bevindingen uit de voorbije inspecties gecommuniceerd. In 
juni 2023 gebeurde deze terugkoppeling een eerste keer op basis van de 4 inspecties 
die toen gedaan waren. 
Er waren: - 2 verslagen met een gunstig advies;
-  2 verslagen met een gunstig advies met bemerkingen. 
Algemene bevindingen waren dat:
-Er mooie voorbeelden van goede praktijken aangetroffen werden;
-Het zichtbaar was dat het sectoraal overleg werk gemaakt had van gelijk gerichtheid 
en visievorming;
-Er verschillen vastgesteld werden tussen de aanbieders vb. op vlak van het beleid 
leer -en leefomgeving, veiligheid en hygiëne, maar ook wat structuren betreft om 
een begeleiding vorm te geven of op vlak van het vormingsaanbod. Hierbij werd 
opgemerkt dat het aanbod van verschillende NAFT-aanbieders elkaar regionaal 
aanvult; 
-Er een groeiend kwaliteitsbewustzijn was, mede in de voorbereiding op de inspectie
-Er sprake was van een open communicatie en een reflecterend vermogen.
Er werd ook een signaal gecapteerd dat tijdens deze inspecties geuit werd, met name 
de bezorgdheid voor de continuering van de complexe zorg die nodig is bij 17-jarigen 
op het einde van of na hun schoolloopbaan. 
3. Er zijn 19 NAFT aanbieders. Hierbij zijn er 3 grote organisaties, waar er in meerdere 
afdelingen een inspectie gepland wordt. Hierdoor komt het aantal inspectieplaatsen op 
41. In de voorlopige planning wordt uitgegaan van een frequentie van inspecties om 
de 5 jaar en van 10 inspecties per jaar. Er moet immers ook ruimte gelaten worden 
voor opvolging van NAFT-aanbieders die mogelijks een ongunstig advies zullen krijgen 
en sneller dan de termijn van 5 jaar opnieuw geïnspecteerd moeten worden. Daarom 
wordt de planning jaarlijks overlopen en geüpdatet.
4. De verslagen worden wel gepubliceerd:
Naadloos flexibel traject (NAFT) | Departement Zorg (departementwvg.be)
Zoekresultaten zorgvoorzieningen - CoBRHA Viewer (departementzorg.be)
