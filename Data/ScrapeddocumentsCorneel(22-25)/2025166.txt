title: Stikstofreducerende technieken - Uniforme benadering
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2025166
thema link: https://www.vlaamsparlement.be/parlementaire-documenten/schriftelijke-vragen/1787948
SCHRIFTELIJKE VRAAG
nr. 121
van LEO PIETERS
datum: 13 december 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Stikstofreducerende technieken  -  Uniforme benadering
Ondanks het feit dat het Wetenschappelijk Comité Luchtemissies Veeteelt (WeComV) 
ondertussen al enkele maanden geleden opgestart werd, blijft het erg moeilijk om nieuwe 
stikstofreducerende technieken op de AEA- of PAS-lijst te krijgen. (AEA: 
ammoniakemissiearm, PAS: Programmatische Aanpak Stikstof)
Bij zo goed als elk dossier kwam tot nu toe de opmerking dat er onvoldoende 
wetenschappelijke informatie werd aangeleverd om tot een sluitende conclusie te komen 
over het reducerend vermogen. De Belgische Federatie van de Uitrusting voor de 
Landbouw, de Tuinbouw, de Veeteelt en de Tuin, Fedagrim, reageerde daar terecht 
verbolgen op: “Hoe kunnen fabrikanten iets uitbrengen als er geen wetenschappelijke 
consensus is over de meetprotocollen?”
Zo is er bijvoorbeeld het dossier van de emissiearme vloeren van Cobefa. “De emissiearme 
vloeren die reeds op de PAS-lijst staan, zijn vloeren die onder 1,5 procent helling worden 
gelegd. Deze halen een emissiereductiepercentage van 25 procent. Onze nieuwe vloer ligt 
onder een 3-procent helling zodat alles sneller afgevoerd wordt en we daardoor 
logischerwijs minder emissies hebben en hogere emissiereducerende percentages halen. 
Hiervoor werken we samen met een Nederlandse partner.”, aldus Cobefa-zaakvoerder 
Jeroen Decock.
Het dossier kreeg echter een negatief advies van WecomV omdat het geen meetrapport 
bevatte. Het Monteny-model dat gebruikt werd, wordt als onvoldoende gevalideerd 
beschouwd door WeComV om de resultaten ervan als basis te gebruiken voor het 
toekennen van een reductiepercentage. Uit het dossier kan afgeleid worden dat het 
meetprotocol dat in Nederland wordt gebruikt, in België niet wetenschappelijk aanvaard 
wordt. Decock vraagt zich af via welk model de dossiers dan wel geëvalueerd kunnen 
worden: “WeComV beschikt alvast niet over documentatie die ons verder kan helpen.” 
Decock roept de Vlaamse overheid op om voor een goede regeling te zorgen zodat nieuwe 
technieken geïntroduceerd kunnen worden. “Een uniforme modelmatige benadering voor 
alle technieken zou hierbij het streefdoel moeten zijn”, aldus de Cobefa-zaakvoerder.
1. In welke mate zal de Vlaamse Regering bijdragen aan de ontwikkeling/opmaak van 
een uniforme modelmatige benadering voor alle technieken, zoals gevraagd door o.a. 
Fedagrim en Cobefa-zaakvoerder Jeroen Decock, om zo makkelijker nieuwe 
stikstofreducerende technieken te laten introduceren en aldus de innovatie in de 
Vlaamse landbouwsector te ondersteunen? Acht de minister dat überhaupt opportuun? 
Zo niet, waarom niet?
2. Welke stappen heeft de Vlaamse Regering al concreet gezet voor de ontwikkeling en 
opmaak van een uniforme modelmatige benadering voor alle stikstofreducerende 
technieken?
Deze vraag werd gesteld aan de ministers Zuhal Demir (194), Jo Brouns (121)
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
GECOÖRDINEERD ANTWOORD
op vraag nr. 121 van 13 december 2023
van LEO PIETERS
1. Een goede wetenschappelijke toetsing blijft essentieel. Door de installatie van het 
nieuwe WeComV is er nog geen volledige duidelijke lijn gekend hoe de ingediende 
dossiers het best onderbouwd kunnen worden of welk meetprotocol gevolgd moet 
worden. Ik vind het dan ook heel belangrijk dat er vanuit het WeComV meetprotocollen 
ter beschikking gesteld worden zodat de fabrikanten de correcte metingen kunnen 
uitvoeren of gevalideerde modellen kunnen toepassen. Wanneer een fabrikant nog 
metingen moet uitvoeren, is het meer dan aangewezen om het meetplan op voorhand 
door het WeComV te laten beoordelen. Met deze manier van werken kan de 
meetmethodiek nadien bij het beoordelen van het dossier ook aanvaard worden door 
het WeComV om de emissiereductie te bepalen.
2. We komen tegemoet aan deze vraag in het nieuwe voorstel van decreet aangaande de 
ammoniakemissiereducerende maatregelen, waar binnen de 3 maand na de 
inwerkingtreding van het decreet een overzicht beschikbaar moet zijn van beschikbare 
meetprotocollen. Bovendien is in datzelfde decreet opgenomen dat het WeComV via 
een ‘fastlane’-procedure technieken kan beoordelen die al erkend zijn in andere landen 
zoals Nederland.
