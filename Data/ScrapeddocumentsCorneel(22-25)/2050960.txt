title: Justitiehuizen - Slachtofferonthaal
thema: Justitie en Handhaving
pdf link: https://docs.vlaamsparlement.be/pfile?id=2050960
thema link: https://www.vlaamsparlement.be/parlementaire-documenten/schriftelijke-vragen/1805233
SCHRIFTELIJKE VRAAG
nr. 363
van KATRIEN SCHRYVERS
datum: 22 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Justitiehuizen  -  Slachtofferonthaal
De justitiehuizen hebben een belangrijke opdracht met betrekking tot slachtofferonthaal. 
De dienst Slachtofferonthaal kan tussenkomen zodat men, als slachtoffer of als 
na(ast)bestaande van het slachtoffer, de nodige informatie en bijstand krijgt tijdens de 
hele gerechtelijke procedure (vanaf de indiening van de klacht tot de strafuitvoering) en 
zodat men zijn rechten kan doen gelden. 
De magistraat die het dossier behandelt, kan vragen dat een justitieassistent tussenkomt 
als hij/zij oordeelt dat de omstandigheden of de gevolgen van het misdrijf bijstand 
vereisen. In sommige gevallen is dat verplicht, nl. bij: 1. opzettelijke misdrijven die het 
overlijden van het slachtoffer hebben veroorzaakt en de pogingen daartoe; 2. 
onopzettelijke misdrijven die het overlijden hebben veroorzaakt (bijvoorbeeld een 
verkeersongeval); 3. verdachte overlijdens; 4. gevallen waarin uitdrukkelijk voorzien is in 
de tussenkomt van de dienst Slachtofferonthaal (bijvoorbeeld bij de opsporing van 
vermiste personen of bij partnergeweld als de dader ter beschikking wordt gesteld van het 
parket). 
Sinds september 2022 gebeurt er niet enkel bij de zorgcentra, maar in alle zedenzaken 
een automatische vatting van de dienst Slachtofferonthaal.
Mensen kunnen ook zelf contact opnemen met een justitieassistent. De justitieassistent zal 
dan toestemming vragen aan de magistraat om tussen te komen. 
Uit de cijfers die ik al opvroeg (meest recente schriftelijke vraag nr. 372 van 23 januari 
2023) bleek dat het aantal dossiers bij de diensten Slachtofferonthaal van de justitiehuizen 
de laatste jaren sterk gestegen was. 
1. Hoeveel keer werden de Vlaamse justitiehuizen in 2023 ingeschakeld om 
ondersteuning te bieden aan slachtoffers? Graag een opdeling per justitiehuis en per 
maand.
2. Welke evolutie is daarin merkbaar tegenover de voorgaande jaren? Hoe verklaart de 
minister dat?
3. Over welke misdrijven ging het dan? Graag een opdeling per justitiehuis en per 
categorie van misdrijf.
4. Welke evolutie is daarin merkbaar tegenover de voorgaande jaren? Hoe verklaart de 
minister dat?
5. In hoeveel van de dossiers kwam de dienst Slachtofferonthaal in 2023 tussen nadat 
het slachtoffer daarom vroeg? Graag een opdeling per justitiehuis.
6. In hoeverre noopt de evolutie in het aantal dossiers slachtofferonthaal tot versterking 
van de capaciteit?
7. Hoeveel medewerkers waren er op datum van 31 december 2023 werkzaam in de 
verschillende justitiehuizen, opgedeeld naar justitiehuis en specifieke taakstelling per 
justitiehuis?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 363 van 22 februari 2024
van KATRIEN SCHRYVERS
1-2.Elk jaar opnieuw wordt het recordaantal nieuwe dossiers gebroken. Vorig jaar 
overschreden de diensten slachtofferonthaal (DSO) zelfs de grens van 11.000 nieuwe 
dossiers. De stijging in 2023 is minder opvallend dan in 2022, maar toch kwamen er 
6,78% meer nieuwe dossiers binnen. 
Tabel 1 geeft een overzicht van het totaal aantal nieuwe dossiers slachtofferonthaal in 
de periode 2017 tot en met 2023.
Tabel 1. Aantal nieuwe dossiers DSO - 2017-2023
2017 2018 2019 2020 2021 2022 2023
4925 5310 6052 6678 8400 10403 11108
Tabel 2 geeft een overzicht van het aantal nieuwe dossiers in 2023 per maand en per 
justitiehuis.
Tabel 2. Aantal nieuwe dossiers DSO 2023
DSO Jan Feb Mrt Apr Mei Jun Jul Aug Sep Okt Nov Dec  
JH Antwerpen 202 205 192 156 181 196 212 179 161 201 183 155 2223
JH Brugge 63 72 57 69 65 75 53 61 76 68 55 61 775
JH Brussel 85 62 62 61 55 63 65 58 41 73 46 50 721
JH Dendermonde 89 71 68 73 57 69 50 55 67 78 73 79 829
JH Gent 95 81 117 101 101 114 92 82 89 96 107 72 1147
JH Hasselt 53 63 49 86 65 24 73 51 110 69 60 41 744
JH Ieper 23 19 20 11 17 14 17 10 17 22 16 15 201
JH Kortrijk 86 80 73 63 55 76 47 51 59 52 81 51 774
JH Leuven 66 75 83 57 70 78 56 67 57 58 65 66 798
JH Mechelen 44 47 77 54 55 55 41 59 41 44 47 47 611
JH Oudenaarde 35 29 32 40 29 40 32 44 24 39 42 32 418
JH Tongeren 72 63 32 63 54 61 67 67 51 63 59 43 695
JH Turnhout 97 62 111 55 78 87 75 94 63 91 83 77 973
JH Veurne 21 9 21 14 19 17 8 18 10 23 18 21 199
Totaal 1031 938 994 903 901 969 888 896 866 977 935 810 11108
De cijfers zitten in stijgende lijn sinds het begin van de legislatuur. Deze stijging kan 
verklaard worden door verschillende factoren:
•Sinds 2020 is er op mijn initiatief een nieuwe systematische vatting voor dossiers 
vanuit de Zorgcentra na Seksueel Geweld (ZSG’s). Met de opening van het ZSG in 
Genk (in februari 2023) is er nu een ZSG in elke provincie en dat vertaalt zich ook 
in de cijfers. Jaarlijks gaat het zo om ongeveer 1000 dossiers. Jammer genoeg vindt 
nog niet iedereen de weg naar een Zorgcentrum en ook voor die mensen moeten 
we er zijn. Daarom werkt het College van procureurs-generaal momenteel op mijn 
initiatief een verplichting uit om niet enkel slachtoffers die bij een Zorgcentrum 
terecht kwamen toe te leiden naar slachtofferonthaal, maar dit voor alle slachtoffers 
van (poging tot) verkrachting te doen. Ik hoop dan ook dat deze broodnodige 
richtlijn er ook effectief zeer snel zal komen.
•In het kader van de strafuitvoering, dus na een uitspraak van de rechtbank, is de 
verplichting om slachtofferonthaal te vatten bij (poging tot) verkrachting, 
onafhankelijk van een aanmelding bij een ZSG, er al wel langer. Ook die verplichting 
kwam er op mijn initiatief in september 2022. Deze verplichting geldt ook voor 
misdrijven die de dood veroorzaken en pogingen daartoe.
•In december 2021 heb ik het College van procureurs-generaal gevraagd om toe te 
zien op de toepassing van COL 16/2012 voor wat betreft de vattingen voor 
slachtoffers van minderjarige daders. Ik merkte in de praktijk namelijk op dat in 
die gevallen, ook bij zeer zware feiten, amper werd doorverwezen naar 
slachtofferonthaal. Ik vind het hallucinant dat slachtoffers van minderjarige daders 
zo lang niet dezelfde bijstand hebben gekregen als slachtoffers van meerderjarige 
daders. Een slachtoffer is een slachtoffer, onafhankelijk wie de dader is. In overleg 
met jeugdmagistraten en jeugdrechters hebben we daarom verdere afspraken 
uitgewerkt om ook bij minderjarige daders slachtofferonthaal te vatten. 
•De parketten zijn zich, onder andere dankzij de sensibilisering door de diensten 
slachtofferonthaal, steeds meer bewust van het belang van de vatting door de 
dienst slachtofferonthaal. Daardoor zetten de parketten enerzijds meer in op een 
nauwere toepassing en opvolging van de systematische vattingen en anderzijds 
zien we dat de individuele magistraten hierbij ook een belangrijke rol spelen. Zij 
kunnen de dienst slachtofferonthaal, naast de systematische vattingen, namelijk 
ook vatten als ze van oordeel zijn dat een tussenkomt van de dienst 
slachtofferonthaal een meerwaarde kan betekenen. Door de hogere bewustwording 
van het belang van de dienst zien we dat het ook steeds meer gebeurd. Dit zien we 
ook terug in de bevraging die op mijn vraag in 2022 werd georganiseerd bij o.m. 
de magistraten. De magistraten bleken zeer tevreden te zijn over de dienstverlening 
door de diensten slachtofferonthaal. Doordat ze het werk van de diensten 
slachtofferonthaal hoog inschatten, doen ze maar al te graag beroep op hun 
professionalisme en expertise om de slachtoffers te informeren en te ondersteunen. 
3-4.Wat de misdrijven betreft, vindt u hieronder een grafiek van het aantal feiten van een 
bepaalde feitencategorie die geregistreerd werden in de nieuwe dossiers van 2023. In 
bijlage vindt u een detail van de feiten per feitencategorie per justitiehuis. 
In vergelijking met vorig jaar blijven de verhoudingen quasi gelijk. De feitencategorie 
‘misdrijven tegen personen’ (met daarin o.a. (poging) moord, (poging) doodslag, 
stalking) en ‘zedenmisdrijven’ vertegenwoordigen respectievelijk 44,15% en 37,69% 
van de misdrijven in 2023. Dat is ook logisch vermits het net in die dossiers is dat de 
dienst slachtofferonthaal systematisch gevat moet worden.
Grafiek 1. Aantal geregistreerde feiten per feitencategorie
5. Tabel 3 toont aan dat in 2023 het slachtoffer in 248 dossiers zelf het initiatief genomen 
heeft om de tussenkomst van de dienst slachtofferonthaal te vragen. 
Volledigheidshalve voeg ik eraan toe dat er ook 63 na(ast)bestaanden hiertoe het 
initiatief hebben genomen. Het is een relatief klein aantal (in 2,81% van het totaal 
aantal nieuwe dossiers in 2023). Zoals ik vorig jaar ook al aangaf, kan dit voor een 
deel verklaard worden doordat de diensten slachtofferonthaal in de zwaarste dossier 
zelf contact opnemen met het slachtoffer en/of de na(ast)bestaanden.
Tabel 3. Slachtoffer/na(ast)bestaanden als initiatiefnemer voor tussenkomst DSO – 2023
 Slachtoffer Na(ast)bestaanden
Antwerpen 39 6
Brugge   
Brussel   
Dendermonde 27 6
Gent 56 22
Hasselt 3 1
Ieper 4  
Kortrijk 4  
Leuven 1 1
Mechelen 31 6
Oudenaarde 9 1
Tongeren 2  
Turnhout 60 20
Veurne 12  
Totaal 248 63
6-7.Met meer dan 11.000 vattingen was 2023 opnieuw een recordjaar voor de diensten 
slachtofferonthaal. Dit is bijna een verdubbeling ten opzichte van het begin van de 
legislatuur. Daarom heb ik de voorbije jaren sterk ingezet op de versterking van de 
justitiehuizen, waaronder de diensten slachtofferonthaal. De personeelscapaciteit voor 
slachtofferonthaal is daardoor ongeveer evenredig gestegen met het aantal vattingen.57945
5,309
4894,323556
Misdrijven tegen de familiale orde Misdrijven tegen goederen
Misdrijven tegen personen Ongevallen
Zedenmisdrijven Zelfmoord (poging) Feiten
In onderstaande tabel wordt het aantal justitieassistenten weergegeven per regio, 
justitiehuis en opdracht op 31 december 2023. De teams slachtofferonthaal en 
burgerrechtelijke opdrachten werken regionaal, en dus voor alle justitiehuizen in de 
regio. De tabel moet dan ook in die zin gelezen worden. De standplaats van deze teams 
in een bepaald justitiehuis is louter een administratieve aangelegenheid.
Tabel 4: Aantal justitieassistenten (actieve VTE) per regio, justitiehuis en opdracht op 
31/12/2023
Regio en JustitiehuisSlachtofferonthaal
(regionale 
werking)Burgerrechtelijke 
opdrachten 
(regionale 
werking)Strafrechtelijke 
opdrachtenTotaal
Antwerpen 21 18,5 132,9 172,4
JH Antwerpen 11,1 - 73,7 84,8
JH Mechelen - 18,5 28 46,5
JH Turnhout 9,9 - 31,2 41,1
Limburg 9,4 12,8 61,1 83,3
JH Hasselt 9,4 - 38,8 48,2
JH Tongeren - 12,8 22,3 35,1
Oost-Vlaanderen 11 18,6 105,25 134,85
JH Dendermonde - 18,6 40,75 59,35
JH Gent 11 - 44,5 55,5
JH Oudenaarde - - 20 20
Vlaams-Brabant-Brussel 10,6 11,7 64 86,3
JH Brussel-Halle-Vilvoorde - - 33,1 33,1
JH Leuven 10,6 11,7 30,9 53,2
West-Vlaanderen 11,2 13,9 84,7 109,8
JH Brugge 11,2 - 19,2 30,4
JH Ieper - - 11,9 11,9
JH Kortrijk - 13,9 26,8 40,7
JH Veurne - - 26,8 26,8
Totaal 63,2 75,5 447,95 586,65
BIJLAGE
Detailoverzicht van feiten per feitencategorie en per justitiehuis (2023)
