title: Refertelijst Vlaams Agentschap voor Personen met een Handicap (VAPH) - Toevoeging nieuwe types assistentiehonden
thema: Gelijke kansen
Welzijn en Gezin
pdf link: https://docs.vlaamsparlement.be/pfile?id=2080002
thema link: https://www.vlaamsparlement.be/parlementaire-documenten/schriftelijke-vragen/1836863
SCHRIFTELIJKE VRAAG
nr. 40
van KOEN DILLEN
datum: 4 november 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Refertelijst Vlaams Agentschap voor Personen met een Handicap (VAPH)  -  Toevoeging 
nieuwe types assistentiehonden
Een assistentiehond is een hond die getraind is om personen met een handicap te helpen 
in het dagelijkse leven. Door gebruik te maken van een assistentiehond krijgen die 
personen vaak de regie terug in eigen handen. Ook meldhonden voor epilepsie vallen onder 
die categorie.
Die meldhonden staan niet op de refertelijst van het VAPH, maar kunnen worden 
aangevraagd bij de Bijzondere Bijstandscommissie (BBC).
1. Op basis van welke criteria wordt de meerwaarde van een meldhond voor epilepsie in 
dossiers vastgesteld?
2. Hoeveel aanvragen voor een meldhond voor epilepsie ontving de BBC de afgelopen 
zittingsperiode 2019-2024? Hoeveel daarvan werden er goedgekeurd en hoeveel 
werden geweigerd? Wat waren de voornaamste redenen voor de weigering?
3. Is er zicht op een toevoeging van nieuwe types assistentiehonden, zoals bijvoorbeeld 
de meldhonden, voor epilepsie aan de refertelijst van VAPH? Zo niet, waarom niet?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 40 van 4 november 2024
van KOEN DILLEN
1. Het VAPH geeft een tegemoetkoming voor een hulpmiddel of aanpassing als de 
noodzaak i.f.v. de handicap, gebruiksfrequentie, werkzaamheid en doelmatigheid 
aangetoond is en in verhouding staat tot het bedrag van de gevraagde bijstand (artikel 
4 van het Besluit van de Vlaamse Regering van 13 juli 2001). Dat wordt dossier per 
dossier beoordeeld, ook wanneer de aanvraag voorgelegd wordt aan de Bijzondere 
Bijstandscommissie (BBC).
Bij de advisering wordt er ook rekening gehouden met de goedkoopste adequate 
oplossing. Het principe ‘goedkoopste adequate oplossing’ moet dus gebruikt worden 
om een keuze te maken tussen verschillende adequate oplossingen. Er moet steeds 
gemotiveerd worden waarom goedkopere (adequate) alternatieven niet volstaan (bv. 
epilepsiealarmsystemen, medicatie, opvolging door een gespecialiseerd centrum voor 
epilepsie, menselijke assistentie). 
Bij de aanvraag voor een tegemoetkoming moet er ten slotte aangetoond worden dat 
de persoon in staat is om goed om te gaan met de epilepsiehond, dat de omgeving het 
toelaat om de epilepsiehond te houden, dat er voldoende ruimte is om de epilepsiehond 
uit te laten, wie de epilepsiehond heeft opgeleid en welke taken de epilepsiehond 
uitvoert. 
2. De BBC ontving de afgelopen zittingsperiode drie aanvragen voor een epilepsiehond 
(Tabel 1). De aanvragen in 2020 en 2022 werden goedgekeurd. De aanvraag in 2024 
is nog in behandeling.
Tabel 1
Aantal aanvragen, goedkeuringen en weigeringen voor een epilepsiehond (2019-2024)
Aanvragen Goedkeuringen Weigeringen
2019 0 0 0
2020 1 1 0
2021 0 0 0
2022 1 1 0
2023 0 0 0
2024 1 (nog in 
behandeling)0 0
3. Momenteel is er geen zicht op een toevoeging van nieuwe types assistentiehonden aan 
de refertelijst. De vergaarde informatie om een refertevoorstel op te maken voor een 
nieuw type assistentiehond, zoals een epilepsiehond, is te beperkt om voor te leggen 
aan de Permanente Werkgroep Hulpmiddelen van het VAPH opdat deze laatste een 
weloverwogen advies zou kunnen formuleren. Zoals de overzichtstabel aangeeft, zijn 
er momenteel nog onvoldoende aanvragen om een refertevoorstel uit te werken. 
Dat wil niet zeggen dat er geen tussenkomst kan verleend worden, aanvragen worden 
dan onderzocht door de Bijzondere Bijstandscommissie (BBC). Hiervoor moet de cliënt 
geen speciale procedure doorlopen. Dat kan via de gewone aanvraagprocedures.
