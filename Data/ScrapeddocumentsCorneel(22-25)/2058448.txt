title: Stuwen Dender - Keuring
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2058448
thema link: https://www.vlaamsparlement.be/parlementaire-documenten/schriftelijke-vragen/1813482
SCHRIFTELIJKE VRAAG
nr. 774
van MIEKE SCHAUVLIEGE
datum: 15 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Stuwen Dender  -  Keuring
In de Pano-reportage van 12 maart 2024 wordt gewezen op gevaarlijke omstandigheden 
bij het bedienen van de stuwen op de Dender. In uitvoering van het algemeen reglement 
voor de arbeidsbescherming is de werkgever verplicht om minstens jaarlijks een keuring 
uit te laten voeren van hefwerktuigen door een erkend organisme. Daarenboven moeten 
de kabels, kettingen, … ten minste om de drie maanden onderzocht worden.
1. Werden alle stuwen op de Dender de voorbije jaren periodiek gekeurd?
2. Gelieve de data mee te delen van de keuringen voor elke stuw van de Dender van de 
volledige installatie én voor de kabels/kettingen sinds 2010? Gelieve ook alle 
keuringsrapporten te bezorgen.
3. Werden bij de keuringen opmerkingen gemeld? Zo ja, welke opmerkingen werden 
gemeld? Gelieve een overzicht te bezorgen van alle gemelde opmerkingen sinds 2010. 
Gelieve voor elke opmerking volgende info te bezorgen: datum van de opmerking, 
ondernomen actie om de opmerking op te lossen en tijdstip van uitvoering van de 
actie. Gelieve per opmerking waar geen actie voor ondernomen werd een motivatie te 
geven.
4. Werden de resultaten van de keuringen besproken met de werknemers die instaan 
voor de bediening van de stuwen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 774 van 15 maart 2024 
van MIEKE SCHAUVLIEGE
1. Ja, alle (reglementair te keuren) arbeidsmiddelen (hijs-/hefwerktuigen en 
valbeveiliging) aanwezig op de stuwen van de Dender werden de voorbije jaren 
onderworpen aan een periodieke keuring. Deze werd uitgevoerd door een externe 
dienst voor technische controles, Hierna “keuringsdienst” genaamd.
2. De hijs-/hefwerktuigen en de valbeveiliging worden door deze keuringsdienst 
respectievelijk driemaandelijks en jaarlijks gekeurd. 
De keuringsverslagen die worden opgesteld door de keuringsdienst, worden door haar 
ter beschikking gesteld op een aangeboden portaal en gearchiveerd gedurende 
minstens 5 jaar na datum van de keuring. Om die reden kunnen de verslagen sinds 
2019 beschikbaar worden gesteld. 
Het keuringsverslag dat relevant is in functie van het gebruik van het arbeidsmiddel, 
is steeds dat van de recentste keuring. Een keuringsverslag uit het verleden wordt 
telkens overruled door een recenter keuringsverslag. Derhalve kunnen wij u in 
bijlages volgenden gegevens bezorgen:
- Bijlage 1: Overzicht data keuringen arbeidsmiddelen Dender 2019-2024
- Bijlage 2: Overzicht recentste keuringen januari 2024, met weergave van 
vaststellingen
- Bijlage 3: Recentste keuringsverslagen januari 2024 per exploitatiepunt
3. Sommige keuringsverslagen bevatten opmerkingen. Deze zijn terug te vinden in 
rubriek III “vaststelling” van de in bijlage 3 gevoegde keuringsverslagen. 
Een overzicht van de opmerkingen die zijn gemaakt bij de laatste keuringsronde (april 
2024) is per exploitatiepunt en arbeidsmiddel terug te vinden in de laatste kolom van 
de in bijlagen 2 gevoegde overzichtstabellen (Excel).
Naargelang de aard van de opmerking wordt er een onmiddellijke actie ondernomen 
(ingeval van afkeuring) of uitvoering gegeven door opname in het regulier 
onderhoudsprogramma of periodiek opgevolgd indien het om een aandachtspunt 
gaat.
Als aan een opmerking geen gevolg wordt gegeven, dan wordt deze hernomen in het 
nieuwe keuringsverslag.
4. De resultaten worden niet specifiek besproken met de werknemers maar ze zijn wel 
zichtbaar/beschikbaar. Na de keuring wordt het gekeurd/gecontroleerd arbeidsmiddel 
gemarkeerd door middel van het aanbrengen van een label met specifieke kleurcodes, 
om zo aan de gebruiker aan te geven dat het materiaal periodiek gekeurd en/of 
gecontroleerd werd en al dan niet werd afgekeurd. 
Ingeval van 3 maandelijkse keuringen wordt aan een goedgekeurd arbeidsmiddel een 
label aangebracht met een specifieke kleur naargelang de frequentie van de keuring 
(per kwartaal: Q1 = blauw - Q2 = groen - Q3 = paars - Q4 = geel). Op die wijze is 
visueel zichtbaar in welk kwartaal de laatste keuring plaatsvond.
Bij een jaarlijkse keuring wordt aan goedgekeurd arbeidsmiddel een label aangebracht 
met een kleur afhankelijk van het jaartal (even jaartal = wit, oneven jaartal = zwart). 
Afgekeurde arbeidsmiddelen krijgen een rood label. Indien arbeidsmiddelen geen 
label hebben betekent dit eveneens dat ze niet mogen gebruikt worden.  
Deze kleurcode-instructies zijn opgenomen in de veiligheidsinstructiekaarten VIK ALG 
005 “Periodieke keuring/controle van reddingsvest & valharnas” en VIK ALG.
BIJLAGEN
1.Overzicht data keuringen arbeidsmiddelen Dender 2019-2024
2.Overzicht recentste keuringen januari 2024, met weergave van vaststellingen
3.Recentste keuringsverslagen januari 2024 per exploitatiepunt
