title: Buitengewoon onderwijs - Stijgend aantal kleuters
thema: Onderwijs en Vorming
pdf link: https://docs.vlaamsparlement.be/pfile?id=2006127
thema link: https://www.vlaamsparlement.be/parlementaire-documenten/schriftelijke-vragen/1771542
SCHRIFTELIJKE VRAAG
nr. 50
van LOES VANDROMME
datum: 13 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Buitengewoon onderwijs  -  Stijgend aantal kleuters 
Uit de jaarlijkse telling van het Agentschap voor Onderwijsdiensten (AGODI) blijkt dat het 
aantal leerlingen in het buitengewoon onderwijs voor het vijfde jaar op rij stijgt. Vooral de 
toename van het aantal leerlingen in het buitengewoon kleuteronderwijs van het type 9, 
is opmerkelijk. 
Experts hebben een vermoeden van welke zaken hier aan de oorsprong zouden kunnen 
liggen. Jonge kinderen met ernstige beperkingen worden bijvoorbeeld minder snel 
vrijgesteld van de leerplicht tegenover vroeger. En vermoedelijk speelt corona ook een rol. 
Door de lockdown werden kinderen heel erg beperkt in hun sociale contacten, wat nu een 
aanleiding kan zijn voor meer kleuters die moeilijk gedrag stellen in grotere groepen en 
sociale vaardigheden om in groep te functioneren, missen. Mogelijk is er ook sprake van 
het overdiagnosticeren van gedragsstoornissen, zo stelt onderwijsexpert Dirk Van Damme. 
En het is merkwaardig dat vrij veel kinderen met een migratie-achtergrond worden 
doorverwezen naar het buitengewoon onderwijs wat dan misschien wel wijst op een 
probleem met taalontwikkeling. Hoe dan ook zijn verschillende experts het met elkaar eens 
over het feit dat er een grote nood is aan een grondig onderzoek naar deze stijgende 
cijfers.
1. Welke oorzaken liggen volgens de minister aan de basis van de stijging van het aantal 
kleuters in het buitengewoon kleuteronderwijs?
2. Gaat de minister aan de slag met de vraag van de experts naar een grondig onderzoek 
over die opmerkelijke stijging?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 50 van 13 oktober 2023
van LOES VANDROMME
Er zijn verschillende mogelijke oorzaken, waarvan de Vlaamse volksvertegenwoordiger er 
ook enkele benoemt: de corona crisis heeft mogelijks een rol gespeeld, de aanpassing van 
de IQ-grens voor toegang tot type 2 die vorige legislatuur werd doorgevoerd, het feit dat 
de vrijstelling van leerplicht nog maar zeer uitzonderlijk wordt toegestaan, … We stellen 
ook vast dat er niet enkel een stijging is van het aantal leerlingen in buitengewoon 
onderwijs maar ook van het aantal leerlingen met een vorm van verslag in het gewoon 
onderwijs. Over het algemeen wordt dus van meer leerlingen geoordeeld dat een vorm van 
externe ondersteuning nodig is om hen goed te kunnen begeleiden.
Recent heb ik een oproep gelanceerd voor wetenschappelijk onderzoek naar het stijgend 
aantal oriënteringen voor type 2 en type 9. Dit zijn de types waarvoor de stijging van het 
aantal leerlingen met een vorm van verslag zich het meest laat zien. Met het onderzoek 
wil ik wetenschappelijk gefundeerde inzichten verwerven in de verklarende mechanismen 
achter deze stijging. 
Ook laat ik de uitrol van het decreet leersteun verder monitoren.
