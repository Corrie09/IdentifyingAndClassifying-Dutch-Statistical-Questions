title: Diabetes - Asymmetrische aanpak
thema: Gezondheid
pdf link: https://docs.vlaamsparlement.be/pfile?id=2059819
thema link: https://www.vlaamsparlement.be/parlementaire-documenten/schriftelijke-vragen/1815742
SCHRIFTELIJKE VRAAG
nr. 318
van ELKE SLEURS
datum: 22 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Diabetes  -  Asymmetrische aanpak
In de pers van vrijdag 22 maart jongstleden lezen we dat het aantal diabetici in ons land 
alarmerend groeit. De Diabetes Liga onderstreept herhaaldelijk het cruciale belang van 
preventie, met een sterke focus op het bevorderen van een gezonde levensstijl, meer 
bewegen, stoppen met roken en vroegtijdige detectie.
Voor het zomerreces van 2023 heb ik tijdens een actuele vraag (nr. 653 van 5 juli 2023) 
de aandacht gevestigd van de minister op de kwestie van (zwangerschaps)diabetes, en 
het idee voor een asymmetrisch samenwerkingsakkoord tussen de Vlaamse en federale 
overheden, met als doel de terugverdieneffecten terug te laten vloeien naar Vlaanderen en 
de burgers daarvan te laten profiteren. De minister toonde destijds sympathie voor dat 
idee en gaf aan dat er behoefte was aan betere afspraken over investeringen in preventie.
Bovendien refereerde de minister aan het HALT2Diabetes-project, momenteel nog in de 
eindfase als proefproject en niet wijdverspreid in Vlaanderen. De evaluatie van dat project 
is in aantocht, waarbij eventuele correcties en bijsturingen zullen worden aangebracht 
alvorens de verdere uitrol over heel Vlaanderen plaatsvindt.
1. Welke stappen heeft de minister tot nu toe gezet om een asymmetrisch 
samenwerkingsakkoord met de federale overheid te realiseren, met als doel de 
terugverdieneffecten naar Vlaanderen te laten terugvloeien, en de aanpak van 
diabetes op preventief vlak te versterken? Is dat onderwerp al besproken tijdens de 
vergaderingen van de interministeriële conferentie (IMC)? Zo ja, welke concrete 
afspraken zijn er gemaakt? Gelieve een gedetailleerd overzicht te geven.
2. Wat is de timing voor de evaluatie van het HALT2Diabetes-project? Welke lessen 
kunnen we uit die evaluatie leren? Wanneer wordt het project op grote schaal uitgerold 
over heel Vlaanderen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 318 van 22 maart 2024
van ELKE SLEURS
1. Er zijn nog geen specifieke – op diabetes gerichte - stappen gezet om een akkoord 
met de federale overheid te realiseren. Echter vinden in de schoot van de IMC 
Volksgezondheid wel onderhandelingen plaats over interfederale 
gezondheidsdoelstellingen.
2. Tegen eind juni 2024 maakt de Diabetes Liga een evaluatie op van het project 
‘Halt2Diabetes’ tot op heden. Deze evaluatie zal voorgelegd worden aan de Vlaamse 
werkgroep Bevolkingsonderzoek. De uitrol blijft ondertussen voorlopig verder gaan op 
de huidige werkwijze via de zorgraden. Momenteel zijn al 26 van de 60 zorgraden in 
het project ingestapt (zie lijst van regio’s op https://www.diabetes.be/nl/preventie-
en-sensibilisering/halt2diabetes). Tegen het einde van het jaar verwachten we dat alle 
zorgraden zijn ingestapt. We bereiden in samenwerking met de Diabetes Liga een plan 
voor verdere uitrol uit, waarbij we burgers nog beter kunnen bereiken en laten 
doorstromen naar het leefstijlaanbod. Daarin nemen we eventuele bemerkingen van 
de werkgroep Bevolkingsonderzoek mee op.
