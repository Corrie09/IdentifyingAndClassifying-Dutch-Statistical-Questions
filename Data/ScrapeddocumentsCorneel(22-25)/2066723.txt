title: Fietspad Malle - Sint-Antonius - Grondinnames
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2066723
thema link: https://www.vlaamsparlement.be/parlementaire-documenten/schriftelijke-vragen/1829851
SCHRIFTELIJKE VRAAG
nr. 8
van SANNE VAN LOOY
datum: 9 juli 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Fietspad Malle - Sint-Antonius  -  Grondinnames
Als ik in het archief van Gazet van Antwerpen van 1984 duik, vind ik een artikel met als 
titel ‘Aanleg fietspaden tussen Sint-Antonius, Zoersel en Westmalle in 1986?’. Er staat dat 
twee op de drie scholieren in de Kempen gebruikmaken van de fiets en dat het aantal 
ernstige verkeersongevallen met naar of van school fietsende jongeren hoog ligt. In het 
jaar 1984 antwoordde de toenmalige minister van Openbare Werken dat de aanbesteding 
van de werken in 1986 verwacht mocht worden. Ondertussen zijn we 40 jaar verder na de 
aankondiging van dat heuglijke nieuws. Echter is er nog altijd geen fietspad aanbesteed 
op de as tussen Sint-Antonius (Zoersel) en Westmalle (Malle). 
De nood is hoog want Malle is met bijna 6000 scholieren (op een gemeente van om en bij 
16.000 inwoners) een echte scholengemeente. Daarom voerden de Fietsersbond en de 
gemeenten Malle en Zoersel al meermaals actie om het fietspad onder de aandacht te 
brengen. 
Naast de belangrijke schakel op een drukke schoolas, is het ook een belangrijk puzzelstuk 
voor fietsers die richting Antwerpen rijden voor hun woon-werkverkeer. 
Het is een gigantisch werk om de vier kilometer lange route van enkelrichtingsfietspaden 
langs weerszijden van de weg te voorzien en de onteigeningen zijn een proces van lange 
adem. Daarvan ben ik mij bewust. Er zijn dan ook 217 grondinnames nodig om de werken 
te kunnen aanvatten. De gemeente Malle neemt daarin ook haar verantwoordelijkheid om 
samen met het Agentschap Wegen en Verkeer (AWV) zo snel mogelijk de minnelijke 
onderhandelingen te starten. 
In tussentijd wordt een tijdelijke oplossing uitgewerkt om de veiligheid van de fietser te 
verbeteren. Eveneens wordt er een quick win gepland voor een veilige ontsluiting voor de 
bewoners van zorgtehuis Huize Walden. Met name een oversteekplaats en toegankelijke 
bushaltes moeten de verkeerssituatie voor rolstoel- en andere gebruikers aanzienlijk 
verbeteren.
1. Kan de minister een overzicht geven van het aantal grondinnames per jaar sinds de 
start van de onderhandelingen met de aanpalende eigenaars? 
a) Hoeveel minnelijke akkoorden werden er gesloten?
b) Hoeveel innames gebeurden na een juridische onteigeningsprocedure?
c) Welk budget werd daarvoor al besteed? 
2. Hoeveel juridische onteigeningsprocedures lopen er momenteel? 
3. Kan de minister een tijdpad geven van het aantal grondinnames die het Agentschap 
Wegen en Verkeer de komende vijf jaar plant? 
4. Kan de minister aangeven wanneer de tijdelijke oplossing zal worden uitgevoerd? Hoe 
ziet de tijdelijke oplossing er concreet uit?
5. Wat is het tijdpad voor de oversteekplaats en de toegankelijke bushaltes ter hoogte 
van de Sint Pauluslaan en de Dennenlaan? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 8 van 9 juli 2024
van SANNE VAN LOOY
1.
Jaar Aantal verworven percelen
2019 23
2020 19
2021 31
2022 14
2023 11
2024 8
a) Op datum van 24 juli 2024 zijn er 106 innames waarvoor een akte verleden is, 
er zijn nog 17 minnelijke akkoorden waarvoor de akte nog in opmaak is. In totaal 
zijn er dus 123 minnelijke akkoorden gesloten.
b) Er zijn nog geen juridische dossiers.
c) Het uitbetalen van de tot nu toe verleden aktes vertegenwoordigt een bedrag 
van € 4.038.225,00.
2. Er wordt momenteel nog minnelijk verworven, er is nog geen ministerieel 
onteigeningsbesluit. Er lopen dus nog geen juridische onteigeningsprocedures.
3. Er is nog geen zicht op het verdere verloop van de onderhandelingen. De 
gesprekken blijven verder gaan tot er geen minnelijke akkoorden meer bereikt 
kunnen worden. Daarna zal er pas richting onteigening worden gewerkt middels 
een nog op te maken MB. Het is heden niet mogelijk hier een timing voor mee te 
delen. 
4. De tijdelijke oplossing bestaat uit een herindeling van de rijbaan. Momenteel 
bestaat de N12 uit drie rijstroken waarvan de middelste rijstrook gebruikt wordt 
voor afdraaiend verkeer naar de zijstraten en naar de opritten. Door de bestaande 
rijbaan op twee rijstroken terug te brengen, ontstaat er aan de zijkant ruimte voor 
bredere fietspaden en een schuwstrook tussen fietspad en rijbaan. De fietspaden 
worden verbreed tot 1,3 m met een schuwstrook van 1 m. De hele rijbaan, inclusief 
het huidige betonnen fietspad, wordt voorzien van een nieuwe laag asfalt. De 
herverdeling van de rijbaan zal gebeuren door middel van markering. 
De werken lopen vanaf het kruispunt met de N133 Brechtsesteenweg in Westmalle 
tot het kruispunt met de Andreas Vesaliuslaan in Sint-Antonius. Onder voorbehoud 
van de weersomstandigheden, vatten de werken aan op maandag 9 september. De 
herinrichting zal twee weken duren. Er wordt gewerkt in drie zones om de hinder 
in de mate van het mogelijke te beperken.
5. Voor de inrichting van de oversteekplaats en de aanleg van toegankelijke bushaltes 
ter hoogte van de Sint Pauluslaan en de Dennenlaan is een omgevingsvergunning 
nodig. In het voorliggende ontwerp is er een gedeeltelijke inbuizing nodig van de 
geklasseerde waterloop ‘Moffenvenbeek’. De provincie gaat echter niet akkoord 
met een extra inbuizing van deze waterloop, waardoor er dus nog aanpassingen 
nodig zijn aan het ontwerp. Als er consensus bereikt is met de provincie over het 
ontwerp, kan de omgevingsvergunning worden ingediend en kunnen de werken in 
het meest optimistische scenario in 2025 worden uitgevoerd. 
