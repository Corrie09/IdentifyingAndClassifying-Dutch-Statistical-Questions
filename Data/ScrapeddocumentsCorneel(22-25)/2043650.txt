title: Lokale besturen - Artificiële intelligentie (AI)
thema: Lokale overheden en Binnenlands bestuur
Wetenschap en Innovatie
pdf link: https://docs.vlaamsparlement.be/pfile?id=2043650
thema link: https://www.vlaamsparlement.be/parlementaire-documenten/schriftelijke-vragen/1799963
SCHRIFTELIJKE VRAAG
nr. 131
van KOEN VAN DEN HEUVEL
datum: 31 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen  -  Artificiële intelligentie (AI)
De voorbije maanden en jaren is het enorme potentieel van een aantal nieuwe 
technologieën steeds duidelijker geworden. Een van deze technologische concepten is 
artificiële intelligentie. Artificiële Intelligentie stelt organisaties, bedrijven, en overheden in 
staat om de dienstverlening te optimaliseren. Zo kan AI chatbots verder optimaliseren. 
Een chatbot kan 24/7 vragen van burgers beantwoorden zonder een menselijke 
tussenkomst. Maar het kan bijvoorbeeld ook bepaalde taken makkelijker maken. ChatGPT 
is veruit de bekendste AI-toepassing voor tekstverwerking maar ook voor het maken van 
afbeeldingen, presentaties en websites zijn er al AI-toepassingen vindbaar. 
1. Heeft de minister weet van Vlaamse steden en gemeenten die op dit moment al 
gebruikmaken van AI-toepassingen? Zo ja, graag een oplijsting van de concrete zaken 
waarvoor de technologie wordt gebruikt en op welke manier.
2. Heeft de minister weet van Vlaamse steden en gemeenten die plannen hebben om 
artificiële intelligentie in de toekomst toe te passen? Zo ja, graag een oplijsting van de 
concrete zaken waarvoor de technologie zal worden gebruikt, op welke manier en de 
timing hieromtrent. 
3. Is er een gecoördineerde aanpak omtrent artificiële intelligentie? Een kenniscentrum 
binnen de Vereniging van Vlaamse Steden en Gemeenten (VVSG) of andere 
organisaties, … om lokale besturen bij de implementatie van deze technologie te 
ondersteunen? De implementatie van AI brengt immers ook enkele ethische en 
juridische vraagstukken met zich mee. 
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 131 van 31 januari 2024
van KOEN VAN DEN HEUVEL
1. Vanuit het Gemeente zonder gemeentehuis-programma zetten een aantal besturen in 
op het gebruik van AI. Al deze projecten zijn samenwerkingsprojecten waarin in het 
totaal 47 besturen betrokken zijn. 
Uit de contacten van mijn administratie met de collega’s van VLAIO weten we dat er 
ook binnen City of Things projecten lopen waarin lokale besturen aan de slag gaan met 
AI. 
De tabel in bijlage geeft een overzicht van de verschillende lopende projecten.
2. Ik of mijn administratie beschikken niet over een lijst van besturen die in de toekomst 
AI zullen gaan gebruiken in toepassingen. Via het relanceplan Lokaal Digitaal, wat onder 
de bevoegdheid van de minister-president valt, vormen de gemeente zonder 
gemeentehuis projecten van Kortrijk, Rumst en Wichelen wel de basis voor een 
behoefteanalyse en marktverkenning om tot een concrete digitale oplossing te komen 
voor alle besturen in Vlaanderen.
3. Het AI Competence Center, dat organisatorisch onder Agentschap Digitaal Vlaanderen 
valt, is speciaal opgericht om een AI-strategie voor de Vlaamse overheid en lokale 
besturen te ontwikkelen en te bewaken. Het AI Competence Center werkt hiervoor nauw 
samen met vertegenwoordigers van andere Vlaamse entiteiten waaronder ABB maar 
ook met lokale besturen, KVCS en VVSG. 
Op dit moment is al een principedocument opgesteld waarin zes leidende principes bij 
het gebruik van AI uitgewerkt zijn en zijn er richtlijnen voor het gebruik van generatieve 
AI. Deze instrumenten moeten het gebruik en de ontwikkeling van (generatieve) AI 
binnen overheden in Vlaanderen in goede banen leiden en zullen onderdeel uitmaken 
van de Vlaamse AI-strategie die nog in ontwikkeling is. Ook lokale besturen worden 
aangemoedigd om hiermee aan de slag te gaan. 
Daarnaast bouwt het AI Competence Center aan een decentraal experten AI-netwerk 
over Vlaamse en lokale overheden heen. In kader hiervan worden verschillende AI-
netwerkevenementen en kennisdelingssessies georganiseerd, waar een forum wordt 
voorzien voor het uitwisselen van ideeën, bewezen praktijken en inspirerende 
praktijkvoorbeelden. 
BIJLAGE
Tabel AI projecten van lokale besturen binnen GZG en City of Things
