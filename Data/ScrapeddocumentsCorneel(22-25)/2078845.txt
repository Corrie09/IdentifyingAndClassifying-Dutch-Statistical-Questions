title: Ontginningsdossier 'Donderslagheide' Oudsbergen - Stand van zaken
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2078845
thema link: https://www.vlaamsparlement.be/parlementaire-documenten/schriftelijke-vragen/1836362
SCHRIFTELIJKE VRAAG
nr. 50
van ANDY PIETERS
datum: 25 oktober 2024
aan JO BROUNS
VLAAMS MINISTER VAN OMGEVING EN LANDBOUW
Ontginningsdossier 'Donderslagheide' Oudsbergen  -  Stand van zaken
Het ontginningsdossier ‘Donderslagheide’, op de grens van Meeuwen en Opglabbeek 
(Oudsbergen), kent een lange voorgeschiedenis. In de zomer van 2014 werd de procedure 
voor zandontginning in gang gezet.
De Vlaamse Regering besliste op 4 april 2014 tot opstart van een gewestelijk ruimtelijk 
uitvoeringsplan (GRUP) voor het aanduiden van een gebied met bestemming ‘ontginning’ 
in functie van de bevoorradingszekerheid van zand op middellange termijn: cluster 
“Donderslagheide Oost” in Meeuwen-Gruitrode en “Grote Heide Noord & West” in 
Opglabbeek.
Bedoeling was de ontginning te kaderen in een totaalproject waarin de creatie van een 
nieuw natuurlandschap, de corridorfunctie van het gebied tussen Duinengordel, ten oosten, 
en het militair oefenterrein, ten westen, te verbeteren en om ook na de ontginning 
garanties te bieden voor de plaatselijke landbouwbelangen in en rondom het gebied. Het 
project werd al die tijd ook afgestemd met de opties voor uitbreiding van het 
bedrijventerrein ‘Nieuwe Kempen’.
Uiteindelijk werd gekozen voor een splitsing van de planningsopties, waarbij voor een 
versnelde procedure werd gekozen voor de uitbreiding van het bedrijventerrein in een 
provinciaal planningsproces. Voor het complexere landschapsontwikkelingsproject 
‘Donderslagheide’ werd gekozen om een gewestelijk proces volgens de procedure van een 
Complex Project te doorlopen. Daaraan werden wel enkele belangrijke randvoorwaarden 
gekoppeld die hebben geleid tot bijkomende onderzoeksopdrachten.
Het Agentschap voor Natuur en Bos (ANB) concludeerde uit de eerste resultaten van de 
ecohydrologische studie dat hydrologische effecten optreden bij winning onder het 
grondwater in de nabijheid van het schietveld van Houthalen-Helchteren. Zandontginning 
op “Donderslagheide Oost” en “Grote Heide Noord & West” zou bijgevolg ontegensprekelijk 
negatieve effecten hebben op de staat van instandhouding van het SBZ-H van de 
“Mangelbeek en de heide- en vengebieden tussen Houthalen en Gruitrode”. Bovendien was 
het lokale draagvlak ten aanzien van grootschalige zandontginning op ‘Donderslagheide’ 
verdwenen.
Gezien de reeds sterk achteruitgaande toestand van de habitats voor heide in het gebied 
en de ongunstige staat van instandhouding van het SBZ-H, werd het planningsproces voor 
het aanduiden van een gebied met bestemming ‘ontginning’: cluster “Donderslagheide 
Oost” in Meeuwen-Gruitrode en “Grote Heide Noord & West” in Opglabbeek door de vorige 
minister stopgezet in 2021.
In 2023 werd het kabinet van de toenmalige Vlaamse minister van Omgeving Demir in 
gebreke gesteld voor die beslissing door het bedrijf Cementbouw Bindmiddelen NV en dit 
voor een bedrag van 561.813,53 euro. In de brief stelt het bedrijf dat er “zonder enige 
motivatie” een einde werd gemaakt aan een dossier waaraan het “meer dan een decennium 
aan het werken was” en waarvoor het “grote kosten had gedragen”.
De toenmalige minister noemde de dagvaarding “het toppunt van arrogantie”. Het verzoek 
van het bedrijf werd afgewezen.
1. Staat de minister in zijn nieuwe hoedanigheid nog altijd achter de stopzetting van het 
planningsproces voor het Complex Project ‘Donderslag’ in Oudsbergen?
2. Heeft de minister intenties om de idee van zandontginning in het gebied ‘Donderslag’ 
te reactiveren?
3. Heet de ingebrekestelling van het Vlaamse Gewest in 2023 geleid tot een gerechtelijke 
procedure? Heeft er enige uitbetaling van schadevergoeding plaatsgevonden?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 50 van 25 oktober 2024
van ANDY PIETERS
1. Het plangebied binnen het complex project Donderslag was deels gelegen in de Speciale 
Beschermingszone Habitatrichtlijngebied (SBZ-H) van de “Mangelbeek en de heide- en 
vengebieden tussen Houthalen en Gruitrode”. 
Het stopzetten van de procedure destijds gebeurde op basis van tussentijdse resultaten 
van een studie waaruit de mogelijke negatieve impact van een potentiële ontginning 
bleek op dit Habitatrichtlijngebied. De grondwaterproblematiek in dit gebied wordt 
momenteel door ANB nog verder onderzocht in een ecohydrologische studie die in de 
eerste helft van 2025 zal worden afgerond. 
2. De delfstof die aanwezig is in het gebied Donderslag is hoogwaardig bouwzand. Analyses 
over de langetermijnbehoeften (25 jaar, cf. het Oppervlaktedelfstoffendecreet) aan 
bouwzand en de reserves van grof zand in de bestaande ontginningsgebieden zijn het 
voorwerp van een Algemeen Oppervlaktedelfstoffenplan (AOD), dat periodiek wordt 
geëvalueerd en geactualiseerd (AOD1 in 2008, AOD2 in 2014). 
De mogelijkheden om alternatieven in te zetten voor deze Vlaamse primaire 
oppervlaktedelfstof zijn omwille van de kwaliteitsvereisten voor de betonindustrie 
beperkt en de voorbije decennia zijn de reserves in de bestaande ontginningsgebieden 
afgenomen, evenals de volumes grof zand als nevenproduct van grindwinningen 
vanwege het aparte grindbeleid conform het Grinddecreet. Het aandeel Vlaams grof 
zand binnen de totale inzet van grof zand en alternatieven vertoont een dalende trend:
-2010: 16%;
-2011: 15%;
-2013: 10%;
-2015: 7%;
-2018: 5%. 
Tijdens de vorige legislatuur bevestigde het departement Omgeving op basis van cijfers 
van 2018 in een voorontwerp van AOD3 dat de importafhankelijkheid van grof zand te 
groot geworden is en dat er best bijkomende ontginningsgebieden voor grof zand 
voorzien worden om onze Vlaamse zelfvoorzieningsgraad op te krikken. De vorige 
bevoegde minister besliste echter om de procedure van het AOD3 niet verder te zetten 
(VR 2024 1901MED.0023/1). 
Het departement Omgeving zal op basis van nieuwe MDO-resultaten en 
onderzoeksresultaten uit Stock&Flow-modellen die de komende jaren ter beschikking 
komen, de toekomstige behoefte van grof zand verder onderbouwen in een 
geactualiseerd voorontwerp AOD3. Wanneer uit deze behoefteraming blijkt dat er nood 
is aan nieuwe ontginningsgebieden, kunnen concrete locaties in delfstoffennota’s naar 
voren komen.
3. Het departement Omgeving heeft geen kennis van een gerechtelijke procedure noch 
van enige uitbetaling van een schadevergoeding.
