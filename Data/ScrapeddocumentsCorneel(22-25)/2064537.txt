title: Arbeidsmigratie - Aanvragen tot arbeid van onbepaalde duur 2023
thema: Werk
pdf link: https://docs.vlaamsparlement.be/pfile?id=2064537
thema link: https://www.vlaamsparlement.be/parlementaire-documenten/schriftelijke-vragen/1824220
SCHRIFTELIJKE VRAAG
nr. 408
van ROBRECHT BOTHUYNE
datum: 29 april 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Arbeidsmigratie  -  Aanvragen tot arbeid van onbepaalde duur 2023
De arbeidskaart A werd omgezet in de aanvraag tot arbeid van onbepaalde duur.
1. Hoeveel mensen hebben er in 2023 een aanvraag tot arbeid onbepaalde duur 
ingediend? Graag totaalaantal en opsplitsing per:
a) land van herkomst van de aanvrager;
b) provincie waar ze de aanvraag indienen.
2. Welke evolutie stelt de minister daarin vast?
3. Hoeveel mensen die in 2023 een aanvraag arbeid onbepaalde duur aangevraagd 
hebben, kregen die toegekend? Graag totaalaantal en opsplitsing per:
a) land van herkomst van de aanvrager;
b) provincie waar ze de aanvraag indienen.
4. Welke evolutie stelt de minister daarin vast?
5. Hoeveel aanvragen arbeid onbepaalde duur werden er in 2023 geweigerd? Graag 
totaalaantal en opsplitsing per jaar en per:
a) land van herkomst van de aanvrager;
b) provincie waar ze de aanvraag indienen.
6. Wat waren de vijf voornaamste redenen voor weigering van toekenning van een 
aanvraag arbeid onbepaalde duur?
7. Welke evolutie stelt de minister daarin vast?
8. Er zijn heel wat misbruiken inzake economische migratie. 
Hoeveel werknemers werden er 2023 gecontroleerd binnen de migratiewetgeving? 
Welke maatregelen heeft de minister al genomen/zal hij nog nemen om de controle te 
vergroten en de misbruiken tegen te gaan?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 408 van 29 april 2024
van ROBRECHT BOTHUYNE
1. In 2023 werden er in totaal 581 aanvragen ingediend voor een toelating tot arbeid van 
onbepaalde duur. Een opsplitsing naar nationaliteit en provincie vindt de Vlaamse 
volksvertegenwoordiger in bijlage 1.
2. Op een totaal van meer dan 20.000 aanvragen betekenen de aanvragen voor toelating 
tot arbeid onbepaalde duur niet zo veel. Dit aantal is de afgelopen jaren haast hetzelfde 
gebleven – met uitzondering van de ‘corona’ jaren waarin de aanvragen licht gedaald 
zijn. Heden is er een lichte stijging.
3. In 2023 werden er in totaal 286 toelatingen tot arbeid van onbepaalde duur uitgereikt. 
Een opsplitsing naar nationaliteit en provincie vindt de Vlaamse 
volksvertegenwoordiger in bijlage 2.
4. Het aantal toekenningen schommelt al jaren net onder of boven 200. In 2023 is dat 
aantal wat hoger uitgekomen. Dit aantal is relatief laag – veelal verkrijgen 
buitenlandse werknemers eerder een verblijfsstatuut dat hen toelaat om te werken en 
dat dus zonder toelating tot arbeid (van rechtswege vrijstelling).
5. In 2023 werden er in totaal 105 toelatingen tot arbeid van onbepaalde duur geweigerd. 
Een opsplitsing naar nationaliteit en provincie vindt de Vlaamse 
volksvertegenwoordiger in bijlage 3.
6. Er bestaat slechts één weigeringsreden in geval van toelating tot arbeid onbepaalde 
duur: de regelgeving schrijft voor dat in de afgelopen vijf jaar van verblijf er minstens 
vier jaar van effectieve tewerkstelling moet aangetoond worden. In de gevallen van 
weigering kon de aanvrager die vier jaar tewerkstelling niet aantonen.
7. Het aantal weigeringen houdt gelijke tred met het aantal aanvragen en toekenningen.
8. Het aantal gecontroleerde werknemers in 2023 binnen de arbeidsmigratiewetgeving 
bedraagt 7.942 personen.
Bij het uitbreken van de oorlog in Oekraïne werd de Vlaamse sociale inspectie versterkt 
met 10 VTE inspecteurs om misbruiken van personen die de oorlog ontvluchten en in 
Vlaanderen aan de slag willen gaan, tegen te gaan. 
Door de inzet van deze extra middelen werden in de zomer van 2022 de misbruiken 
ontdekt op de werven van Borealis en BASF. De Vlaamse sociale inspectie werd verder 
uitgebreid met 5 VTE inspecteurs en 2 VTE administratieve ondersteuners om zulke 
(detacherings)fraude nog beter te kunnen tegengaan. 
Daarnaast bekrachtigde de Vlaamse Regering op 27 oktober 2023 een decreet dat 
ervoor zorgt dat malafide ondernemingen in de aannemingsketen hun 
aansprakelijkheid voor de tewerkstelling van personen zonder geldig verblijf door hun 
rechtstreekse onderaannemer niet meer gemakkelijk kunnen ontlopen. Op die manier 
wordt er meer slagkracht gegeven aan de sociale inspectiediensten. 
Tot slot kan ik melden dat er op 1 mei 2024 een aanpassing gebeurde aan het Besluit 
van de Vlaamse Regering betreffende de tewerkstelling van buitenlandse werknemers 
om misbruiken nog beter te kunnen tegengaan.
BIJLAGEN
1. Aanvragen toelating tot arbeid onbepaalde duur 2023
2. Toekenningen toelating tot arbeid onbepaalde duur 2023
3. Weigeringen toelating tot arbeid onbepaalde duur 2023
 
