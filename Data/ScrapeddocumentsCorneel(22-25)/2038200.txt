title: Aanpak brokkelbruggen - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2038200
thema link: https://www.vlaamsparlement.be/parlementaire-documenten/schriftelijke-vragen/1792235
SCHRIFTELIJKE VRAAG
nr. 442
van PETER VAN ROMPUY
datum: 9 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Aanpak brokkelbruggen  -  Stand van zaken
Vlaanderen telt heel wat bruggen en tunnels die dateren van de jaren 60 en 70 en inmiddels 
sterk verouderd zijn. Zo heeft de Vlaamse overheid een lijst van prioritaire kunstwerken 
die aangepakt moeten worden en die maandelijks wordt geactualiseerd.
De regio Halle-Vilvoorde kende in het verleden een hoog dringend aantal aan te pakken 
kunstwerken, vandaar volgende vragen:
1. Hoeveel kunstwerken staan er vandaag op die lijst in Vlaanderen? Graag ontvang ik 
een actueel overzicht per provincie, inclusief hun huidige toestand en bijhorend plan 
van aanpak, alsook totaalbudget per provincie.
2. Hoe evalueert de minister die cijfers? Nam het aantal brokkelbruggen toe in 
vergelijking met de toestand zoals vermeld in schriftelijke vraag nr. 1705 van 21 
september 2022?
3. Wat is de stand van zaken van die Vlaams-Brabantse lijst? Werden er nieuwe 
kunstwerken opgenomen? Werden er kunstwerken van de lijst gehaald?
4. Graag ontvang ik voor alle Vlaams-Brabantse kunstwerken op de lijst volgende 
informatie:
a) een overzicht van uitgevoerde werken en nog uit te voeren werken;
b) het vooropgestelde tijdschema van de uit te voeren werken en de vooropgestelde 
einddatum van de werken (inclusief eventuele opgelopen vertragingen);
c) een aanduiding van welke bruggen vertraging hebben opgelopen tegenover het 
voorgaande overzicht (verkregen via vraag nr. 1705 van 21 september 2022) en 
de bijhorende reden van vertraging;
d) een overzicht van de noodzakelijke budgetten die gekoppeld zijn aan de totaliteit 
van de werken (inclusief eventuele wijzigingen daaraan);
e) een overzicht van de gereserveerde budgetten die gekoppeld zijn aan de werken 
tijdens deze legislatuur (inclusief eventuele wijzigingen daaraan). Graag ook 
weergeven waar die terug te vinden zijn in de diverse geïntegreerde 
investeringsprogramma’s (GIP’s).
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 442 van 9 januari 2024
van PETER VAN ROMPUY
Zoals u terecht aangeeft, dateert heel wat van onze infrastructuur uit de jaren ’60 en ’70 
en dringt zich binnen de levenscyclus van deze objecten een grondige renovatie tot zelfs 
vervanging op. In dat licht heb ik tijdens deze legislatuur fors ingezet op asset 
management en hier ca. 1,6 miljard aan projecten in de markt gezet. Met de grondige 
renovatie van het Viaduct van Vilvoorde neemt de provincie Vlaams-Brabant sowieso een 
fors aandeel binnen dit programma, maar ook het programma Werken aan de Ring en 
individuele projecten van het AWV pakken meerdere noodzakelijke vervangingen uit de 
Lijst van Prioritaire Kunstwerken aan.
1. In bijlage 1 vindt u de Lijst van Prioritaire Kunstwerken (LPK) op datum van 31 
december 2023, met de op dat moment meest recent opgenomen details. Alle 
kunstwerken op de LPK bevinden zich in toestand 5 (‘zeer slecht’). Het aantal 
kunstwerken bedraagt 43. Voor de kunstwerken in Vlaams-Brabant wordt er hieronder 
meer detail gegeven. In bijlage 2 vindt u eveneens een overzichtstabel met de 
aanduiding van de beheerder.
2. Tegenover de vraag van 21 september 2022 (verwijzing naar de LPK van 31 augustus 
2022) zijn de wijzigingen als volgt:
- Er verdwenen 11 bruggen van de LPK doordat deze hersteld, afgebroken en/of 
vervangen werden.
- Er werden 6 bruggen toegevoegd aan de LPK.
- Netto gezien resulteert dit momenteel in een afname van 5 bruggen, namelijk van 
43 naar 38 op de LPK.
3. Volgende bruggen in Vlaams-Brabant zijn in deze periode van de lijst verdwenen:
- brug B16 in Hector Henneaulaan te Zaventem (volgnr. 901);
- brug 1 over R0 in Drasop te Halle (volgnr. 3823);
- Dijlebrug te Rotselaar (volgnr. 8933).
Er werden in deze periode geen bruggen in Vlaams-Brabant toegevoegd aan de lijst.
4. Zie bijlage 3.
BIJLAGEN
1.Lijst van Prioritaire Kunstwerken (LPK)
2.Overzichtstabel met aanduiding van beheerder
3.Detailanalyse Vlaams-Brabant
