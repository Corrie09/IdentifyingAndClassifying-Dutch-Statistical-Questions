title: Leegstaande bedrijfsgebouwen - Stand van zaken
thema: Economie
Ruimtelijke ordening
pdf link: https://docs.vlaamsparlement.be/pfile?id=2079612
thema link: https://www.vlaamsparlement.be/parlementaire-documenten/schriftelijke-vragen/1834880
SCHRIFTELIJKE VRAAG
nr. 41
van ROBRECHT BOTHUYNE
datum: 21 oktober 2024
aan JO BROUNS
VLAAMS MINISTER VAN OMGEVING EN LANDBOUW
Leegstaande bedrijfsgebouwen  -  Stand van zaken
De Vlaamse overheid wil leegstand en verval van bedrijfsruimten tegengaan. Voor elk 
bestaand gebouw dat opnieuw in gebruik wordt genomen, moet men geen onbebouwde 
ruimte aansnijden. De Vlaamse overheid bestrijdt de leegstand en verkrotting met 
belastingen enerzijds en met premies anderzijds.
Leegstaande en verwaarloosde bedrijfsruimten in Vlaanderen worden opgenomen in een 
inventaris. Die inventaris wordt jaarlijks bijgewerkt. Als een bedrijfsgebouw minstens 3 
jaar in de inventaris staat, moet de eigenaar een leegstandsheffing betalen.
De opbrengsten van de leegstandsheffing komen terecht in het Vernieuwingsfonds, dat 
financiële steun geeft aan projecten die leegstaande sites nieuw leven inblazen. Nieuwe 
eigenaars kunnen een premie krijgen voor het uitvoeren van 
saneringswerkzaamheden (sloop- en/of ontmantelingswerken).
Als men een leegstaande of verwaarloosde bedrijfsruimte sloopt en door een of meerdere 
nieuwe woningen of bedrijfsruimten vervangt, kan men bovendien een vrijstelling van 
onroerende voorheffing genieten voor een periode van 5 aanslagjaren.
1. Hoeveel leegstaande/verwaarloosde bedrijfsgebouwen zijn opgenomen in de 
inventaris voor leegstand en/of verwaarlozing Vlaanderen in 2022-2023?  Graag totaal 
aantal per jaar en opdeling naar:
a) provincie;
b) definiëring (leegstand – verwaarlozing);
c) grootte van het pand;
d) grootte van de grond met pand inbegrepen. 
2. Het Vernieuwingsfonds steunt projecten die leegstaande sites nieuw leven inblazen. 
Graag een overzicht van de dossiers van verwerving en sanering van leegstaande en/of 
verwaarloosde bedrijfsruimten voor de openbare sector in 2022–2023. Graag 
totaalaantal dossiers per jaar en indeling naar:
a) provincie;
b) bedrag van het project;
c) omschrijving van het project;
d) resultaat van het project.
3. Het Vernieuwingsfonds steunt projecten die leegstaande sites nieuw leven inblazen. 
Graag een overzicht van de dossiers van sanering van leegstaande en/of 
verwaarloosde bedrijfsruimten voor de private sector in 2022–2023. Graag 
totaalaantal dossiers per jaar en indeling naar:
a) provincie;
b) bedrag van het project;
c) omschrijving van het project;
d) resultaat van het project.
4. Op welke manier kan en zal de minister gemeenten begeleiden bij de 
leegstand/verwaarlozing van bedrijfsgebouwen? Aan welke criteria dienen zij zich te 
houden bij de opname in de inventaris? 
5. Via welke wegen/onder welke voorwaarden kan een persoon verzoeken om uit de 
inventaris geschrapt te worden en dat binnen hoeveel dagen?
Deze vraag werd gesteld aan de ministers Matthias Diependaele (16), Jo Brouns (41)
JO BROUNS
VLAAMS MINISTER VAN OMGEVING EN LANDBOUW
GECOÖRDINEERD ANTWOORD
op vraag nr. 41 van 21 oktober 2024
van ROBRECHT BOTHUYNE
1. a-b) In de bijgeleverde exceltabel, tabblad ‘vraag 1.’ kan u een overzicht terug-vinden 
van de leegstaande en/of verwaarloosde bedrijfsruimten voor 2022 (2.538 
bedrijfsruimten) en 2023 (2.496 bedrijfsruimten). In de exceltabel is er per jaar 
een opdeling per provincie gebeurd, evenals een opdeling in leegstand en 
verwaarlozing. 
c-d) Dit is specifiek gelinkt aan de individuele bedrijfsruimten. Het gaat om 2.538 
bedrijfsruimten in 2022 en 2.496 bedrijfsruimten in 2023. Een opdeling is niet 
mogelijk in een overzichtelijk overzicht. 
2. In de bijgeleverde exceltabel, tabblad ‘vraag 2.’ kan u een overzicht terugvinden van 
de dossiers van verwerving en sanering van leegstaande en/of verwaarloosde 
bedrijfsruimten voor de openbare sector in 2022-2023. 
Het gaat om 10 projecten: 
- 3 in 2022: 
- Oost-Vlaanderen: 1 (1 meerkost werken bij eindafrekening)
- West-Vlaanderen: 1 (1 nieuw werk)
- Antwerpen: 1 (1 nieuw werk)
- 7 in 2023: 
- Oost-Vlaanderen: 2 (2 meerkost werken bij eindafrekening)
- West-Vlaanderen: 1 (1 definitieve verwerving na belofteakkoord)
- Antwerpen: 2 (2 definitieve verwervingen na belofteakkoord)
- Vlaams-Brabant: 1 (1 definitieve verwerving na belofteakkoord)
- Limburg: 1 (1 nieuw werk)
3. In de bijgeleverde exceltabel, tabblad ‘vraag 3.’ kan u een overzicht terugvinden van 
de dossiers van verwerving en sanering van leegstaande en/of verwaarloosde 
bedrijfsruimten voor de privé-sector in 2022-2023. 
Het gaat om 20 projecten:
- 11 in 2022: 
- Oost-Vlaanderen: 2 (2 nieuwe werken)
- West-Vlaanderen: 6 (1 nieuw werk en 5 meerkost werken bij eind-
afrekening)
- Antwerpen: 2 (2 nieuwe werken)
- Vlaams-Brabant: 1 (1 nieuw werk)
- 9 in 2023: 
- Oost-Vlaanderen: 2 (2 meerkost werken bij eindafrekening)
- West-Vlaanderen: 3 (3 meerkost werken bij eindafrekening)
- Antwerpen: 2 (1 nieuw werk en 1 meerkost werken bij eindafrekening)
- Vlaams-Brabant: 1 (1 nieuw werk)
- Limburg: 1 (1 nieuw werk)
4. De Vlaamse regering stelt een digitale tool ter beschikking om de gemeentelijke lijst 
over te maken. De criteria inzake leegstand en verwaarlozing zijn vermeld in het 
leegstandsdecreet van 19 april 1995 en het uitvoeringsbesluit van 1 juli 1997. Op de 
website van het departement Omgeving is bijkomende duiding in een brochure ter 
beschikking.   
Via de collectieve leertrajecten van de “kernmeesters” bracht VLAIO goede praktijken 
aan bod rond de aanpak van leegstand in de kernen. VLAIO zal dergelijke goede 
praktijken aan bod blijven brengen via het lerend netwerk “verweven werklocaties”. 
Doel is dat een leegstandsbeleid meer moet zijn dan het inventariseren en bestraffen 
van eigenaars (met een heffing) maar dat een leegstandsbeleid vaak ook een dialoog 
met eigenaars en potentiële gebruikers noodzaakt over de herinvulling van die panden. 
Voor bedrijventerreinen zou de discussie over de herinvulling moeten gebaseerd 
worden op een uitgifteplan en een effectief beheer van die terreinen. VLAIO stimuleert 
de opmaak van dergelijke uitgifteplannen en het voeren van een beheer op de 
bedrijventerreinen. 
5.De eigenaar van een in de inventaris opgenomen leegstaande en/of verwaarloosde 
bedrijfsruimte kan steeds een aanvraag tot schrapping indienen indien de leegstand 
en/of verwaarlozing is beëindigd of wanneer er een onteigening van toepassing is op 
de bedrijfsruimte.
Een schrappingsaanvraag kan, via een aangetekend schrijven, worden gericht aan het 
departement Omgeving. 
De schrappingsaanvraag omvat: 
- Alle bewijsstukken ter ondersteuning van de schrappingsvraag;
- Een verklaring van de burgemeester die de beëindiging van de leegstand en/of 
verwaarlozing bevestigt.
Het departement onderzoekt de aanvraag tot schrapping, en brengt de aanvrager van 
de schrapping binnen 30 dagen op de hoogte van de beslissing. 
BIJLAGEN
1.Aantal leegstaande en/of verwaarloosde bedrijfsruimten (2022 en 2023)
2. Subsidies openbare sector
3. Subsidies privé sector
