title: Stelplaatsen voor elektrische bussen - Mogelijke brandgevaren
thema: Mobiliteit en Verkeer
pdf link: https://docs.vlaamsparlement.be/pfile?id=2012060
thema link: https://www.vlaamsparlement.be/parlementaire-documenten/schriftelijke-vragen/1774432
SCHRIFTELIJKE VRAAG
nr. 154
van KARIN BROUWERS
datum: 24 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Stelplaatsen voor elektrische bussen  -  Mogelijke brandgevaren
In de stelplaats van het busbedrijf Multiobus in Tienen brak in de nacht van 17 oktober, 
jammer genoeg, een zware brand uit. Dertien elektrische bussen en elf dieselbussen 
werden daarbij vernietigd.
Multiobus is een onderaannemer van De Lijn. Het busvervoer van De Lijn ondervond sterke 
hinder door de brand, vooral lijn 380 tussen Tienen en Leuven ondervond grote hinder.
Multiobus en De Lijn werken samen om de eerste dagen de ongemakken voor de reizigers 
te beperken. Hoelang de hinder zal duren en hoe groot die zal zijn, is momenteel (18 
oktober) nog niet in te schatten. De Lijn raadt aan om de routeplanner via de app of de 
website te raadplegen.
1. Is er nog altijd hinder van het busvervoer door de brand en op welke lijnen? Hoelang 
zal de hinder nog duren?
2. Welke initiatieven hebben De Lijn en Multiobus genomen om de hinder door de brand 
te beperken? Op welke wijze heeft De Lijn de ritten verzekerd die door Multiobus 
werden verzorgd?
3. Hoewel de oorzaak niet duidelijk is, moeten toch de strategie van elektrificatie grondig 
bekeken worden. 
Is het volgens de minister niet beter in te zetten op stelplaatsen in open lucht, onder 
een individueel dak van zonnepanelen, en enkel de garages voor het onderhoud in 
gesloten gebouwen onder te brengen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 154 van 24 oktober 2023
van KARIN BROUWERS
1. Ja, er is nog steeds hinder voor het busvervoer door de brand. Momenteel (midden 
november 2023) worden alle lijnen gereden, maar niet alle ritten van deze lijnen 
kunnen verzekerd worden. Schoolritten worden gereden en de reguliere (hoofd)lijnen 
– lijn 22, lijn 380 en lijn 360 – rijden met een verstoorde regeling. Aangezien de 
vervangbussen al een zekere ouderdom hebben (zie ook deelvraag 2), merken we 
meer onderbrekingen op vanwege technische problemen met deze voertuigen.
2. Er werd meteen na de melding actie ondernomen: van op verschillende stelplaatsen 
van Multiobus werden enkele oudere voertuigen verschoven naar de betrokken 
stelplaats. Er ontstond een enorme solidariteit van andere exploitanten, die 
verschillende oudere reservevoertuigen ter beschikking hebben gesteld. Ook werden 
twee elektrische voertuigen van hun leverancier ter bruikleen aangeboden, die 
meteen inzetbaar waren. Deze voertuigen dragen niet de kleuren van De Lijn, maar 
via een sticker op het voertuig zijn ze wel herkenbaar voor reizigers.
In een volgende fase zullen De Lijn en Multiobus afspraken maken om alle voertuigen 
zo spoedig mogelijk van de juiste randapparatuur te voorzien. 
Er wordt prioriteit gegeven aan schoolbussen en de belangrijkste spitsritten. Ook 
wordt ernaar gestreefd om steeds dezelfde ritten te rijden of af te schaffen.
3. De Lijn stationeert elektrische bussen bij voorkeur in de open lucht, al dan niet met 
een luifel. Dat is het geval bij de huidige vloot van elektrische bussen.
