title: Vlaamse Regulator voor de Media (VRM) - Klanttevredenheid
thema: Media
pdf link: https://docs.vlaamsparlement.be/pfile?id=2033179
thema link: https://www.vlaamsparlement.be/parlementaire-documenten/schriftelijke-vragen/1791906
SCHRIFTELIJKE VRAAG
nr. 49
van BRECHT WARNEZ
datum: 5 januari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Vlaamse Regulator voor de Media (VRM)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij de Vlaamse Regulator voor de Media 
(VRM).
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van de Vlaamse Regulator voor de Media (VRM) betreft? 
2. Om de hoeveel tijd is er een meting van de klanttevredenheid? 
3. Gebruikt de Vlaamse Regulator voor de Media (VRM) andere methodes dan een 
bevraging alleen om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van de 
Vlaamse Regulator voor de Media (VRM)?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van de Vlaamse Regulator voor de Media 
(VRM) geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert de Vlaamse Regulator voor de Media (VRM) na het 
klanttevredenheidsonderzoek nog naar de respondent over wat men doet met de 
resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van de Vlaamse 
Regulator voor de Media (VRM)?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 49 van 5 januari 2024
van BRECHT WARNEZ
Ik heb hiervoor contact opgenomen met VRM. Zij laten weten dat zij geen systematische 
klantentevredenheidsmetingen houden aangezien zij een klein agentschap zijn. Het zelf 
uitvoeren van klantentevredenheidsmetingen behoort niet tot hun kerntaken.
De enige keer dat zij dat in het verleden gedaan hebben, was in 2013. Met die resultaten 
zijn ze toen aan de slag gegaan. Er zijn geen vervolgonderzoeken geweest.
Rekening houdend met bovenstaande, probeer ik een aantal elementen van antwoord te 
geven op uw vragen.
1. In 2013 voerde het bureau TNS Dimarso een klantentevredenheidsmeting uit naar de 
‘perceptie en tevredenheid van communicatie en informatie’ bij de VRM. 
2. Er is geen vast ritme vastgelegd voor eventuele vervolgonderzoeken. Op 
bovenvermelde klantentevredenheidsbevraging is geen algemeen vervolgonderzoek 
meer gebeurd. Volgende deelonderzoeken zijn wel georganiseerd: in 2015 
organiseerde de VRM wel nog een (intern) tevredenheidsonderzoek voor de leden van 
de algemene kamer en van de raad van bestuur, en in 2022 organiseerde de VRM een 
klantenbevraging bij het jaarlijkse mediaconcentratierapport.
3. Nee.
4. a) Het doel van het onderzoek was om de perceptie en appreciatie te achterhalen van 
de ingezette communicatiemiddelen.
b) Kwantitatieve bevraging: 85. Kwalitatieve bevraging: 30.
c) Kwalitatief onderzoek:
Doelgroep: professionelen/docenten/studenten. (Contactenlijst).
Methode: individuele diepte-interviews (face to face).
Steekproef: n = 30.
- Audiovisuele mediaveld: grote omroepen (radio, tv), regionale tv-omroepen, 
radioketens, lokale radio, dienstenverdelers.
- Docenten: universiteiten, hogescholen.
- Studenten: mix van studierichtingen en onderwijsinstellingen, wel/geen contact 
gehad met VRM.
Kwantitatief onderzoek:
Doelgroep: professionelen/docenten/studenten. (Contactenlijst en 
nieuwsbriefabonnees).
Methode: online (cawi).
Steekproef: n = 85. (media: 42, dienstenverdelers: 10, docenten: 10, studenten: 
3, andere: 19).
d) Dat is niet bekend.
e) Voor het kwalitatief onderzoek werd geselecteerd uit de VRM-contactenlijst. Voor 
het kwantitatief onderzoek werd geselecteerd uit de VRM-contactenlijst en uit de 
nieuwsbriefabonnees.
f) Nee. De bevraging gebeurde na selectie.
g) De bevraging werd door de VRM samen met het geselecteerde bureau TNS Dimarso 
opgesteld.
h) Dat is niet bekend.
5. Beide. Het kwalitatief onderzoek gebeurde via individuele diepte-interviews en het 
kwantitatief onderzoek gebeurde online.
6. De opdracht werd uitbesteed aan een gespecialiseerd bureau (TNS Dimarso).
a) De kostprijs voor de klanttevredenheidsmeting bedroeg 32.498,18 euro.
b) De VRM is een klein agentschap. Het zelf uitvoeren van 
klantentevredenheidsmetingen behoort niet tot zijn kerntaken.
7. a) Uit de klanttevredenheidsmeting van TNS Dimarso bleek dat de overgrote 
meerderheid van de respondenten (85%) tevreden was over de communicatie van 
de VRM. 29% was zelfs uiterst/zeer tevreden. De algemene conclusie was dan ook 
dat er een zeer grote mate van tevredenheid was over de VRM-communicatie. De 
communicatie van de VRM werd ervaren als doeltreffend en mee met zijn tijd. De 
VRM kwam als een betrouwbare en competentie informatiebron uit het onderzoek.
b) De meting dateert al van 2013 en de VRM is met de resultaten aan de slag gegaan. 
Als voornaamste verbeterpunten uit de klanttevredenheidsmeting van TNS Dimarso 
werden toentertijd genoemd:
- communicatie kon nog proactiever;
- communicatie kon nog doeltreffender;
- elektronische communicatie kon nog meer gestroomlijnd worden;
- vormelijke update van de website drong zich op.
c) Nee. Het onderzoek had betrekking op de perceptie en de tevredenheid over haar 
communicatie(kanalen) van de verschillende doelgroepen (audiovisuele 
mediaveld/docenten/studenten). Digitale dienstverlening viel niet binnen de scope 
van het onderzoek. 
8. Het was een eenmalig onderzoek waardoor een vergelijking niet mogelijk is en er geen 
evolutie kan worden vastgesteld.
9. a) De VRM is met de resultaten van de TNS Dimarso bevraging aan de slag gegaan. 
Zo werd bijvoorbeeld de website van de VRM volledig aangepast. De VRM website 
werd niet alleen vormelijk aangepast (voor het laatst aangepast aan de nieuwe 
huisstijl van de Vlaamse overheid), ook inhoudelijk werd de website grondig 
aangepast en op punt gezet. 
De verschillende communicatiemiddelen werden tegen het licht gehouden. Bepaalde 
middelen werden geïntegreerd en in elkaar geschoven. De resultaten van de 
bevraging toonden zeer duidelijk aan dat de communicatie van de VRM inhoudelijk 
sterk is. Sindsdien wordt door de VRM nog meer proactief gecommuniceerd.
b) Nee.
10. Nee.
11. Nee.
12. De bevraging die de VRM in het verleden heeft gehouden dateert reeds van 2013 en 
had betrekking op één welbepaald aspect van de werking van de VRM: informatie en 
communicatie. Hieruit blijkt wel een tevredenheid over de werking van de VRM. Positief 
is ook dat de VRM zelf aan de slag is gegaan met de resultaten van het TNS Dimarso-
onderzoek.
