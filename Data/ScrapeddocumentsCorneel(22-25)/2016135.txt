title: De Lijn - Ontsluiting Openbaar Psychiatrisch Zorgcentrum (OPZC) Rekem
thema: Mobiliteit en Verkeer
pdf link: https://docs.vlaamsparlement.be/pfile?id=2016135
thema link: https://www.vlaamsparlement.be/parlementaire-documenten/schriftelijke-vragen/1778969
SCHRIFTELIJKE VRAAG
nr. 200 
van MARINO KEULEN
datum: 13 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Ontsluiting Openbaar Psychiatrisch Zorgcentrum (OPZC) Rekem  
Het Openbaar Psychiatrisch Zorgcentrum (OPZC) Rekem bevat naast een psychiatrisch 
ziekenhuis ook een psychiatrisch verzorgingstehuis (pvt).
Het is na Sappi (dat gaat sluiten) de tweede grootste werkgever in Lanaken met 548 vte’s 
(voltijdsequivalenten) of ongeveer 650 personeelsleden. Daarnaast heeft men een goede 
450 bedden voor residentieel verblijft (lange en korte duur) alsook daghospitalisatie die 
mee moeten worden genomen in de bepaling van de mobiliteitsvraag/-nood.
Het betekent dat het OPZC Rekem een ‘attractiepool’ is zoals bepaald in artikel 2 van het 
decreet basisbereikbaarheid. Artikel 32 van het decreet bepaalt: “Op regionale schaal 
bedient het kernnet de belangrijke regionale kernen en attractiepolen.”
Echter, in de uitgetekende plannen van basisbereikbaarheid gaat men het OPZC Rekem 
ontsluiten via het netwerk op maat.
Er zijn echter goede argumenten buiten de formalistische elementen in het decreet om 
toch een lus te voorzien vanop de Rijksweg tot aan het OPZC Rekem.
1.In het kader van de vermaatschappelijking van de zorg, neemt de dagbehandeling die 
volgt op een volledige opname of die een residentiële opname vervangt, een meer en 
meer belangrijke plaats in en neemt dus toe. Het betekent dat zorgvragers op dagbasis 
naar het zorgcentrum komen: ’s morgens heen, ’s namiddags of ’s avonds terug.
2. Het betreft een kwetsbare doelgroep – gedeeltelijk vergelijkbaar met het bijzonder 
onderwijs – van wie meer vaardigheden worden verondersteld dan beschikbaar zijn of 
steeds verondersteld kunnen worden dat:
a. het op voorhand boeken van de rit dikwijls problematisch is;
b. het overstapmodel van mobiliteitsoogpunt verdedigbaar is maar een enorme 
drempel is voor die doelgroep.
3. De geestelijke gezondheidszorg die men overal probeert laagdrempeliger te maken 
(cfr. eerstelijnspsychologische dienstverlening) wordt daardoor onbegrijpelijk 
hoogdrempeliger.
Bovendien kreeg het OPZC Rekem op 25 mei 2023 van De Lijn te horen dat het de geplande 
vervoer op maatlijn tussen Rekem–Bessemer en het ZOL (Ziekenhuis Oost-Limburg) Sint-
Barbara niet zal kunnen worden uitgevoerd vanaf 1 juli 2023. Voor die lijn werd geen 
uitvoerder gevonden, waardoor De Lijn genoodzaakt is om ze uit te stellen tot fase 2 die 
zal ingaan in januari 2024.
Blijkbaar mag het OPZC Rekem zich volgens De Lijn ‘gelukkig’ stellen omdat er tot die tijd 
gebruik kan worden gemaakt van lijn 64 Dilsen-Rekem O.P.Z. die de het O.P.Z. zal blijven 
bedienen.
1. Wat is de juridische onderbouwing om OPZC Rekem niet te ontsluiten via het kernnet 
zoals bepaald in het decreet basisbereikbaarheid maar via het netwerk op maat?
2. Welke maatregelen kunnen nog worden genomen om die kwetsbare doelgroep een zo 
goed mogelijk passend openbaar vervoer te geven?
3. Indien het een budgettaire kwestie zou zijn hoe verklaart De Lijn dat ze per inwoner 
van de vervoerregio Antwerpen een gemiddeld veel hoger bedrag uittrekt dan voor de 
inwoners van de vervoerregio Limburg?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 200 van 13 november 2023
van MARINO KEULEN
1. In 2023 telt de halte Rekem OPZ gemiddeld 0,91 opstappers per rit. Lijn 63 heeft bij 
passage in Rekem op de N78 een gemiddelde bezetting van 8,21 reizigers. Deze 
verhouding illustreert dat een passage via het OPZC Rekem veel doorgaande reizigers 
benadeelt door een lange omrijroutering te voorzien op lijn 63. 
De desbetreffende omrijfactor zou ten nadele zijn van de concurrentiële positie van 
het openbaar vervoer, wat niet in lijn ligt met de werkprincipes basisbereikbaarheid 
(t.o.v. het kernnet). Om die reden is er voor het lokaal bestemmingspotentieel met 
specifieke functionele eigenheid, een unieke verbinding in het leven geroepen (cf. 
VOM-vast lijn 66).
2. De vervoerregio voorziet een alternatief met VOM-lijn 66. Dit is een VOM-vast lijn met 
een voldoende ruime amplitude (week en weekend), én aansluiting op kernnet lijn 63 
in Rekem (in beide richtingen). De gebruikers dienen geen rit te reserveren om lijn 
66 te gebruiken. Deze lijn functioneert identiek zoals het overige busvervoer met een 
vaste cadans doorheen de dag.
In het geval dat reizigers geen gebruik kunnen maken van de vaste verbinding van 
lijn 66, kan het nieuwe VOM-flex systeem benut worden. Door introductie van VOM-
flex, zijn er bovenop de VOM-vast lijn 66, meer verplaatsingen mogelijk dan in het 
bestaande netwerk. Dit systeem impliceert dat voor de herkomst-bestemming van 
buitengebieden het aantal overstappen niet toeneemt, en dat de aanwezige wacht- of 
wandeltijd zelfs afneemt. In afstemming met het bestuur van OPZC Rekem zijn 
specifieke herkomst-bestemming trajecten van de zorgontvangers verduidelijkt. 
Daaruit blijkt dat een bezwarende overstap bij de meeste trajecten volledig vermeden 
wordt. Gemiddeld zullen de reizigers minder lang onderweg zijn. De Lijn realiseert  zo 
dus winst in reistijd en comfort voor de reizigers.
Reizigers kunnen VOM-flex ritten tijdig vooraf reserveren, waardoor ritten iedere keer 
op hetzelfde moment en wijze afgelegd worden. Hierdoor is er een toename in de 
voorspelbaarheid voor de reizigers. 
Ten slotte werd voor het reserveren van een rit alles in het werk gesteld om de 
boeking zo eenvoudig mogelijk te houden via een applicatie. Als het werken met een 
app toch niet haalbaar is, is het ook mogelijk om te bellen naar een 
reserveringsnummer.
3. De Lijn bevestigt dat dit geen budgettaire kwestie is. Het is volgens De Lijn vanuit 
een netwerklogica niet aangewezen dat lijn 63 als kernnetlijn type B een lange omweg 
via Rekem OPZC zou rijden. Deze lijn zorgt immers voor de snelle verbinding tussen 
de gemeenten in het Maasland (Maastricht, Lanaken, Maasmechelen, Dilsen-
Stokkem, Maaseik).
Verder is het goed om op te merken dat de budgetten kernnet en aanvullend net niet 
zijn opgemaakt op basis van het aantal inwoners, maar op basis van het aantal 
kilometers in de bestaande netten. 
Men kan de bedragen per inwoner/per vervoerregio bovendien moeilijk vergelijken. 
De karakteristieken van een vervoerregio (doorstroming, stad- of streekvervoer, 
ingezette voertuigtypes, ligging stelplaatsen …) zullen er immers toe leiden dat de 
kostprijs per inwoner hoger of lager uitvalt dan deze van een andere vervoerregio. In 
dit geval zal er in Antwerpen een lagere commerciële snelheid en meer congestie zijn 
dan in Limburg. Bovendien wordt er in Antwerpen ook tramvervoer aangeboden, wat 
duurder is.
