title: BENOvatiecoaches - Stand van zaken
thema: Energie
pdf link: https://docs.vlaamsparlement.be/pfile?id=2047007
thema link: https://www.vlaamsparlement.be/parlementaire-documenten/schriftelijke-vragen/1799993
SCHRIFTELIJKE VRAAG
nr. 298
van ROBRECHT BOTHUYNE
datum: 1 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
BENOvatiecoaches  -  Stand van zaken
Elke eigenaar van een Vlaamse woning kan zich registreren voor het advies van een 
BENOvatiecoach.
Fluvius betaalt de BENOvatiecoach per deelnemende woning om de kosten voor 
begeleiding te dekken. Soms kan er een toeslag gevraagd worden.
1. Hoeveel BENOvatiecoaches waren er actief bij Fluvius in 2022-2023? Graag 
totaalaantal per jaar.
2. Hoeveel geregistreerde collectieve renovatietrajecten werden uitgevoerd in 2022-
2023? Graag totaalaantal per jaar.
3. Hoeveel van die vragen tot advies hebben effectief tot een renovatie geleid in 2022-
2023? Graag overzicht per jaar en opdeling per:
a) provincie;
b) unieke woning;
c) top 3 renovatieaard.
4. Wat is de doorlooptijd van aanvragen, met andere woorden wat is de wachttijd in 
2022-2023 tussen de vraag naar advies en de effectieve afspraak met een 
BENOvatiecoach? Graag doorlooptijd per jaar en opdeling per:
a) provincie;
b) unieke woning;
c) top 3 renovatieaard.
5. Soms kan en mag er een toeslag gevraagd worden voor de begeleiding. 
Hoeveel bedraagt de gemiddelde toeslag die per deelnemende woning gevraagd werd 
in 2022-2023? Graag gemiddelde toeslag per jaar en opdeling per:
a) provincie;
b) unieke woning;
c) top 3 renovatieaard.
6. Wat is de top 3 van redenen voor het vragen van een toeslag? Graag overzicht top 3 
per jaar (2022-2023) en opdeling per:
a) provincie;
b) unieke woning;
c) top 3 renovatieaard.
7. Vele Vlamingen maar ook gemeenten blijken nog altijd niet op de hoogte te zijn van 
de mogelijkheden van BENOvatiecoaches.
Hoe zorgt de minister ervoor dat zij bekend raken bij alle Vlamingen, zowel bij lokale 
besturen als bij burgers?
8. Op basis van welke criteria wordt de lijst met BENOvatiecoaches via Fluvius actueel 
gehouden (met BENOvatiecoaches die effectief actief zijn)?
9. Zijn er extra initiatieven gepland om de capaciteit aan BENOvatiecoaches te vergroten? 
Zo ja, in welke mate en met welk budget? Zo niet, waarom niet nu duidelijk is dat de 
Vlaming zich moet richten op renoveren en energiezuinig leven?
10. Er zijn BENOvatiecoaches (Fluvius) en renovatiecoaches.
Wat zijn de juiste verschillen tussen beiden?
11. Voor de modale Vlaming is het niet evident om door de bomen aan energieadvies het 
bos nog te zien. Er zijn BENOvatiecoaches, renovatiecoaches, energiehuizen 
enzovoort.
Zou men ook hier, net als bij de premiestelsels, niet gaan voor een 
rationalisatie/eenmaking van het advies? Hoe ziet de minister dat? Op welke manier 
kan dat gestroomlijnd worden?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 298 van 1 februari 2024
van ROBRECHT BOTHUYNE
1. In 2022 waren er 33 actieve projectleiders die effectief studies/projecten uitvoerden. 
Een projectleider kan meerdere BENOvatiecoaches te werk stellen. In 2023 waren dit 
er 38. 
2. Er werden 3.265 collectieve renovatietrajecten uitgevoerd in 2022. In 2023 waren dit 
er 4.789.
3. a) Ik verwijs naar de bijlage voor de aantallen uitgevoerde renovatiemaatregelen die 
voortvloeiden uit de opgestarte renovatietrajecten. Niet elk begeleidingstraject leidt 
tot een renovatie.
b) Hierop is geen volledig zicht. Er wordt per woning voor maximaal 2 maatregelen 
een begeleidingsvergoeding betaald aan de BENOvatiecoach.
c) Ik verwijs naar de bijlage.
4. Fluvius houdt geen overzicht bij van de datum waarop de BENOvatiecoach een 
aanvraag voor advies ontvangt. Uit een rondvraag bij verschillende projectleiders blijkt 
dat de gemiddelde wachttijd in 2022 een 2-tal weken bedroeg. Uit diezelfde rondvraag 
blijkt dat in 2023 de wachttijd door het hogere aantal aanvragen (wellicht door de 
energiecrisis) opliep tot 1 tot 2 maanden.
5. Fluvius heeft daar geen eenduidig zicht op. Navraag bij enkele BENOvatiecoaches in 
het verleden toont aan dat dit sterk afhankelijk is van de coach en of de klant bereikt 
werd via een samenwerking met gemeente en/of provincie, op eigen initiatief contact 
nam met de coach of doorverwezen werd via een immokantoor. Sommige 
BENOvatiecoaches vragen een vergoeding van circa 50 euro om een drempel in te 
bouwen voor klanten die alleen maar een gratis advies wensen, als een soort remgeld. 
Er zijn BENOvatiecoaches die een bedrag vragen en later teruggeven aan de klant als 
ze 1 of meerdere maatregelen uitvoeren, als een soort waarborg. In sommige 
gemeenten betaalt de gemeente een extra vergoeding aan de coach. Indien de klant 
meer dan 2 maatregelen wil uitvoeren en laten begeleiden, wordt door sommige 
coaches ook een vergoeding gevraagd, afhankelijk van de extra werklast die dat met 
zich meebrengt.
6. Ik verwijs naar mijn antwoord op deelvraag 5.
7. Het Vlaams Energie- en Klimaatagentschap (VEKA) en Fluvius maken het aanbod 
bekend via hun websites. Fluvius publiceert een lijst met de contactgegevens van de 
coaches (zie https://www.fluvius.be/nl/benoveren/benovatiecoach/zoeken). De 
energiehuizen verwijzen klanten met nood aan begeleiding door naar de lokaal actieve 
BENOvatiecoaches. Ik geef hierbij mee dat in de loop van 2024 het aanbod aan 
begeleiding door BENOvatiecoaches vervangen zal worden door het aanbod onder de 
noemer Mijn Verbouwbegeleiding, onder de co√∂rdinatie van de energiehuizen. Ik 
verwijs ook naar mijn antwoord op uw schriftelijke vraag nr. 297 van 1 februari 2024.
8. In 2023 werden BENOvatiecoaches die langere tijd geen projecten indienden, gevraagd 
of zij nog erkend wilden blijven. Diegenen die aangaven geen BENOvatiecoach meer te 
willen zijn, werden op niet-actief gezet en dus ook niet meer opgenomen in de lijst met 
BENOvatiecoaches van Fluvius.
9. Neen, zie mijn antwoord op deelvraag 7. Het aanbod zal in de loop van 2024 
gecentraliseerd worden bij de energiehuizen. Ik verwijs ook naar mijn antwoord op uw 
schriftelijke vraag nr. 297 van 1 februari 2024.
10.Zowel BENOvatiecoaches als renovatiecoaches begeleiden burgers bij de uitvoering van 
1 of meerdere energetische renovatiewerken. Beide coaches lichten de woning door, 
maken een renovatieplan, vragen offertes en premies aan en volgen de werken op. De 
BENOvatiecoaches zijn de door Fluvius erkende uitvoerders van renovatiebegeleiding. 
Zij worden erkend op basis van een grondige beschrijving van hun takenpakket en 
ontvangen via Fluvius hiervoor een vergoeding, die door de Vlaamse overheid wordt 
gecompenseerd. Burgers kunnen rechtstreeks contact opnemen met een 
BENOvatiecoach voor de opstart van een traject.
Daarnaast zijn er de renovatiecoaches die door de energiehuizen ingezet worden. Via 
de in 2021 door het VEKA gelanceerde subsidie-oproep energieconsulenten heeft elk 
Energiehuis - op dat moment waren er 18 energiehuizen - minstens 1 VTE gedurende 
3 jaar kunnen werven en inzetten. Ik verwijs ook naar mijn antwoord op uw schriftelijke 
vraag nr. 297 van 1 februari 2024.
11.Ik verwijs naar mijn antwoord op uw schriftelijke vraag nr. 297 van 1 februari 2024.
BIJLAGE
Adviesvragen die leidden tot een renovatie in 2022 en 2023, per provincie en top 3
