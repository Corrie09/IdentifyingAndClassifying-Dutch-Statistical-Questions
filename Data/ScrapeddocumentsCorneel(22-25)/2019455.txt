title: Halte-infrastructuur De Lijn - Kwaliteitsniveaus
thema: Mobiliteit en Verkeer
pdf link: https://docs.vlaamsparlement.be/pfile?id=2019455
thema link: https://www.vlaamsparlement.be/parlementaire-documenten/schriftelijke-vragen/1774316
SCHRIFTELIJKE VRAAG
nr. 146
van STIJN BEX
datum: 23 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Halte-infrastructuur De Lijn  -  Kwaliteitsniveaus
Het besluit van de Vlaamse Regering over haltes en halte-infrastructuur werd gepubliceerd 
in het Belgisch Staatsblad op 20 juni 2022 en is in werking sinds 30 juni, behalve de 
artikelen 4 en 5. Het besluit geeft uitvoering aan (onder andere) artikel 45 van het decreet 
van 26 april 2019 betreffende de basisbereikbaarheid. Ingevolge artikel 45 is de gemeente 
verantwoordelijk voor het oprichten en onderhouden van de schuilhuisjes, met inbegrip 
van de extra voorzieningen. De gemeente kan die opdracht toevertrouwen aan derden. De 
Vlaamse Regering kan regels vastleggen over de inplanting en de aanleg van de 
schuilhuisjes.
Vanaf 2023 verlopen de subsidies voor schuilhuisjes via het Departement Mobiliteit en 
Openbare Werken (MOW) en niet langer via De Lijn.
In het openbaredienstencontract (ODC) tussen De Lijn en de Vlaamse Regering 2023-2027 
heeft de Vlaamse Regering zich ertoe verbonden om de verantwoordelijkheden en 
kwaliteitsniveaus op het vlak van netheid, onderhoud en herstel van de infrastructuur 
(schuilhuisjes, vuilnisbakken, eigen banen) te verduidelijken.
Volgens artikel 9, §1, van het besluit van de Vlaamse Regering over haltes en halte-
infrastructuur moet een halte met een schuilhuisje voldoende wachtcomfort, veiligheid en 
bescherming tegen weersinvloeden bieden. Het schuilhuisje dient tevens te beschikken 
over een zitbank en voldoende ruimte voor reizigersinformatie.
Ook in het ODC staat dat er jaarlijks een bedrag van 5.602.500 euro moet worden 
geïnvesteerd voor de inhaalbeweging en noodzakelijke vervanging van onder andere 
schuilhuisjes, containerinvesteringen en andere zaken, voor de periode 2023-2027.
1. Aan welke verantwoordelijkheden en kwaliteitsniveaus op het vlak van netheid, 
onderhoud, herstel, voldoende wachtcomfort, veiligheid en bescherming tegen 
weersinvloeden, enzovoort moeten schuilhuisjes voor reizigers van De Lijn voldoen? 
Graag een exhaustief overzicht met de meetbare parameters die daarvoor gebruikt 
worden.
2. Wat zijn de concrete voorschriften voor het plaatsen van (zij)wanden?
3. Hoe, en met welke intervallen, wordt geëvalueerd of schuilhuisjes aan die 
verantwoordelijkheden en kwaliteitsniveaus (blijven) voldoen?
4. Hoeveel schuilhuisjes staan er in Vlaanderen? Graag een overzicht per type, per 
vervoerregio/provincie, en graag telkens vermelden door wie ze geplaatst zijn, of ze 
aan de verantwoordelijkheden en kwaliteitsniveaus (blijven) voldoen en of dat ze al 
dan niet over 2, 1 of geen zijwanden beschikken.
5. Hoeveel schuilhuisjes moeten er veranderd en/of verplaatst worden om te voldoen aan 
het decreet Basisbereikbaarheid?
6. Hoeveel van de 5.602.500 euro per jaar is bestemd voor schuilhuisjes?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 146 van 23 oktober 2023
van STIJN BEX
1. Zie bijlage 1.
2. Zie bijlage 2.
3. Schuilhuisjes plaatsen is de verantwoordelijkheid van de lokale besturen. Een 
schuilhuisje dat geplaatst is conform de afspraken voldoet aan de kwaliteitsniveaus.
Als er schade is, dan wordt dat vaak gemeld door chauffeurs van De Lijn of door 
reizigers. De Lijn geeft die informatie dan door aan het betrokken lokale bestuur, dat 
instaat voor het herstel.
4. Het opzoeken van deze gegevens vergt heel veel tijd. Op dit moment zijn de 
betrokken medewerkers bij De Lijn volop bezig met de uitrol van fase 2 van 
basisbereikbaarheid. Indien gewenst, kan De Lijn dit antwoord in een latere fase 
opmaken en bezorgen, maar De Lijn moet op dit moment prioriteit geven aan de uitrol 
van basisbereikbaarheid op het terrein.
5. Door de uitrol van het nieuwe net (fase 2 van het nieuwe net gaat in op 6 januari 
2024) kan De Lijn momenteel geen data aanleveren. De onderstaande voorbeelden 
tonen aan waarom dit niet mogelijk is:
•Bepaalde haltes krijgen een nieuwe naam en een nieuw haltenummer, terwijl 
aan de inventarisatie van die haltes nog een oud haltenummer gekoppeld is. 
Als De Lijn nu lijsten zou opmaken, dan zou dit een erg vertekend beeld geven.
•Bepaalde haltes worden afgeschaft. Daar staan soms nog schuilhuisjes. 
Steden en gemeenten staan zelf in om schuilhuisjes te verplaatsen naar 
nieuwe locaties. Dit gaat enige tijd in beslag nemen. De Lijn wordt niet altijd 
onmiddellijk op de hoogte gebracht van de nieuwe locaties waar de 
schuilhuisjes geplaatst worden.
6. Sinds 2023 verlopen de subsidies voor de schuilhuisjes via het Departement Mobiliteit 
en Openbare Werken (DMOW) en niet langer via De Lijn. Op het moment van opmaak 
van het openbaredienstencontract van De Lijn verliepen de subsidies nog via De Lijn. 
Hiervoor werd jaarlijks een bedrag van 700 000 euro voorzien. De werkwijze is 
veranderd en de subsidies voor schuilhuisjes gebeuren nu via DMOW. Deze middelen 
ten bedrage van 700 000 euro werden vanaf 2023 via herverdeling toegewezen aan 
DMOW. Ze maken dan ook niet langer deel uit van de budgetten van De Lijn.
BIJLAGEN
1.Overzicht parameters
2.Overzicht voorschriften voor het plaatsen van (zij)wanden
