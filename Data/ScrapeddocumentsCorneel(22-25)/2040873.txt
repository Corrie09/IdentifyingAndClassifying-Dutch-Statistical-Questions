title: Netwerkradio 1 - Profielwijziging
thema: Media
pdf link: https://docs.vlaamsparlement.be/pfile?id=2040873
thema link: https://www.vlaamsparlement.be/parlementaire-documenten/schriftelijke-vragen/1800607
SCHRIFTELIJKE VRAAG
nr. 73
van FILIP BRUSSELMANS
datum: 2 februari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Netwerkradio 1  -  Profielwijziging
Op 12 oktober 2023 is in de commissie Media de situatie rond netwerkradio Nostalgie Plus 
besproken. Netwerkradio NRJ (hitradio) werd eind september 2023 plots omgedoopt tot 
de oldieszender Nostalgie Plus. Het wijzigen van het profiel is voor netwerkradio’s decretaal 
niet toegestaan.
Minister Dalle verwees naar het lopende onderzoek van de Vlaamse Regulator voor de 
Media (VRM). Uiteindelijk stelde de VRM bij Nostalgie Plus opnieuw een inbreuk vast op 
het Mediadecreet en dient men zich te conformeren tegen 15 februari 2024. Wanneer 
beslissing 2023-055 van de VRM echter wordt geanalyseerd, blijkt dat het in die beslissing 
op geen enkel moment gaat over het issue wat de profielwijziging van hitradio naar oldies 
betreft, maar over andere inbreuken. Een profielwijziging is verboden maar die wijziging 
komt in de genoemde beslissing niet aan bod. Een omschakeling van NRJ (hitradio) naar 
Nostalgie Plus (oldies) is een ommezwaai van 180 graden. Het Mediadecreet stelt dat 
netwerkradio-omroeporganisaties, nadat ze een erkenning hebben verkregen, zich voor de 
volledige duur van de erkenning moeten houden aan de basisvoorwaarden, zoals vermeld 
in artikel 143/1 en 143/2.
De bezorgdheden blijven dus overeind ondanks de beslissing van de VRM van december 
2023. 
1. Heeft de VRM specifiek de profielwijziging over de omschakeling van muziekprofiel van 
netwerkradio 1 al onderzocht? Zo ja, wat is daarvan de uitkomst? Zo niet, waarom 
werd dat nog niet gedaan? Indien lopend, wanneer komt er duidelijkheid over?
2. Netwerkradio 1 heeft inmiddels al tweemaal een inbreuk begaan op het Mediadecreet 
en stelt zich bij een nieuwe inbreuk bloot aan opheffing van de erkenning conform 
beslissing 2023-055 van de VRM. 
Wat zijn de intenties van de minister bij een eventuele opheffing van de erkenning, 
aangezien dat een steeds realistischer scenario lijkt te worden? We hebben gezien dat 
een nieuw verhaal voor de vrijgekomen frequenties van netwerkradiopakket 2 zéér 
lang duurt, het lijkt dan ook verstandig om al een visie te hebben wat het eventueel 
vrijkomen van net 1 betreft.
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 73 van 2 februari 2024
van FILIP BRUSSELMANS
1. NV SBS Media Belgium beschikt over een erkenning als netwerkradio-
omroeporganisatie (generalistisch profiel) voor het frequentiepakket 1. Nadat een 
erkenning aan een radio-omroeporganisatie is toegekend door de minister van media, 
is de controle op het naleven van de decretale erkenningsvoorwaarden een opdracht 
voor de VRM. Bij beslissing nr. 2023/055 van 11 december 2023 heeft de VRM in hoofde 
van NV SBS Media Belgium een inbreuk vastgesteld op artikel 143/3, §1, van het 
Mediadecreet. Dat artikel bepaalt dat netwerkradio-omroeporganisaties zich voor de 
volledige duur van hun erkenning moeten houden aan de basisvoorwaarden van artikel 
143/1 en 143/2, §1, in overeenstemming waarmee de Vlaamse Regering de erkenning 
heeft uitgereikt. Conform beslissing nr. 2023/055 dient de radio zich tegen 15 februari 
2024 te conformeren. De VRM zal na die datum onderzoeken of NV SBS Media Belgium 
zich heeft geconformeerd en een beslissing nemen.
2. Enkel de VRM kan zich uitspreken over de vraag of de nv SBS Media Belgium de 
toestand binnen de vooropgestelde termijn desgevallend heeft geconformeerd. Ik 
wacht de beslissing van de VRM af alvorens hierover enige uitspraak te doen.
