title: Verkeersinstituut Vias - Verbod op waarschuwingssystemen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2047873
thema link: https://www.vlaamsparlement.be/parlementaire-documenten/schriftelijke-vragen/1801627
SCHRIFTELIJKE VRAAG
nr. 646
van WIM VERHEYDEN
datum: 7 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersinstituut Vias  -  Verbod op waarschuwingssystemen
Verkeersinstituut Vias lanceert een oproep om alle waarschuwingssystemen en -apps zoals 
Waze, Coyote of Flitzmeister, die de locatie van flitspalen en mobiele controles verklikken, 
te verbieden. Vias wil daarmee het voorbeeld volgen van Duitsland, Zwitserland en 
Oostenrijk, waar de melding van mobiele controles door dergelijke systemen al verboden 
is. Volgens Vias zou ook de verkeersveiligheid in het gedrang komen, omdat de meldingen 
een vals gevoel van veiligheid geven. Ze baseren zich daarvoor onder andere op cijfers die 
aangeven dat gebruikers van die systemen sneller geflitst worden. Vias is eveneens van 
mening dat waarschuwingen van de radarmelders voor afleiding kunnen zorgen.
Ook de juistheid van de waarschuwingssystemen wordt bekritiseerd. Vias meldt zo dat 
Waze in 94 procent van de gevallen een juiste waarschuwing stuurt. Daardoor zijn 
automobilisten heel voorzichtig, waardoor dronken bestuurders bijvoorbeeld door de 
mazen van het net glippen door hun route te wijzigen.
Volgens federaal minister Gilkinet zou het nuttig zijn om de systemen aan te passen zoals 
in Frankrijk het geval is, namelijk door ze niet langer toe te staan een specifiek gps-punt 
voor controle aan te geven, maar eerder een gevaarlijke zone.
1. Wat is het standpunt van de minister voor wat betreft de vraag van Vias?
2. Hoe staat de minister tegenover het Franse systeem dat eerder van gevaarlijke zones 
spreekt in plaats van specifieke gps-punten voor controle?
3. Is de minister van plan om, zoals haar federale collega, in gesprek te gaan met de 
verschillende dienstenplatforms over aanpassingen die in de richting gaan van het 
Franse systeem?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 646 van 7 februari 2024
van WIM VERHEYDEN
1+3. In plaats van ze te verbieden (wat inzake handhaving niet evident is) gebruiken we 
in Vlaanderen deze technologie, bv. via het Mobilidata-programma, waarin we 
samen met (een aantal van) deze serviceproviders toepassingen uitwerken om het 
verkeer veiliger, vlotter en duurzamer te laten verlopen (zie 
https://www.mobilidata.be/nl). 
2. Eigenlijk hanteren we met onze trajectcontrole-installaties al het principe van 
gevaarlijke zones. We willen immers dat weggebruikers de regels respecteren 
gedurende langere tijd in plaats van enkel op specifieke punten. Wanneer deze 
trajectcontroles aangeduid worden, versterkt dit het te verwachten gedrag. 
De Vlaamse overheid heeft een paar jaar geleden beslist om de trajectcontroles op 
gewestwegen niet meer aan te kondigen, omdat de gewenste snelheid overal gereden 
moet worden en niet enkel op die plaatsen uitgerust met trajectcontroles. 
