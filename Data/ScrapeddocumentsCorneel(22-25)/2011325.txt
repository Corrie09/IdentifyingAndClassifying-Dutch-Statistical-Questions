title: Geïntegreerd investeringsprogramma (GIP) 2024 - Agentschap Wegen en Verkeer (AWV) - Fietsverbinding N60 campus De Sterre-Ardoye Gent
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2011325
thema link: https://www.vlaamsparlement.be/parlementaire-documenten/schriftelijke-vragen/1774230
SCHRIFTELIJKE VRAAG
nr. 137
van STIJN DE ROO
datum: 23 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Agentschap Wegen en Verkeer (AWV)  
-  Fietsverbinding N60 campus De Sterre-Ardoye Gent
In mijn schriftelijke vragen nr. 478 van 22 december 2022 en nr. 1511 van 3 juli 2023 
informeerde ik naar de fietsverbinding N60 campus De Sterre-Ardoye. 
Op mijn schriftelijke vraag nr. 1511 antwoordde de minister onder andere: “De projectnota 
is nog niet afgewerkt, aangezien er nog een belangrijke wijziging is gekomen aan het 
ontwerp voor wat betreft de aansluiting op de N60 en R4-binnenring. Hierdoor kan de 
impact op het RUP Groen geminimaliseerd worden, wat de vergunbaarheid van het project 
verhoogt. De formele goedkeuring ervan op de projectstuurgroep (PSG) is geagendeerd 
op 11 oktober. 
Het technisch ontwerp van de brug is volop lopende. Het brugtype ligt vast alsook de 
materialisatie van de toegangshellingen. Daarbij zijn ook reeds de eerste dimensies van 
de brug bepaald. 
De omgevingsvergunning zal eind 2023/begin 2024 aangevraagd worden. 
Op 13 juli is er overleg geweest met de eigenaars van de te verwerven percelen. Na 
goedkeuring van de projectnota worden de innameplannen gefinaliseerd en worden de 
aankopen opgestart via de dienst Vastgoedtransacties.”
In het ontwerp GIP 2024, Agentschap Wegen en Verkeer, lees ik dat voor Gent, voor de 
N60, voor de fietsverbinding campus De Sterre-Ardoye, voor de eerste fase, voor het jaar 
2024 9.000.000 euro budget en 9.000.000 euro fietsbudget wordt gereserveerd.
1. Wat is ondertussen de stand van zaken van de projectnota? Werd de projectnota 
goedgekeurd op de projectstuurgroep van 11 oktober 2023? Welke aansluiting op de 
N60 en de R40-binnenring is opgenomen in de goedgekeurde projectnota? 
2. Wat is ondertussen de stand van zaken van het technisch ontwerp? 
3. Wanneer zal de omgevingsvergunning worden aangevraagd?
4. Kan de minister een nauwkeurige omschrijving geven van de uit te voeren werken 
voor de aanleg van de fietsverbinding campus Sterre-Ardoye, voor de eerste fase?
5. Kan de minister een overzicht geven van de volgende fases van de uit te voeren 
werken voor de aanleg van de fietsverbinding campus Sterre-Ardoye, met per fase een 
omschrijving van de werken, de timing en het budget?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 137 van 23 oktober 2023
van STIJN DE ROO
1. De projectnota werd inderdaad goedgekeurd op de projectstuurgroep van 11 oktober 
2023. De aansluiting van de N60 op de R4-binnenring werd volledig hertekend, zodat 
hier een volledig conflictvrije kruising mogelijk is van de fietssnelweg langs de R4 met 
de op- en afritten voor het gemotoriseerd verkeer. 
2. Qua technisch ontwerp werden intussen de rekennota’s opgemaakt voor de 
staalstructuur van de fietsbrug en voor de onder- en bovenbouw van de brughellingen 
(incl. funderingen). 
3. De vergunning zal in het voorjaar 2024 worden aangevraagd. Momenteel lopen er al 
opdrachten via raamcontracten bij het Agentschap Wegen en Verkeer (AWV) voor de 
opmaak van een archeologienota en een sloopopvolgingsplan (beide moeten bij de 
vergunningsaanvraag gevoegd worden).
4. De werken bestaan uit de bouw van twee bruggen, één over de beide R4’s en Ringvaart 
en één over de E40. In het noorden sluit de brug aan op de N60 ter hoogte van campus 
De Deyne (die hiermee ook aansluiting krijgt) en op de fietssnelweg langs de 
binnenring. In het zuiden sluit de brug aan op de N60 ter hoogte van de voormalige 
op- en afrit van de E40 en met een bijkomende helling rechtstreeks op de campus 
Ardoyen. Er is ook een aparte brughelling om de fietssnelweg langs de buitenring aan 
te sluiten op de brug. Aan het complex van de N60 met de R4-binnenring wordt de 
oprit verplaatst van de westzijde naar de oostzijde en wordt die daardoor ook bruikbaar 
voor het verkeer komende uit de richting van Gent centrum. De fietssnelweg komt aan 
de buitenkant van de op- en afritten en loopt via een nieuwe koker onder de N60. Zo 
is er geen enkel conflict meer, noch met het verkeer op de N60, noch met het verkeer 
op de op- en afritten.
5. Na de bouw van de bruggen en de heraanleg van het complex R4-N60 volgt er nog 
één fase, met name de ombouw van het bestaande enkelrichtingsfietspad aan de 
westzijde van de N60 tussen de Sterre en de R4 tot een dubbelrichtingsfietspad. 
Daarbij wordt ook De Pintelaan tussen de R4 en de N60 heraangelegd (inclusief 
kruispunt met N60). Deze werken worden geraamd op 2 miljoen euro, maar hiervoor 
is nog geen uitgewerkte timing (die zal afhangen van onteigeningen langs de N60).
