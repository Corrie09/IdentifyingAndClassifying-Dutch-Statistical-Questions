title: Impact Airbnb in centrumsteden - Controle en handhaving
thema: Toerisme
pdf link: https://docs.vlaamsparlement.be/pfile?id=2030508
thema link: https://www.vlaamsparlement.be/parlementaire-documenten/schriftelijke-vragen/1799018
SCHRIFTELIJKE VRAAG
nr. 288
van IMADE ANNOURI
datum: 29 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Impact Airbnb in centrumsteden  -  Controle en handhaving
De prijzen van woningen in centrumsteden gaan de hoogte in. Dat heeft veel verschillende 
oorzaken maar het succes van Airbnb, en soortgelijke boekingsplatformen, is daar één van. 
Het online verhuurplatform maakt het zeer makkelijk voor verhuurder en huurder om 
elkaar te vinden. Ze kunnen dat echter ook doen zonder de bestaande wetgeving na te 
leven, aangezien de lokale en bovenlokale overheden zelden over de nodige informatie 
beschikken om een effectieve controle te kunnen organiseren. Het is immers geweten dat 
Airbnb niet happig is om de nodige gegevens te delen met de overheden.
Uit cijfers die parlementslid Dieter Van Besien opvroeg in het federaal parlement blijkt dat 
72,08 miljoen euro, ofwel één derde van de totale inkomsten van Airbnb in 2022, niet 
gekoppeld konden worden aan een belastingplichtige. Miljoenen die ergens liggen te 
zweven en die noch de fiscus, noch de steden zelf kunnen koppelen aan een 
belastingplichtige. Dat zijn huurbelastingen die de overheid compleet misloopt. 
In Vlaanderen is er een verplichte aanmelding voor iedereen die toeristische logies 
verhuurt. Steekproeven in ‘Vlaamse buurten’ bij grote evenementen dienen om na te gaan 
of de aanmelding voldoende wordt nageleefd. Maar enkele lokale steekproeven volstaan 
niet om na te gaan of het aanmelden voldoende gebeurt. De structurele verhuurders haalt 
men er op die manier niet uit. Bovendien is de druk op de huizenmarkt vooral een 
fenomeen in de centrumsteden. Dus een controle naar aanleiding van Tomorrowland of 
een ander festival in landelijk gebied is weinig effectief om die problematiek in grootsteden 
aan te pakken.
De minister heeft in het verleden al geargumenteerd dat elk zijn verantwoordelijkheid 
heeft. Vlaanderen handhaaft het Logiesdecreet en de lokale besturen kunnen 
stedenbouwkundige voorschriften opleggen. Alleen hebben lokale besturen niet genoeg 
gegevens om effectief te handhaven. Binnen 2 jaar zal er een nieuwe Europese regelgeving 
van kracht zijn waarin het verplicht wordt om het registratienummer te afficheren op de 
website van het platform. Onder meer in Parijs en Girona is dat vandaag al het geval. Dat 
geeft de lokale overheid de mogelijkheid om zelf controles te doen.
Ook voor de burger is de bevoegdheidsverdeling in dezen vaak verwarrend. Wie een 
toelating krijgt van Toerisme Vlaanderen gaat ervan uit in orde te zijn met de regelgeving 
en te goeder trouw te handelen. Dat maakt het voor lokale besturen eens zo moeilijk om 
op te treden.
1. Controleert Toerisme Vlaanderen bij het toekennen van de erkenning of een logies 
stedenbouwkundig in regel is? Zo niet, kan deze bevoegdheid doorgegeven worden 
aan de lokale besturen?
2. De minister kondigde aan dat Toerisme Vlaanderen volgend jaar opnieuw 
steekproeven zal organiseren en dat geïnteresseerde steden en gemeenten zich 
konden melden.
a) Welke steden en gemeenten hebben al interesse getoond?
b) Zijn er al locaties vastgelegd voor controles? Zo ja, welke?
3. Wat is de reactie van de minister op het feit dat een derde van de Airbnb-verhuur in 
de illegaliteit zit?
4. Welke rol ziet de minister weggelegd voor het Vlaamse Gewest om het illegale aanbod 
actief op te sporen?
5. Welke rol ziet de minister daarin weggelegd voor de lokale overheden?
6. Op welke manier deelt Vlaanderen zijn data met betrekking tot erkenningen en illegale 
verhuur met de lokale besturen?
7. Op welke manier kunnen lokale besturen hun data delen met de Vlaamse 
administratie?
8. Vindt de minister het een goed idee om het registratienummer van Toerisme 
Vlaanderen verplicht te laten afficheren op de website van het platform om zo het 
lokale bestuur betere handvaten te geven om te handhaven?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 288 van 29 januari 2024
van IMADE ANNOURI
1. Ik verwijs naar de discussies hierover bij de bespreking van de aanpassingen aan 
het logiesdiecreet in 2022.  Daarbij werd stedenbouwkundige conformiteit van het 
toeristische logies (opnieuw) ingeschreven als een toeristische 
uitbatingsvoorwaarde, maar de controle en handhaving hiervan bleef een taak van 
de bevoegde stedenbouwkundige diensten en lokale besturen. 
We waren het er toen over eens dat stedenbouwkundige inbreuken in eerste 
instantie door de bevoegde diensten en het lokaal bestuur moeten gehandhaafd 
worden en niet door Toerisme Vlaanderen. Dat is ook logisch, lijkt me. De 
logiesadviseurs van Toerisme Vlaanderen zijn geen stedenbouwkundige 
inspecteurs. Zij werken in eerste instantie op de kwaliteit, het comfort en de 
veiligheid van de logerende bezoeker. 
Bovendien beschikt Toerisme Vlaanderen vaak ook niet over de nodige informatie 
om deze controle te doen. Denk bijvoorbeeld maar aan de voorwaarden in een 
bouwvergunning, de verkavelingsvoorschriften, de planologische voorschriften van 
een BPA of RUP, enz. 
We voorzagen dat wanneer er stedenbouwkundige inbreuken worden vastgesteld 
(en bewezen), de bevoegde diensten en het lokale bestuur Toerisme Vlaanderen 
hierover kunnen informeren waarna het agentschap de eerdere aanmelding kan 
herroepen en de erkenning kan schorsen of intrekken, waardoor het logies ook niet 
meer toeristisch mag uitbaten. Zonder aanmelding is een toeristische uitbating van 
het logies namelijk niet toegestaan. 
Een van de pistes die in dit verband werd geopperd, was de vraag om bij de 
aanmelding uitbaters te verplichten de stedenbouwkundige conformiteit van hun 
logies aan te tonen via een conformiteitsattest dat wordt afgeleverd door het lokaal 
bestuur. Ondertussen zijn er echter al meer dan 28.000 aangemelde logies in 
Vlaanderen. We hebben toen beslist de aanmeldingsprocedure administratief zo 
beperkt mogelijk te houden. 
Dergelijk attest kan bovendien nooit alle situaties ondervangen. Ik verwijs 
bijvoorbeeld naar kamergerelateerde logies die gebruik maken van een 
uitzondering voor recreatief medegebruik gedurende 4 periodes van 30 dagen per 
jaar. De ervaring leert dat het overgrote deel van de problemen verband houdt met 
dergelijke situaties. Hier zal de aankomende Europese Verordening rond 
kortetermijnverhuur soelaas bieden; ik verwijs hiervoor naar vraag 8.
Maar om terug te komen op uw specifieke vraag: we moeten deze bevoegdheid dus 
helemaal niet doorgeven aan de lokale besturen. De lokale besturen hebben deze 
bevoegdheid nu al. Net zoals ze de bevoegdheid hebben om lokale 
stedenbouwkundige regels vast te leggen rond logies als hier een noodzaak toe is. 
Als het lokaal bestuur dit nodig acht, kan ze via een stedenbouwkundige 
verordening (voor hun grondgebied of een gedeelte ervan) specifieke 
stedenbouwkundige regels vastleggen. Dit los van de algemene stedenbouwkundige 
regels en vergunningsplicht bij een functiewijziging. En het lijkt me ook logisch dat 
wanneer een stad of gemeente dergelijke lokale regels invoert, ze nadenkt over de 
handhaving hiervan en hiervoor niet kijkt naar het Vlaamse niveau of Toerisme 
Vlaanderen. De regelgeving rond ruimtelijke ordening werd terzake ook aangepast 
zodat de lokale besturen ook meer mogelijkheden krijgen om efficiënt te 
handhaven.
2. Voor wat betreft de steekproeven, wil ik toch graag de puntjes op de i zetten. Het 
klopt dat Toerisme Vlaanderen sinds de invoering van het logiesdecreet in 2017 
slechts een beperkt aantal steekproeven heeft uitgevoerd.
Eerst en vooral herinner ik u er echter aan dat deze steekproeven door 
omstandigheden buiten onze wil een tijdlang opgeschort werden. Naar aanleiding 
van de eerste twee steekproeven, waarbij Toerisme Vlaanderen een administratieve 
boete had opgelegd aan Airbnb, oordeelde de rechtbank dat niet voldaan was aan 
de voorwaarden van het logiesdecreet om dergelijke steekproef te organiseren. Dit 
is toen ook enkele keren besproken in de commissie.
Naar aanleiding daarvan heb ik het logiesdecreet op dit punt laten verduidelijken, 
waarna de steekproeven opnieuw van start konden gaan.  Terzake werd ook een 
Memorandum of Understanding (MoU) afgesloten tussen Toerisme Vlaanderen en 
Airbnb om de praktische aspecten van deze steekproeven te regelen.
In tegenstelling tot hetgeen u in uw vraagstelling suggereert, gaat het niet louter 
om “enkele heel lokale steekproeven” in landelijke gebieden. Het klopt wel dat we 
deze steekproeven minstens communicatief proberen te koppelen aan grote 
evenementen. De bedoeling is daarbij ook een zeker ontradend effect te genereren 
voor diegenen die van dergelijke publiekstrekkers willen profiteren door aan illegale 
verhuur te doen.
De eerste locaties waar steekproeven werden uitgevoerd, waren echter wel degelijk 
de ‘grote vissen’, namelijk de centrumsteden Antwerpen en Brugge. Hierbij legden 
we de link met het WK Wielrennen. Vorig jaar werd dan gefocust op kleinere 
locaties, met als rode draad de zomerfestivals.  Het ging hierbij om:
•Boom;
•Dessel;
•Hasselt;
•Heuvelland;
•Oudenaarde;
•Veurne.
De resultaten hiervan werden eind vorig jaar ook verspreid.
Dit jaar worden opnieuw vooral grotere steden onderzocht. Het gaat meer bepaald 
om: 
•Aalst (Aalst Carnaval);
•Antwerpen (postcode 2000) (Antwerp Pride);
•Gent (Gentse Feesten);
•Kortrijk (Alcatraz);
•Oostende (Oostende voor Anker);
•Rumst (Tomorrowland).
Wat betreft de voorlopige keuze voor dit jaar: 
- Vanuit Antwerpen, Gent, Kortrijk en Oostende kwam de vraag zelf voor een 
steekproef. Door samen te werken met de lokale besturen kunnen we immers 
maximale resultaten boeken.
- Rumst werd geselecteerd gezien de resultaten van de steekproef vorig jaar in 
Boom rond Tomorrowland. 
- Ook Nieuwpoort stelde zich kandidaat; zij zijn opgenomen op de shortlist voor 
de komende steekproeven.
Wanneer uit deze steekproeven blijkt dat een logies niet is aangemeld, wordt de 
logies individueel gecontacteerd en opgevolgd. Dit is een intensief proces, maar een 
dat rendeert. Uit de cijfers van Toerisme Vlaanderen blijkt immers dat de overgrote 
meerderheid van de uitbaters ofwel in regel is, ofwel zich onmiddellijk na 
contactname in regel stelt. Slechts bij een zeer kleine minderheid moet effectief 
sanctionerend opgetreden worden.
3. Ik neem aan dat u verwijst naar het antwoord op de schriftelijke vraag nr. 1566 die 
dhr. Vanbesien op 20 juli 2023 stelde aan federaal minister Van Peteghem. Ik heb 
dit antwoord uiteraard ook met de nodige aandacht bekeken. Sta me toe hierbij 
eerst en vooral te stellen dat het te kort door de bocht is om te stellen dat een 
derde van de Airbnb’s illegaal zou zijn. De enige pertinente conclusie die eruit 
getrokken kan worden, is dat de gegevens van Airbnb niet volledig zijn waardoor de 
FOD Financiën op basis van deze gegevens de belastingplichtigen niet automatisch 
kan identificeren en controleren. Dit hoeft niet te betekenen dat de betrokkenen 
hun inkomsten niet correct aangegeven hebben, noch dat de betrokkenen hun 
logies niet correct aangemeld hebben.  
Een positieve ontwikkeling is dat de FOD Financiën nu eindelijk bereid is om te 
spreken over gegevensuitwisseling met de gewesten. Hierover zijn momenteel 
gesprekken lopende met Toerisme Vlaanderen en diens tegenhangers uit de andere 
gewesten. Voor ons is het belangrijk dat de gegevensuitwisseling 
tweerichtingsverkeer is, zodat ook Toerisme Vlaanderen het logiesdecreet beter kan 
handhaven. 
Want ik wil hier formeel over zijn: Toerisme Vlaanderen handhaaft het 
logiesdecreet wel degelijk, en voert hiervoor ook de nodige controles uit.  U spreekt 
van “enkele heel lokale steekproeven”. De cijfers spreken dit echter tegen. 
Sinds 2017 heeft Toerisme Vlaanderen meer dan 5.800 handhavingsdossiers rond 
logies opgestart en afgehandeld. Vorig jaar, in 2023 alleen al, waren er dat meer 
dan 1.500. Zoals ik ook in mijn antwoord op vraag 2 aangaf, blijkt uit de cijfers dat 
de overgrote meerderheid van de uitbaters ofwel in regel is, ofwel zich onmiddellijk 
na contactname in regel stelt.
4.-7. Via de reguliere werking en specifieke steekproeven van Toerisme Vlaanderen 
sporen we niet-aangemelde logies op en waken we erover dat alle deze logies 
aangemeld worden en voldoen aan de regels van het logiesdecreet, zoals ook de 
brandveiligheid ervan.
Al deze aangemelde en erkende logies worden opgenomen in het publiek 
logiesregister van Toerisme Vlaanderen dat door iedereen kan geraadpleegd en 
gedownload worden. Als er een vermoeden is dat op een bepaald adres een logies 
wordt uitgebaat, kan dus onmiddellijk nagekeken worden of op dat adres een 
toeristisch logies is aangemeld.  Wanneer er geen aanmelding is, kan dit gemeld 
worden aan Toerisme Vlaanderen. Dat kan zeer laagdrempelig via e-mail. Het 
volstaat dat hiervoor het adres van het logies en de website waarop het 
aangeboden of verhuurd wordt aan toeristen wordt meegedeeld. Niet-aangemelde 
uitbatingen worden door Toerisme Vlaanderen opgevolgd totdat ze aangemeld 
worden of de uitbating stopzetten.
Toerisme Vlaanderen heeft hierover – in samenwerking met de VVSG – ook een 
informatiesessie voor de lokale besturen gehouden. Daarbij werd uitgelegd welke 
informatie beschikbaar is, welke mogelijkheden de lokale besturen hebben om 
problemen te melden en hoe we samen illegale uitbatingen kunnen tegengaan. Met 
sommige lokale besturen is bijvoorbeeld een protocol afgesloten om periodiek de 
gegevens van de uitbaters in hun gemeente te bezorgen. 
Ter zake zijn er ook een aantal ontwikkelingen die deze handhaving kunnen 
verbeteren. In de eerste plaats zijn dat de gesprekken rond een protocol voor 
gegevensuitwisseling met de FOD Financiën. In de tweede plaats is dat de 
toekomstige Europese Verordening rond kortetermijnverhuur (Short Term Rental), 
waarop ik meer uitgebreid inga in mijn antwoord op vraag 8.
8. Deze verplichting maakt onderdeel uit van de aankomende Europese Verordening 
rond kortetermijnverhuur. We volgen dit initiatief van de Europese Commissie al 
van in het begin nauw op. Ik zei eerder al dat ik positief ten aanzien van dit 
initiatief sta, zeker zoals het nu voorligt. 
Platformen zoals Airbnb opereren internationaal: zowel in Vlaanderen als in 
Nederland, Polen, Spanje enzovoort. Ook de gebruikers zijn internationaal. Dat de 
Europese Commissie de regels binnen de EU wil harmoniseren, lijkt me dus een 
voordeel. Want zowat alle Europese overheden vragen informatie van de 
platformen. U verwijst hier bijvoorbeeld naar de druk op de woningmarkt in 
sommige bestemmingen. De platformen krijgen hierdoor vanuit verschillende 
hoeken en overheden vragen om logiesgegevens. Deze vragen zijn niet altijd 
identiek. Ook hierin probeert de Europese Commissie nu duidelijkheid te scheppen. 
Het is dus positief dat Europa hierin initiatief neemt en hierover een duidelijk en 
eenvoudig rechtskader wil scheppen.
De Verordening sluit bovendien nauw aan bij het Vlaamse Logiesdecreet. In 2017 
hebben we ook gekozen voor een eenvoudige registratieplicht en de mogelijkheid 
voorzien om bij platformen logiesgegevens op te vragen. We zijn dus een beetje 
een voorloper. Bij het uitwerken van de Verordening heeft de Europese Commissie 
ons Logiesdecreet ook in detail onderzocht en positief beoordeeld. Het is dan ook 
geen toeval dat het voorstel veel gelijkenissen vertoont met het systeem dat we 
vandaag in Vlaanderen hebben.
Van zodra de nieuwe Europese Verordening goedgekeurd wordt, zullen we een 
volledig zicht hebben op het logiesaanbod. Platformen zullen namelijk hun 
logiesaanbod moeten bezorgen aan de lidstaten.
Wat nu bijkomend geregeld wordt, is inderdaad dat platformen verplicht worden het 
registratienummer te afficheren. Vanuit Vlaanderen hebben we aangedrongen dat 
ook het adres van het logies bezorgd moet worden door het platform. Anders wordt 
de controle van het registratienummer moeilijk. De commissie is ons hier voorlopig 
in gevolgd.
Andere verplichtingen die de Verordening oplegt, zijn onder meer het aantal dagen 
dat een logies per maand verhuurd wordt. Dit zal op zijn beurt de controle op de 
stedenbouwkundige conformiteit (de ‘grijze zones’ waar ik eerder naar verwees) 
sterk vereenvoudigen.
Ik kijk dan ook uit naar de goedkeuring van deze Verordening, die normaal in de 
loop van dit jaar volgt. Aansluitend kan dit dan vertaald worden in Vlaamse 
regelgeving. Het lijkt mij dat dit best gebeurt nadat de Verordening definitief is.  
Achter de schermen zijn we evenwel wel al bezig met de voorbereiding hiervan.  
Een van de elementen van de nieuwe Verordening is immers een nationale 
kruispuntbank van logiesgegevens. Op mijn suggestie zal die ontwikkeld en 
beheerd worden door Digitaal Vlaanderen. De gesprekken met de andere deelstaten 
hierover zijn lopende en zullen na de goedkeuring van de Verordening 
geformaliseerd worden in een interfederaal samenwerkingsakkoord. Hierdoor zal er 
een ‘logiesregister plus’ gecreëerd worden dat voor alle beleidsniveaus bruikbaar 
zal zijn. Ook de nodige protocollen m.b.t. de toegang en het gebruik van deze 
gegevens worden reeds voorbereid.
