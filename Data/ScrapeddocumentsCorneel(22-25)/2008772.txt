title: VRT - Aanbod levensbeschouwelijke programma's
thema: Media
pdf link: https://docs.vlaamsparlement.be/pfile?id=2008772
thema link: https://www.vlaamsparlement.be/parlementaire-documenten/schriftelijke-vragen/1773309
SCHRIFTELIJKE VRAAG
nr. 19
van KARIN BROUWERS
datum: 19 oktober 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
VRT  -  Aanbod levensbeschouwelijke programma’s
In de beheersovereenkomst 2016-2020 met de openbare omroep kreeg de VRT concrete 
opdrachten voor het uitwerken van een levensbeschouwelijk aanbod na de afschaffing door 
minister Gatz van de levensbeschouwelijke uitzendingen door derden. De VRT maakte 
sindsdien programma’s zoals ‘Wanderlust’, ‘Mijn God’, ‘Wereldbeeld’ en ‘Grote Vragen’ 
maar ook in andere programma’s kwamen vragen over religie en zingeving aan bod, zoals 
in ‘Dagen zonder broer’ of ‘Durf te vragen’.
Na een klacht bij en bemiddeling van de Vaste Nationale Cultuurpactcommissie (VNC) zijn 
deMens.nu en de VRT in 2018 bovendien overeengekomen dat er vier uitzendingen per 
jaar zouden worden gemaakt van ‘De inzichten van…’, ”een reeks diepgaande gesprekken 
met inspirerende gasten uit Vlaanderen die vanuit hun humanistische levenservaring 
praten over hun inzichten in het leven als vrijzinnig humanistisch alternatief op televisie 
naast de erediensten”. Maar dat aanbod lijkt na 5 seizoenen en 17 afleveringen 
stopgezet. Nochtans werd ook in de huidige beheersovereenkomst in OD 1.1 
afgesproken: “De VRT geeft in haar aanbod regelmatig aandacht aan levensbeschouwing, 
religie en zingeving. Ze gaat over dat aanbod, en ter inspiratie, in gericht overleg met 
vertegenwoordigers van de erkende levensbeschouwelijke strekkingen en voorziet voor 
hen in een centraal aanspreekpunt.” En in KPI 6: “De VRT besteedt aandacht aan 
levensbeschouwing, religie en zingeving middels een vast onderdeel in een wekelijks 
radioprogramma, minstens 1 podcast, en regelmatige aandacht in videoaanbod (inclusief 
televisieaanbod)”. Bij de bespreking in de commissie van de VRT-jaarverslagen stel ik de 
CEO telkens enkele vragen over het levensbeschouwelijke aanbod maar ik krijg daarop 
zelden een concreet antwoord.
1. Hoever staat het met de ontwikkeling van nieuwe levensbeschouwelijke programma’s 
om een ruim publiek te bereiken op radio en televisie in 2023 en 2024? Wat is de 
concrete timing en planning voor de uitzending ervan?
2. Wat zijn de belangrijkste afspraken uit het structurele overleg met de 
levensbeschouwelijke verenigingen? En hoe reageren de verenigingen op het VRT-
aanbod inzake levensbeschouwing? Is er nog een volgend overleg gepland en zo ja, 
wanneer?
3. Het uitzenden van de levensbeschouwelijke erediensten is een dienstverlening van de 
openbare omroep aan mensen die om allerlei redenen niet in staat zijn om fysiek een 
eredienst bij te wonen.
Wat zijn de jaarlijkse kijk- en luistercijfers van de radio- en televisie-uitzendingen van 
alle erediensten na de uitspraak van de Vaste Nationale Cultuurpactcommissie in 
2018?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 19 van 19 oktober 2023
van KARIN BROUWERS
1. Op VRT-Radio gaat er geregeld aandacht naar levensbeschouwelijke thema’s in zeer 
uiteenlopende programma’s op de verschillende radionetten.
•Het gaat om programma’s als De wereld van Sofie, Nieuwe feiten, Voorproevers, 
Bruggenbouwers en Touché op Radio 1, met thema’s zoals ‘Boeddhisme officieel 
erkend’, ‘Hoe gelovig zijn we nog?’, ‘Wat is het belang van dankbaarheid?’ en 
‘Anglicaanse kerk pleit voor genderneutrale termen voor God’. In de 
duidingsprogramma’s De ochtend en De wereld vandaag komen de thema’s ook aan 
bod als er in de actualiteit een aanleiding voor is.
•Bij Ann & Daan, Wijs en de regionale programma’s op Radio 2 ging het bijvoorbeeld 
over lente-en communiefeesten, het Suikerfeest en over hoe (on)aantrekkelijk de 
kerk nog is.
•Studio Brussel en MNM kaarten levensbeschouwelijke vragen die bij jongeren leven 
aan, zoals ‘durf je nog voor je geloof uit te komen?’, ‘Wat vind je van het vak 
Burgerschap in het GO-onderwijs?’ en ‘Wat weet je over de Ramadam?’.
•Bij Klara besteden diverse programma’s aandacht aan levensbeschouwelijke 
thema’s, zoals De jaren (voorheen Berg & dal), Pompidou, De liefhebber, 
Ampersand en ging het bijvoorbeeld over filosofie in de klassieke muziek, de 
filosofen en het fascisme, het omgaan met twijfel, enzovoort.
Voor het komend seizoen blijven soortgelijke thema’s geprogrammeerd staan in 
dezelfde programma’s.
Ook op VRT-Televisie gaat er geregeld aandacht naar levensbeschouwing. Voorbeelden 
uit het voorbije seizoen:
•Op VRT 1: Dagen zonder broer (reeks waarin Jeroen Meus op zoek gaat naar 
manieren om de dood van zijn broer een plaats te geven), Lichtpuntjes tegen 
kanker (waarbij Siska Schoeters spreekt met mensen die leven met kanker), Het 
laatste portret (waarin Lieve Blancquaert ‘laatste portretten’ maakt van mensen 
voor wie het einde van het leven nabij is) en De inzichten (gesprekken over 
levensbeschouwelijke thema’s).
•Op VRT Canvas: Mirakel 71 (waarin MS-patiënte Nathalie Basteyns samen Lieve 
Blancquaert en haar gelovige verpleger in Lourdes op zoek gaat naar het 71ste 
mirakel – deze reeks won recent de Prix Europa in de categorie TV/Video Factual 
Series of the year), De weekenden (portretten van acht mensen tijdens een cruciaal 
jaar in hun leven waarbij ingegaan wordt op hun levensverhaal), Waarom wachten 
(waarin bekende Vlamingen vertellen over de bijzondere relatie tussen ouder en 
kind), Mijn god (een reeks over plaatsen in de samenleving waar 
vertegenwoordigers van verschillende levensbeschouwingen (samen)werken om 
mensen met existentiële vragen te helpen en te begeleiden), Op een ander (reeks 
waarin Karine Claassen 72 uur doorbrengt met bijzondere Vlamingen in 
onconventionele biotopen, waarvan een het priesterbroederschap Sint Pius X is), 
Alleen Elvis blijft bestaan (een interviewprogramma met o.a. Dirk De Wachter). Het 
thema zingeving komt ook regelmatig aan bod in het duidingsprogramma De 
afspraak.
De programmering voor 2024 ligt nog niet vast. VRT kan wel al aangeven dat enkele 
van deze programma’s terugkomen, zoals Alleen Elvis blijft bestaan, De inzichten en 
Waarom wachten. Levensbeschouwing daarnaast zal ook in nieuwe reeksen een plaats 
krijgen (bijvoorbeeld in een opvolger van Mijn god).
VRT MAX biedt de programma’s die lineair zijn uitgezonden ook aan in de vorm van 
aanbod-op-aanvraag. Daarnaast biedt het platform ook podcasts aan waarin 
levensbeschouwelijke thema’s aan bod komen, zoals Alles goed? (waarin o.a. samen 
met experten stilgestaan wordt bij een aantal levensvragen) en Vraag het aan Rika 
(dat ingaat op relationele dilemma’s).
2. VRT organiseert in principe twee keer per jaar een overleg met de levensbeschouwelijke 
verenigingen. Dit jaar was er een overleg op 19 juni. Een volgend overleg staat gepland 
op 18 december.
Tijdens zo’n overleg informeert VRT de levensbeschouwelijke verenigingen over het 
aanbod waarin zingeving, religie en levensbeschouwing aan bod komt. Daarop wordt 
van gedachten gewisseld en worden mogelijke suggesties gedeeld.
De reacties die VRT kreeg van de levensbeschouwelijke verenigingen over haar 
levensbeschouwelijk aanbod waren tijdens de voorbije overlegrondes over het 
algemeen zeer positief.
3.
Bereik uitzendingen erediensten op VRT-Televisie
ISL JDS ORT PRO/EVA RK
2018 19.306 38.048 19.879 27.495 58.760
2019 15.694 20.789 33.096 34.782 55.195
2020 26.602 9.467 45.372 43.173 87.165
2021 17.715 23.471 32.293 29.544 76.657
2022 15.647 31.739 38.641 26.295 64.621
Bereik uitzendingen erediensten op VRT-Radio
RK
2018 75.016
2019 81.221
2020 78.923
2021 87.763
2022 86.412
Opmerking: dit is op basis van zelfverklaard gedrag. (CIM-luistercijfers)
