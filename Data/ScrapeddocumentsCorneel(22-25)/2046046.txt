title: Zorgpremie - Boetes
thema: Welzijn en Gezin
pdf link: https://docs.vlaamsparlement.be/pfile?id=2046046
thema link: https://www.vlaamsparlement.be/parlementaire-documenten/schriftelijke-vragen/1801056
SCHRIFTELIJKE VRAAG
nr. 240
van LISE VANDECASTEELE
datum: 6 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorgpremie  -  Boetes
Alle inwoners van Vlaanderen betalen jaarlijks een zorgpremie. De Vlaamse sociale 
bescherming gebruikt dat geld om zorgbehoevende mensen te voorzien van een 
zorgbudget. Mensen die 2 keer hun zorgpremie niet of onvolledig betalen, krijgen een 
boete van 250 euro, of 100 euro als ze recht hebben op een verhoogde tegemoetkoming.
Deze maand stijgt de zorgpremie van 58 naar 62 euro. Dat is 4 euro meer dan vorig jaar, 
toen de premie ook al met 4 euro steeg. Wie recht heeft op een verhoogde 
tegemoetkoming, betaalt minder: nu 31 euro, tegenover 29 vorig jaar.
1. Hoeveel boetes werden er in 2023 uitgeschreven voor het niet of onvolledig betalen 
van de zorgpremie? Graag een onderscheid tussen de boetes van 250 euro en die van 
100 euro.
2. Hoeveel bezwaren werden er in 2023 ingediend tegen boetes?
3. Voor hoeveel boetes die werden uitgeschreven in 2023 werd een deurwaarder 
ingeschakeld om die te innen? Graag ook een onderscheid tussen de boetes van 250 
euro en die van 100 euro.
4. Voor hoeveel euro aan boetes hebben deurwaarders in totaal in 2023 geïnd?
5. Hoeveel heeft het gekost om de deurwaarders in te schakelen voor het innen van 
boetes in 2023?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN  
ANTWOORD
op vraag nr. 240 van 6 februari 2024 
van LISE VANDECASTEELE
1. De Vlaamse sociale bescherming is gebaseerd op solidariteit, het betreft een 
volksverzekering waar iedereen aan bijdraagt. Er geldt een boeteregeling waarmee we 
vermijden dat deze volksverzekering onder druk komt te staan. In 2023 werden er 
47.012 boetes uitgeschreven voor het niet of onvolledig betalen van de zorgpremie. 
Het aantal boetes van 100 euro bedroeg 6.268, het aantal opgelegde boetes aan 250 
euro bedroeg 40.744.
2. Voor de boetes opgelegd in 2023 werden er momenteel 944 bezwaren ingediend. De 
bezwaartermijn is echter nog niet verstreken. De boetes werden opgelegd op 8 
december 2023, de bezwaartermijn bedraagt 2 maanden. Ter illustratie: voor de 
boetes opgelegd in 2022 (totaal 38.893) werden er 1188 bezwaren ingediend.
3. In 2023 werden er 27.767 boetes aan de deurwaarder overgemaakt. Opgelet: het gaat 
hier om boetes opgelegd in 2022. De boetes opgelegd op 8 december 2023 kunnen 
nog niet aan de deurwaarder overgemaakt worden. Hier kan geen onderscheid tussen 
de boetes van 250 euro en die van 100 euro gemaakt worden.
4. De deurwaarders hebben in 2023 in totaal aan 6.934.787 euro geïnd.
5. In 2023 heeft het 1.506.373 euro gekost om de deurwaarders in te schakelen voor het 
innen van boetes.
