title: De Lijn - Stiptheid lijn 500 Boom-Antwerpen
thema: Mobiliteit en Verkeer
pdf link: https://docs.vlaamsparlement.be/pfile?id=2027097
thema link: https://www.vlaamsparlement.be/parlementaire-documenten/schriftelijke-vragen/1787037
SCHRIFTELIJKE VRAAG
nr. 382 
van STAF AERTS
datum: 12 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn   - Stiptheid buslijn 500 Boom-Antwerpen
Het openbaar onderzoek voor de vervoerregio loopt nog tot 29 december 2023. In het 
ontwerp voor het ‘Routeplan 2030’ wordt een geïntegreerde aanpak voor de A12 Boom-
Antwerpen voorgesteld. Daarbij wordt vanuit het zuiden ingezet op de spoorlijn Boom-
Antwerpen met station Boom als regionale park and ride (P+R). Op de A12 zelf worden 
HOV (hoogwaardig openbaar vervoer)-bussen gepland, waarbij binnen die geïntegreerde 
aanpak ook gekeken wordt naar een vlotte overstap op het sneltramnet.
In de vergadering van de commissie Mobiliteit van 28 september 2023 gaf de minister al 
aan dat op het Vlaamse niveau 0,75 procent van de ritten van De Lijn geschrapt waren, 
en dat personeelstekort op het Vlaamse niveau, naast stakingen en technische problemen, 
daar de voornaamste verklaring voor was.
Ook lijn 500, de busverbinding Boom-Antwerpen, had de voorbije maanden blijkbaar af te 
rekenen met veel weggevallen busritten. Dat werd al door het Boomse college van 
burgemeester en schepenen in september 2023 bij De Lijn aangekaart. Het antwoord van 
De Lijn luidde eveneens dat vooral personeelstekort aan de basis van de vele weggevallen 
ritten lagen. De Lijn beloofde ook intern te bekijken hoe dat kan worden aangepakt, maar 
helaas zonder dat dat tot beterschap op het terrein leidde. Een petitie die vroeg om stiptere 
busverbindingen werd ondertussen door honderden mensen ondertekend. 
Ondertussen is het december 2023 en bereiken ons meerdere klachten van scholieren en 
studenten die wegens de vele weggevallen ritten op lijn 500 te laat op school kwamen, wat 
in de examenperiode natuurlijk extra vervelend is.
1. Kan de minister een overzicht bezorgen van de stiptheid van lijn 500 Boom-Antwerpen 
voor de periode 2019-2023, graag de cijfers per kwartaal en opgesplitst per week- en 
weekenddagen?
2. Wijkt de stiptheid van lijn 500 af van het gemiddelde? Zo ja, wat zijn daarvoor de 
redenen?
3. Graag een overzicht van de concrete doorstromingsmaatregelen genomen op het 
traject van lijn 500 sinds het afsluiten van het Vlaamse regeerakkoord in oktober 2019, 
met nulmeting en nameting voor de drie prestatie-indicatoren: commerciële snelheid, 
efficiëntie en betrouwbaarheid. Hoe verantwoordt de minister dat de metingen niet 
zijn of worden uitgevoerd?
4. Op welke termijn mogen resultaten van al genomen maatregelen worden verwacht?
5. Welke andere maatregelen om de doorstroming van het openbaar vervoer/lijn 500 te 
bevorderen, komen er nog aan? Welke timing stelt de minister daarvoor voorop? 
Voorziet de minister in aanpassingen van verkeerslichtenregelingen al dan niet met 
busbeïnvloeding: zowel het in dienst houden van de bestaande locaties als het 
opnemen van verbeteringen bij nieuwe installaties?
LYDIA PEETERS 
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 382 van 12 december 2023
van STAF AERTS
Omdat het verzamelen van de nodige gegevens extra tijd vraagt, zal u de gevraagde 
informatie begin februari 2024 in een aanvullend antwoord ontvangen.
