title: Gewestelijk ruimtelijk uitvoeringsplan (GRUP) Herkenrodebossen en Wijerbos - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2050476
thema link: https://www.vlaamsparlement.be/parlementaire-documenten/schriftelijke-vragen/1801524
SCHRIFTELIJKE VRAAG
nr. 328
van CHRIS JANSSENS
datum: 7 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Gewestelijk ruimtelijk uitvoeringsplan (GRUP) Herkenrodebossen en Wijerbos  -  Stand van 
zaken
De Vlaamse overheid maakt volop werk van het gewestelijk ruimtelijk uitvoeringsplan 
Herkenrodebossen en Wijerbos; twee luiken van het planningsproces zijn intussen 
afgerond, met name de startnota en de scopingsnota. [1]
Het doel van het GRUP is om in het deelgebied Herkenrodebossen de boskernen te 
herstellen en te versterken, waarbij gestreefd wordt naar een biodivers boslandschap met 
aandacht voor het behoud van historisch bocagelandschap en ruimte voor landbouw en 
recreatief medegebruik. In het deelgebied Wijerbos wil men een robuust bosgebied 
realiseren met aandacht voor de kasteelhoeve en het historisch landschap errond.
Op dit ogenblik zijn echter nog talrijke percelen binnen de contouren van het GRUP in 
handen van private eigenaars, waarbij niet al die percelen reeds als bos gecatalogeerd 
worden.
De Vlaamse minister van Omgeving en het Agentschap voor Natuur en Bos (ANB) staan 
dus nog voor grote uitdagingen om bijvoorbeeld via 
grondverwervingen/grondruil/onteigening tot algemeen nut de bovenvermelde 
streefdoelen van het GRUP te kunnen realiseren.
1. Kan de Vlaamse minister van Omgeving verduidelijken welke percelen binnen de 
contouren van het grafisch plan van het GRUP op datum van ondertekening van de 
startnota (in dit geval 3 september 2021) al in het bezit waren van de Vlaamse 
overheid? Graag een aanduiding op grafisch plan en een overzichtslijst met de 
perceelnummers, de oppervlakte van elk perceel, de actuele bestemming van elk 
perceel, de volgens het GRUP gewenste bestemming van elk perceel, de vermelding 
per perceel welke Vlaamse overheidsdienst eigenaar is, alsook de vermelding of een 
perceel op dit ogenblik reeds al dan niet als bos wordt gecatalogeerd of nog dient te 
worden bebost.
2. Kan de Vlaamse minister van Omgeving verduidelijken welke percelen binnen de 
contouren van het grafisch plan van het GRUP vanaf de datum van de ondertekening 
van de startnota (in dit geval 3 september 2021) tot op heden door de Vlaamse 
overheid werden aangekocht? Graag een aanduiding op grafisch plan en een 
overzichtslijst met de perceelnummers, de oppervlakte van elk perceel, de actuele 
bestemming van elk perceel, de volgens het GRUP gewenste bestemming van elk 
perceel, de vermelding per perceel welke Vlaamse overheidsdienst eigenaar is, per 
perceel de aankoopprijs, alsook de vermelding of een perceel op dit ogenblik reeds al 
dan niet als bos wordt gecatalogeerd of nog dient te worden bebost.
3. Kan de Vlaamse minister van Omgeving verduidelijken welke percelen volgens het ANB 
nog minstens dienen te worden verworven om de bovenvermelde GRUP-doelstellingen 
optimaal te kunnen realiseren? Graag een aanduiding op grafisch plan en een 
overzichtslijst met de perceelnummers, de oppervlakte van elk perceel, de actuele 
bestemming van elk perceel, de volgens het GRUP gewenste bestemming van elk 
perceel, de vermelding per perceel of er reeds al dan niet aankoop-, grondruil- of 
onteigeningsonderhandelingen zijn opgestart, per perceel de schattingsprijs, alsook de 
vermelding of een perceel op dit ogenblik reeds al dan niet als bos wordt gecatalogeerd 
of nog dient te worden bebost.
4. Kan de Vlaamse minister van Omgeving verduidelijken welke percelen binnen de 
contouren van het grafisch plan van het GRUP op dit ogenblik reeds in handen zijn van 
natuurverenigingen? Graag een aanduiding op grafisch plan en een overzichtslijst met 
de perceelnummers, de oppervlakte van elk perceel, de actuele bestemming van elk 
perceel, de volgens het GRUP gewenste bestemming van elk perceel, de vermelding 
per perceel welke natuurvereniging eigenaar is, alsook de vermelding of een perceel 
op dit ogenblik reeds al dan niet als bos wordt gecatalogeerd of nog dient te worden 
bebost.
5. Kan de Vlaamse minister van Omgeving verduidelijken welke percelen binnen de 
contouren van het grafisch plan van het GRUP op dit ogenblik tot het patrimonium 
behoren van een publiekrechtelijk orgaan (gemeente, provincie, federale entiteit, 
OCMW enzovoort), ander dan die die onder de Vlaamse overheid ressorteren? Graag 
een aanduiding op grafisch plan en een overzichtslijst met de perceelnummers, de 
oppervlakte van elk perceel, de actuele bestemming van elk perceel, de volgens het 
GRUP gewenste bestemming van elk perceel, de vermelding per perceel welk 
publiekrechtelijk orgaan eigenaar is, per perceel de vermelding of het ANB al dan niet 
onderhandelingen met die overheden zal aanknopen met het oog op de verwerving van 
dat perceel, alsook de vermelding of een perceel op dit ogenblik reeds al dan niet als 
bos wordt gecatalogeerd of nog dient te worden bebost.
[1] Zie https://omgeving.vlaanderen.be/nl/grup-herkenrodebossen-en-wijerbos en 
https://dsi.omgeving.vlaanderen.be/fiche-detail/9a41091b-ec51-428f-aefd-
5fd5c1d94809.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 328 van 7 februari 2024
van CHRIS JANSSENS
1. Ik verwijs naar bijlage 1 voor een weergave op kaart van de percelen binnen de 
contouren van het voorontwerp van gewestelijk ruimtelijk uitvoeringsplan (GRUP) 
‘Herkenrodebossen en Wijerbos’ die op datum van ondertekening van de startnota in 
het bezit waren van de Vlaamse overheid.
Ik verwijs naar bijlage 2 voor de gevraagde gegevens van de betreffende percelen.
2. Ik verwijs naar bijlage 3 voor een weergave op kaart van de percelen binnen de 
contouren van het voorontwerp-GRUP ‘Herkenrodebossen en Wijerbos’ die sedert 2021 
zijn aangekocht door de Vlaamse overheid.
Ik verwijs naar bijlage 4 voor de gevraagde gegevens van de betreffende percelen. De 
aankoopprijs per perceel wordt niet bijgehouden.
3. Welke percelen het Agentschap voor Natuur en Bos in de toekomst nog kan verwerven 
in het kader van bovenvermelde GRUP-doelstellingen is niet geweten en hangt af van 
de opportuniteiten die zich voordoen.
4. De Vlaamse overheid heeft geen informatie omtrent eigendomstitels van particulieren, 
bedrijven of natuurverenigingen.
5. Ik verwijs naar bijlage 5 voor een weergave op kaart van de percelen binnen de 
contouren van het GRUP die op dit ogenblik eigendom zijn van een publiekrechtelijk 
orgaan, anders dan de Vlaamse overheid.
Ik verwijs naar bijlage 6 voor de gevraagde gegevens van de betreffende percelen.
BIJLAGEN
1.Percelen in eigendom van de Vlaamse overheid voor ondertekening startnota GRUP, 
kaartweergave
2.Percelen in eigendom van de Vlaamse overheid voor ondertekening startnota GRUP, 
perceelsgegevens
3.Percelen in eigendom van de Vlaamse overheid sinds ondertekening startnota GRUP, 
kaartweergave
4.Percelen in eigendom van de Vlaamse overheid sinds ondertekening startnota GRUP, 
perceelsgegevens
5.Percelen binnen contouren GRUP in eigendom van andere publiekrechtelijke organen, 
kaartweergave
6.Percelen binnen contouren GRUP in eigendom van andere publiekrechtelijke organen, 
perceelsgegevens
