title: Uitkoopregeling varkensboeren - Evaluatie
thema: Landbouw
pdf link: https://docs.vlaamsparlement.be/pfile?id=2080994
thema link: https://www.vlaamsparlement.be/parlementaire-documenten/schriftelijke-vragen/1840164
SCHRIFTELIJKE VRAAG
nr. 91
van ANDY PIETERS
datum: 13 november 2024
aan JO BROUNS
VLAAMS MINISTER VAN OMGEVING EN LANDBOUW
Uitkoopregeling varkensboeren  -  Evaluatie
De uitkoopregeling voor varkensboeren, geïntroduceerd door de vorige Vlaamse Regering, 
is bedoeld om de stikstofuitstoot te verminderen en maakt deel uit van de bredere 
maatregelen om de stikstofproblematiek aan te pakken. Het programma biedt boeren een 
financiële vergoeding om hun stallen leeg te halen en hun activiteiten te beëindigen.
In de eerste fase van de regeling werden 982 varkenshouders benaderd, waarvan 156 het 
aanbod accepteerden. In de tweede ronde vroegen 350 boeren een voorstel, waarvan er 
voorlopig slechts 19 hebben toegezegd. Dat aantal kan wel nog stijgen omdat boeren tot 
mei 2025 de tijd hebben om het bod te aanvaarden.
Tot nu toe hebben dus 175 boeren zich laten uitkopen. Het gaat vooral om oudere boeren 
met een gemiddelde leeftijd van 57 jaar. Volgens cijfers van Statistiek Vlaanderen daalde 
de varkensstapel met 182.000 varkens. Dat past in een bredere tendens. In 2023 waren 
er nog vijf miljoen varkens, terwijl dat er tien jaar geleden nog zes miljoen waren.
Vlaanderen trok 200 miljoen euro uit om de varkensstapel tegen 2030 met 30 procent te 
doen dalen ten opzichte van het referentiejaar 2015. Ondanks de initiële ambitie, die in 
het nieuwe Vlaamse regeerakkoord herhaald werd, zegt minister Brouns in een interview 
met De Tijd dat “de daling met 30 procent geen bindende doelstelling is” en “dat het om 
een vrijwillige uitkoopregeling gaat”.
1. Acht de minister de doelstelling om de varkensstapel tegen 2030 met 30 procent te 
reduceren realistisch?
2. Voorziet de minister in aanvullende maatregelen indien de vrijwillige uitkoopregeling 
onvoldoende resultaat oplevert?
3. Omdat vooral oudere boeren gebruik maken van de regeling, wat zijn de plannen om 
jongere boeren te ondersteunen bij de omschakeling naar duurzamere landbouw, 
vooral met het oog op de aanzienlijke investeringen die daarvoor nodig zijn?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 91 van 13 november 2024
van ANDY PIETERS
1. Een daling van de varkensstapel met 30% tegen 2030 is niet onmogelijk. In 2022 was 
er al een afname van de varkensstapel met 14% ten opzichte van het referentiejaar 
2015. De vrijwillige stopzetting van varkensstallen via twee oproepen en de 
stopzettingen ondersteund door flankerende maatregelen voor oranje exploitaties en 
exploitaties in de maatwerkgebieden dragen daartoe bij. Daarnaast zullen ook de 
generieke bronmaatregelen uit het stikstofdecreet en de demografische evolutie naar 
verwachting leiden tot een verdere daling van de varkensstapel. 
2. De resultaten van de twee oproepen tot vrijwillige stopzetting van varkensstallen zijn 
momenteel nog niet gekend. Afhankelijk van deze resultaten en de verdere evolutie 
van de varkensstapel in de komende jaren zal worden bekeken of aanvullende 
maatregelen wenselijk zijn. 
3. In het kader van het flankerend beleid voor oranje exploitaties en exploitaties in de 
maatwerkgebieden is er specifiek voor jonge landbouwers een verhoogde 
reconversiesteun voorzien van 65% van de gedane investering bij de omschakeling van 
veeteelt naar een duurzame plantaardige productie (in plaats van 40% voor niet jonge 
landbouwers).
Vanuit het Vlaamse Landbouwinvesteringsfonds (VLIF) worden meer algemeen jonge 
landbouwers worden ondersteund via verschillende maatregelen. Specifiek voor jonge 
landbouwers is er de VLIF-maatregel ‘VLIF Opstart en overname door jonge 
landbouwer’. Hierbij worden jonge landbouwers forfaitair ondersteund (tot 100.000 
euro steun) voor het uitvoeren van een bedrijfsplan de eerste jaren na de opstart of de 
overname van een landbouwbedrijf. Het selectiesysteem bevoordeelt bedrijfsplannen 
die inzetten op de omschakeling naar biologische landbouw of de korte keten. Indien 
een nieuwe generatie aantreedt, komt het eropaan om het landbouwbedrijf klaar te 
maken voor de toekomst en hierbij rekening te houden met zowel interne 
bedrijfsgebonden factoren als externe factoren. Daaronder vallen ook de 
maatschappelijke verwachtingen op het vlak van milieu, klimaat en dierenwelzijn. Als 
een nieuwe generatie aantreedt, worden steeds verdere stappen gezet richting 
verduurzaming van de bedrijfsvoering. De jonge landbouwer kan de keuze maken om 
de bedrijfsvoering drastisch bij te sturen door bepaalde bedrijfstakken te laten uitdoven 
en nieuwe op te starten of het businessmodel van één of meerdere bedrijfstakken 
drastisch bij te sturen. In dit geval spreken we over een omschakeling. Dit vraagt bijna 
altijd bijkomende investeringen.
VLIF-investeringssteun kan verkregen worden voor productieve investeringen, voor 
niet-productieve investeringen, voor innovatieve investeringen en voor investeringen 
voor duurzame verwerking en afzet van landbouwproducten. Deze laatste steun is 
weliswaar niet gericht op individuele landbouwbedrijven, maar op samenwerkings-
verbanden, onder meer met landbouwbedrijven.
In de VLIF-maatregel productieve investeringen worden landbouwbedrijven met een 
jonge bedrijfsleider bevoordeeld in de selectie. Voor de meest duurzame investeringen 
(30%-steun en hoger) wordt bovendien 10% bijkomende steun voorzien voor jonge 
landbouwers. In het kader van het flankerend beleid PAS wordt voor nieuwbouwstallen 
met een ammoniak-reducerende techniek voor jonge landbouwers een 
steunpercentage voorzien van 65% i.p.v. 40% voor de andere landbouwers. 
Investeringen die vaak geassocieerd worden met omschakeling, zoals investeringen in 
biologische landbouw, in agro-ecologische technieken, korte keten en andere vormen 
van verbreding, worden ondersteund in de hoogste steunpercentages (tot 65% voor 
jonge landbouwers als bv. bepaalde agro-ecologische technieken gecombineerd 
worden).
In het kader van het flankerend beleid voor oranje exploitaties en exploitaties in de 
maatwerkgebieden is er specifiek voor jonge landbouwers een verhoogde 
investeringssteun voorzien van 65% van de gedane investering bij de omschakeling 
van veeteelt naar een duurzame plantaardige productie (in plaats van 40% voor niet 
jonge landbouwers).
Jonge landbouwers worden ook ondersteund bij de verdere verduurzaming van de 
bedrijfsvoering via de maatregel ‘VLIF-Opstart van of omschakeling naar een 
toekomstgerichte duurzame ondernemingsstrategie op een landbouwbedrijf’. Deze 
forfaitaire steun kan gecombineerd worden met forfaitaire steun voor ‘Opstart en 
overname door jonge landbouwer’. Hierbij worden landbouwbedrijven die inzetten op 
nieuwe producten of diensten – of een belangrijke opschaling ervan – ondersteund met 
20.000 of 40.000 euro forfaitaire steun, naargelang de bijkomende omzet die 
gegenereerd wordt met deze producten of diensten. Dit kan gepaard gaan met de 
afbouw van andere bedrijfsactiviteiten.
Ook de kennisportefeuille voorziet in steun voor adviezen en biedt de landbouwer en/of 
zijn werknemers de mogelijkheid zich bij te scholen bij een ruim aanbod van 
vormingscentra.
