title: Gepland Frans offshore windmolenpark Duinkerken - Overleg
thema: Buitenlands beleid
Energie
Openbare werken
pdf link: https://docs.vlaamsparlement.be/pfile?id=2062473
thema link: https://www.vlaamsparlement.be/parlementaire-documenten/schriftelijke-vragen/1816051
SCHRIFTELIJKE VRAAG
nr. 469
van CARMEN RYHEUL
datum: 26 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Gepland Frans offshore windmolenpark Duinkerken  -  Overleg
De geplande bouw van het Franse offshore windmolenpark voor de kust van Duinkerken, 
een project dat de Vlaamse belangen ernstig kan schaden, heeft een volgende fase bereikt.
Onlangs kondigde de Franse overheid immers aan dat alle vereiste milieustudies zijn 
afgerond, alsook dat de ingediende omgevingsvergunningsaanvragen voor de bouw en 
exploitatie van dat windmolenpark het voorwerp zullen uitmaken van een openbaar 
onderzoek.
Naar Frans recht zal dat openbaar onderzoek worden uitgevoerd door een 
onderzoekscommissie, bestaande uit drie neutrale en onafhankelijke 
onderzoekscommissarissen. Het onderzoek zal worden gevoerd in dertien Franse 
gemeenten in het betrokken gebied van 8 april tot 18 mei 2024.
De Franse overheid nodigt alle Franse en buitenlandse belanghebbenden uit om kennis te 
nemen van het vrij raadpleegbare aanvraagdossier, alsook om tijdig bezwaren en 
opmerkingen te formuleren. Daarnaast wordt ook de mogelijkheid geboden om 
rechtstreeks contact op te nemen met de commissarissen tijdens de talrijke 
overlegmomenten die zullen worden georganiseerd in de Franse gemeenten vertrekkend 
van Bray-Dunes tot Oye-Plage.
Aan het einde van het openbaar onderzoek zal de onderzoekscommissie, rekening 
houdende met alle bijdragen, een rapport en conclusies opmaken waarin zij een 
gemotiveerd oordeel over het project zal geven. Dat document wordt vervolgens naar de 
bevoegde autoriteiten gestuurd, die zullen beslissen of het project al dan niet wordt 
goedgekeurd.
1. Zal de Vlaamse overheid, nu het openbaar onderzoek in de aanloop naar de Vlaamse 
verkiezingen plaatsvindt, alsnog tijdig het dossier kunnen raadplegen en een 
uitgebreid gemotiveerd bezwaar formuleren teneinde de Vlaamse belangen optimaal 
te vrijwaren? Zo ja, wanneer zal dat bezwaar ingediend worden en wat is de inhoud 
ervan?
2. Zal een lid of vertegenwoordiger van de Vlaamse Regering ook gebruikmaken van de 
mogelijkheid naar Frans recht om rechtstreeks contact op te nemen met de drie 
onderzoekscommissarissen tijdens een van de overlegmomenten teneinde bij hen de 
Vlaamse belangen te verduidelijken en te bepleiten? Zo niet, waarom niet? Zo ja, 
wanneer wordt dat overlegmoment gepland?
3. Op welke manier zullen de ministers de getroffen belanghebbende Vlaamse 
kustgemeenten, overheidsdiensten en bevolking ervan in kennis stellen dat dit 
openbaar onderzoek, waarbij ook zij hun grieven kenbaar kunnen maken, van 8 april 
tot 18 mei 2024 loopt? Op welke manier zullen ze ondersteuning bieden aan die 
partijen om een overtuigend en gemotiveerd bezwaar in te dienen?
4. Hoe verhouden zich de door de Vlaamse Regering goedgekeurde plannen om de 
Vlaamse kustlijn op termijn verder in zee te verplaatsen in het kader van de Vlaamse 
kustverdedigingswerken ten opzichte van de Franse plannen voor de bouw en 
exploitatie zo dicht bij de huidige Vlaamse kustlijn; zijn er nieuwe impactaspecten 
waarmee men rekening zal moeten houden (bv. nog grotere toename visuele hinder 
…)?
5. In het gecoördineerd antwoord op mijn schriftelijke vraag nr. 408 van 1 augustus 2023 
stelde de minister-president dat hij samen met de Federale Regering maximaal verder 
zou inzetten op een onderhandelde oplossing in dat windmolenparkdossier om de 
Vlaamse belangen te vrijwaren. 
Kunnen de ministers dan ook een overzicht geven van alle overlegmomenten tussen 
enerzijds de Vlaamse Regering (of haar vertegenwoordiger(s) en anderzijds de Franse 
overheid en/of de Franse bouwheren die verder plaats hebben gevonden tussen 1 
augustus 2023 en vandaag; graag daarbij vermelding van tijdstip en plaats overleg, 
wie de deelnemers aan dat overleg waren en welk resultaat elk overleg opleverde)?
6. In het gecoördineerd antwoord op mijn schriftelijke vraag nr. 112 van 5 januari 2023 
stelde de minister-president dat hij dat windmolenpark via de Vlaamse Diplomatieke 
Vertegenwoordiging in Londen onder de aandacht bracht van het Britse Department 
for Transport (DfT) en het Foreign, Commonwealth & Development Office (het Britse 
buitenlandministerie) waarbij de Vlaamse Diplomatieke Vertegenwoordiger het dossier 
actief opvolgde. Tevens hebben de diensten van de minister-president de Britse 
Ambassade in Brussel omtrent dat windmolenparkdossier gecontacteerd waar het 
dossier aangestipt bleef. 
Welke resultaten heeft dat diplomatiek overleg op enerzijds Britse en anderzijds 
Belgische bodem nu eigenlijk concreet opgeleverd? Is de Britse overheid intussen al 
dan niet bereid om samen met de Belgische Federale Regering en de Vlaamse Regering 
een gemeenschappelijk front te vormen tegen de Franse bouwplannen van dat 
windmolenpark nu het de historische vaarroutes tussen UK en Vlaanderen bedreigt?
Deze vraag werd gesteld aan de ministers Jan Jambon (187), Zuhal Demir (469), Lydia 
Peeters (797)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD 
op vraag nr. 469 van 26 maart 2024
van CARMEN RYHEUL 
1. De betrokken Vlaamse administraties hebben het dossier op de radar staan. De 
noodzakelijke werkafspraken om tot een gecoördineerd advies te komen, zijn intussen 
gemaakt.
2. Het is momenteel niet de intentie om aan de overlegmomenten deel te nemen 
aangezien die bedoeld zijn voor de inwoners van de betrokken Franse gemeenten. Het 
Vlaamse Gewest en de betrokken diensten zullen daarentegen deelnemen aan de 
publieke consultatieprocedure georganiseerd door de Franse overheid. De 
onderzoekscommissarissen zijn dan verplicht om te antwoorden op onze schriftelijke 
bezwaren. Krachtens het Espoo-verdrag kreeg Vlaanderen een bijkomende termijn om 
haar bezwaren kenbaar te maken aan de prefect, die in deze de bevoegde 
vergunningsverlenende overheid is.
3. Het Departement Omgeving heeft de gemeenten Nieuwpoort, Koksijde, De Panne, 
Oostende en Middelkerke, de provincie West-Vlaanderen en Vlaamse 
overheidsdiensten geïnformeerd over het openbaar onderzoek en over de manier 
waarop reactie kan ingediend worden, namelijk rechtstreeks bij de Franse overheid. 
Daarnaast zal het Departement MOW de adviezen van Vlaamse instanties bundelen en 
wordt een gecoördineerd en gebundeld Vlaams advies ingediend bij de Franse 
overheid. Het is ook de bedoeling dat de adviezen, inclusief de adviezen van 
gemeenten, door het federale niveau verzameld en ingediend worden. In de loop van 
het openbaar onderzoek wordt een overleg tussen de Vlaamse overheidsdiensten 
gepland om de inhoud van de adviezen te bespreken.
De Vlaamse bevolking vindt informatie over het openbaar onderzoek op het 
inspraakportaal van het beleidsdomein Omgeving; IBO: 
https://inspraak.omgeving.vlaanderen.be. Daarnaast werden de belanghebbende 
kustgemeenten door het Departement Omgeving gevraagd om de publieke participatie 
bekend te maken op hun gemeentelijke websites.
4. Het ontwerp strategisch beleidsplan Kustvisie is op 2 februari 2024 principieel 
goedgekeurd door de Vlaamse Regering. Met Kustvisie onderzoekt de Vlaamse 
overheid hoe we onze kust kunnen beschermen tegen de verdere zeespiegelstijging 
op lange termijn. Volgende stap in de uitvoering van dit project is de voorstelling van 
het strategisch beleidsplan tijdens een openbaar onderzoek. Het openbaar onderzoek 
loopt van 27 februari tot en met 26 april 2024. Op basis van de huidige voorstellen en 
plannen wordt geen impact verwacht van het windmolenpark, behalve de visuele 
hinder.
Het plan omvat welke ruimte de Vlaamse overheid voor Kustvisie wil reserveren in de 
strandzones en havens, en wat de impact daarvan is. Hierin wordt voorgesteld om op 
(lange) termijn onze stranden minstens even breed te houden als vandaag. Wanneer 
door de stijgende zeespiegel dijken en duinen hoger en breder gemaakt zullen moeten 
worden, zal de verbreding zeewaarts gebeuren. Om onze stranden minstens even 
breed als vandaag te houden, zullen de hoog- en laagwaterlijn dan ook zeewaarts 
verschoven worden. Richting +3 meter zeespiegelstijging zal de hoog- en laagwaterlijn 
daarom gemiddeld een 100-tal meter zeewaarts moeten opschuiven. De Franse 
plannen om op meer dan 10 km van onze kust windmolens te plaatsen, hebben hier 
geen effect op. Bovendien zal de zeespiegel aan onze kust tegen 2100 waarschijnlijk 
tussen de 30 en 140 cm stijgen. Ter hoogte van onze Westkust is een zeewaartse 
opschuiving in dat geval nog niet strikt noodzakelijk. Bij de opmaak van het strategisch 
beleidsplan Kustvisie zijn er bilaterale contacten geweest met de bevoegde 
administraties van Frankrijk. 
5. Recent hebben er geen overlegmomenten plaatsgevonden met de Franse 
gesprekspartners, gegeven de aankomende publieke consultatieprocedure. De Franse 
Raad van State bevestigde in juli 2023 alvast dat de tot op heden georganiseerde 
wettelijke consultatieprocedures correct werden gevoerd. Zo treffen de bevoegde 
diensten momenteel de nodige voorbereidingen om de Vlaamse bezwaren kenbaar te 
maken in de lopende publieke consultatieprocedure. 
6. Tot op heden stellen de Britse autoriteiten zich terughoudend op. De bevoegde 
diensten houden contact met hun Britse collega’s. Het Verenigd Koninkrijk heeft, net 
als andere overheden, de kans om deel te nemen aan de publieke consultatieprocedure 
die door de Franse overheid georganiseerd wordt.
