title: Langdurig werkzoekenden en inactieven - Rol van uitzendwerk in integratie
thema: Werk
pdf link: https://docs.vlaamsparlement.be/pfile?id=2080979
thema link: https://www.vlaamsparlement.be/parlementaire-documenten/schriftelijke-vragen/1836206
SCHRIFTELIJKE VRAAG
nr. 59
van MICHIEL AWOUTERS
datum: 24 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Langdurig werkzoekenden en inactieven  -  Rol van uitzendwerk in integratie
Onlangs publiceerde HIVA-KULeuven een onderzoek over de rol van uitzendwerk in de 
arbeidsmarkt. Uit de resultaten blijkt dat zij een enorm belangrijke functie innemen en 
mogelijk nog een belangrijkere rol zouden kunnen spelen in de activering van 
inactieven/werklozen. Het onderzoek toont onder meer aan dat 72% van de 
uitzendkrachten gedurende vijf jaar na aanwerving aan het werk blijft, dat 69,4% 
doorstroomt naar een voltijdse of deeltijdse job buiten de uitzendsector of start met een 
zelfstandige activiteit en dat slechts 2,8% langdurig in de uitzendsector zelf tewerkgesteld 
blijft.
1. Hoeveel langdurig werkzoekenden (> 2 jaar) hebben in de vorige zittingsperiode 
gewerkt via uitzendarbeid? Zijn er cijfers voor die doelgroep over hoe lang ze 
gemiddeld via uitzendarbeid aan het werk zijn voor ze opnieuw niet-werkend 
werkzoekend worden? 
2. Welke actieplannen ontwikkelt de nieuwe regering om die doelgroep sneller te 
activeren? 
3. In welke sector(en) wordt er uitzendarbeid gevraagd? Kan de minister een top 10 van 
sectoren geven waar uitzendarbeid het vaakst voorkomt? Graag een overzicht per 
provincie van 2020 tot nu. 
4. Hoe wil de minister inzetten op samenwerking tussen de uitzendsector en VDAB?
5. In het onderzoek is er sprake van 72% die 5 jaar na aanwerving nog aan de slag zijn. 
Wat zijn de verschillende oorzaken van het feit dat 28% niet aan het werk zijn na 5 
jaar?
6. Zal deze regering de samenwerking tussen lokale besturen en Federgon versterken in 
het kader van de activering van personen die een leefloon ontvangen?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 59 van 24 oktober 2024
van MICHIEL AWOUTERS
1. Onderstaande tabel bevat voor de periode 09-2021 t.e.m. 09-2023 voor elke maand 
het aantal werkzoekenden zonder werk met verblijfplaats in Vlaanderen die op dat 
moment 2 jaar of langer werkzoekend waren.
Daarnaast wordt aangegeven hoeveel van deze klanten in de 12 erop volgende 
maanden minstens één dag gewerkt hadden (gemiddeld 26%), en hoeveel van deze 
klanten in die periode minstens één dag met interim gewerkt hadden (gemiddeld 11%).
De meest recente rapportage dateert van eind september 2024.
Maand Klanten Min. 1 dag gewerkt Min. 1 dag interim
09-2021 68.899 19.225 9.270
10-2021 68.503 18.747 8.694
11-2021 68.148 18.345 8.328
12-2021 68.452 18.494 8.295
01-2022 69.570 19.245 8.862
02-2022 69.573 19.251 8.681
03-2022 69.151 18.767 8.330
04-2022 68.436 18.364 8.120
05-2022 66.893 17.594 7.636
06-2022 64.762 16.880 7.127
07-2022 65.678 17.541 7.561
08-2022 65.579 17.429 7.363
09-2022 63.162 16.337 6.813
10-2022 62.773 15.975 6.624
11-2022 62.262 15.647 6.491
12-2022 62.554 15.667 6.378
01-2023 62.584 15.823 6.685
02-2023 61.410 15.533 6.487
03-2023 61.258 15.295 6.353
04-2023 61.318 15.455 6.420
05-2023 60.601 15.132 6.122
06-2023 60.191 14.720 5.862
07-2023 60.939 15.254 6.176
08-2023 61.216 15.392 6.148
09-2023 61.338 15.310 5.988
2. Het aanbod aan begeleiding en competentieversterking van VDAB wordt vanuit 
inschatting door de bemiddelaar ook ingezet voor langdurig werkzoekenden.
Binnen dit aanbod mikt de Groeien en Leren op de Werkvloer (GLOW-partner) vooral 
op begeleiding met een belangrijk aandeel aan werkplekleren zodat de langdurig 
werkzoekende terug werkervaring kan opdoen. Hiervoor kan beroep gedaan worden op 
de Werkervaringsstage en/of IBO. Maar ook de GLOW richt zich niet exclusief op 
langdurig werkzoekenden, maar kan ingezet worden als begeleiding en 
activeringsaanbod voor elke werkzoekende waar de bemiddelaar inschat dat 
werkplekleren nodig is.
3. Het gebruik van uitzendarbeid per sector is geen courant beschikbare statistiek. Er 
wordt binnen RSZ wel aan gewerkt, ondermeer in samenwerking met het HIVA 
(Onderzoeksinstituut voor Arbeid en Samenleving). De enige keer dat dit in kaart werd 
gebracht, was tijdens een onderzoek over de impact van Covid-19 op de arbeidsmarkt 
(p.35). Uit die cijfers bleek dat er in 2019 drie sectoren bovenuit staken qua gebruik 
van uitzendarbeid: logistiek, autoassemblage en de voedingsindustrie (in die volgorde), 
met tussen de 10 en 15% van de gewerkte dagen ingevuld via uitzendarbeid. De 
meeste andere sectoren lagen vrij dicht bij elkaar, onder de 10%, zowel in de industrie 
als in de dienstensector.
4. VDAB en de uitzendsector werken al geruime tijd samen op het vlak van de matching 
tussen vraag en aanbod op de arbeidsmarkt, zowel wat de toeleiding naar 
uitzendvacatures betreft als wat competentieontwikkeling en loopbaandenken betreft. 
VDAB beschouwt de uitzendvacature als een volwaardige opstap naar duurzaam werk 
en als middel om de werkzoekende en de burger in het algemeen te versterken in zijn 
zoektocht naar een duurzame job.
VDAB beschouwt daarnaast de uitzendvacature als een efficiënt traject voor de 
kwetsbare werkzoekenden, en de burgers op zoek naar een eerste intreding of 
herintreding in de arbeidsmarkt.
Daarnaast is de evolutie van het aanbod van uitzendvacatures voor VDAB een reële 
barometer in functie van proactief werken op de arbeidsmarkt.
VDAB werkt hiervoor samen met Federgon, de werkgeversorganisatie, en Travi, het 
vormingsfonds.
5. In het uitgebreide rapport ( https://www.dynamstat.be/nl/publicaties/wie-zijn-de-
uitzendkrachten-in-belgi%C3%AB) wordt op pagina 57-58 de uitsplitsing gemaakt met 
de redenen waarom er geen doorstroom naar een blijvende tewerkstelling is. Vb. 
omwille van pensioen, leefloon, arbeidsongeschiktheid,…
6. Lokale besturen hebben een wettelijke opdracht om de maatschappelijke integratie van 
personen die een leefloon ontvangen te verzekeren. Met de uitvoering van het decreet 
van 19 april 2024 voor de inschrijving van leefloongerechtigden bij VDAB ondersteunen 
we hen al in die rol. Het staat lokale besturen vrij om ook met Federgon een 
samenwerking op te zetten. 
