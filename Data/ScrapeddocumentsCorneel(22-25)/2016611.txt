title: Poelaertplas en Gaverplas - Waterkwaliteit en visbestand
thema: Natuur en Milieu
pdf link: https://docs.vlaamsparlement.be/pfile?id=2016611
thema link: https://www.vlaamsparlement.be/parlementaire-documenten/schriftelijke-vragen/1779093
SCHRIFTELIJKE VRAAG
nr. 122
van GWENNY DE VROE
datum: 14 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Poelaertplas en Gaverplas  -  Waterkwaliteit en visbestand
Het provinciaal recreatiedomein De Gavers in Geraardsbergen ligt langs de Dender en 
bestaat onder andere uit een 20 hectare grote waterplas: de Poelaertplas en de Gaverplas. 
De putten zijn ontstaan door zandwinning.
1. Wat is voor de Poelaertplas en de Gaverplas de kwaliteitsverbetering of 
kwaliteitsverslechtering van het water (fysico-chemische en biologische kwaliteit) voor 
het jaar 2023 of kan de minister de meest recente beschikbare gegevens en cijfers 
meedelen?
2. a) Welke vooruitgang wordt de komende jaren verwacht?
b) Wanneer wordt een optimaal niveau van de waterkwaliteit verwacht?
3. a) Op welke plaatsen is het visbestand op de Poelaertplas en de Gaverplas het grootst 
en op welke plaatsen bijna onbestaand en dit voor het jaar 2023 of kan de minister 
de meest recente beschikbare gegevens en cijfers meedelen?
b) Kan de minister de ligging van de staalnameplaatsen/meetplaatsen meedelen, een 
overzichtstabel van de totale vangsten weergeven en eventueel ook een tabel met 
de effectieve vangst per vissoort en per staalnameplaats?
c) Kan de minister dit vergelijken met (recente) vorige afvissingen?
d) Zijn er tijdens de verschillende afvissingsperiodes (merkwaardige) nieuwe 
vissoorten waargenomen en zo ja, welke vissoorten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 122 van 14 november 2023
van GWENNY DE VROE
1. De plassen van het provinciaal recreatiedomein De Gavers in Geraardsbergen behoren 
niet tot een waterlichaam en worden dus niet bemonsterd voor de Europese 
kaderrichtlijn Water. Wel wordt de Gaverplas bemonsterd voor de Zwemwaterrichtlijn. 
De Gaverplas voldoet aan de kwaliteitseisen voor zwemwater. 
De fysisch-chemische parameters die in het kader van zwemwaterkwaliteit bemonsterd 
worden, kunnen wel getoetst worden aan de VLAREM-normen. Deze normen werden in 
2022 gehaald voor chloride, geleidbaarheid, totaal stikstof, totaal fosfor, doorzicht en 
sulfaat, maar niet voor zuurstofverzadiging, zuurtegraad en temperatuur.
2. a) Deze plassen zijn geen Vlaamse Waterlichamen en worden bijgevolg niet vermeld 
in de stroomgebiedbeheerplannen. Er bestaan dus geen specifieke actieplannen 
voor deze plassen. Wel zijn de generieke acties die van toepassing zijn op heel 
Vlaanderen hier ook van toepassing.
b) De Gaverplas is aangeduid als zwemwater en moet minimaal aan de kwaliteitseisen 
van zwemwater voldoen. De Gaverplas voldoet aan deze eisen.
3. De meest recente afvissingen voor de Gaverplas en de Poelaertplas dateren van 2022. 
De visbestandopnames werden uitgevoerd door het Provinciaal Centrum voor 
Milieuonderzoek, in opdracht van het Provinciaal domein De Gavers. Voor een antwoord 
op uw vragen verwijs ik naar het rapport:
Van Nieuwenhuyze W., Boets P., Poelman E. (2022). Visstandsonderzoek van de 
Poelaertplas en Gaverplas in Provinciaal domein De Gavers te Geraardsbergen. 
Onderzoek door het Provinciaal Centrum voor Milieuonderzoek in opdracht van het 
Provinciaal domein De Gavers. 32 p., beschikbaar via 
https://natuurenbos.vlaanderen.be/sites/default/files/documenten/Rapport%20Vissta
ndsonderzoek%20De%20Gavers%20te%20Geraardsbergen.pdf
