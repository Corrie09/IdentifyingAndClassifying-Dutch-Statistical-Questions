title: Wonen in Limburg - Wachtlijsten
thema: Wonen
pdf link: https://docs.vlaamsparlement.be/pfile?id=2064242
thema link: https://www.vlaamsparlement.be/parlementaire-documenten/schriftelijke-vragen/1823851
SCHRIFTELIJKE VRAAG
nr. 264
van CHRIS JANSSENS
datum: 25 april 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Wonen in Limburg (WiL)  -  Wachtlijsten
Op 1 juli 2023 fusioneerden de negentien sociale huisvestingsmaatschappijen in Limburg 
tot één sociale woonmaatschappij: Wonen in Limburg, kortweg WiL. Met 24.000 
huurwoningen werd het meteen de grootste huurmaatschappij in Vlaanderen. Toch blijft 
de nood groot. Volgens de laatste beschikbare cijfers wachten er momenteel 21.000 
huurders op een sociale woning, al wordt die wachtlijst momenteel nog geactualiseerd.
1. Welke oorzaken liggen aan de basis van het feit dat de eengemaakte en geactualiseerde 
wachtlijst nog steeds niet gerealiseerd is? Tegen wanneer zal dit wel het geval zijn?
2. Wat is de actuele stand van zaken met betrekking tot de wachtlijst(en)? Hoeveel 
personen staan erop en wat is de gemiddelde wachtduur?
3. Hoeveel toewijzingen van sociale huurwoningen vonden plaats sinds:
a) 1 juli 2023;
b) 1 januari 2024?
4. Op basis van welke wachtlijsten en criteria gebeurden die toewijzingen?
5. Hoe evalueert de minister het verloop van de fusie tussen de 
huisvestingsmaatschappijen? Wat is het tijdpad in verband met de integratie? Welke 
(andere) knelpunten zijn er desgevallend nog? Wanneer zal de volledige integratie een 
feit zijn?
6. Welke initiatieven neemt de minister verder nog in dat verband?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 264 van 25 april 2024
van CHRIS JANSSENS
1. De gemeenten in de provincie Limburg hebben er voor gekozen om te werken met één 
woonmaatschappij voor alle Limburgse gemeenten. Het werkingsgebied van die 
woonmaatschappij is bijgevolg groot. Voorheen waren er in dat werkingsgebied 19 
sociale woonactoren actief. Dit was een ambitieuze en boeiende keuze, maar 
tegelijkertijd hield het ook een complexe operatie in. De nieuwe woonmaatschappij 
streeft ernaar om deze reorganisatie gestructureerd aan te pakken en tegelijk te zorgen 
voor een continue en kwalitatieve dienstverlening. 
Daarom heeft de transitieraad van Wonen in Limburg (WIL) ervoor gekozen om deze 
reorganisatie in verschillende stappen uit te voeren. De juridische fusie vond tijdig plaats 
en er is al een centrale structuur met één algemene directeur. Op operationeel niveau 
wordt momenteel tijdelijk in teams (clusteren van gemeenten) gewerkt zodat de 
continuïteit van de dienstverlening gegarandeerd blijft. De ambitie was vervolgens om 
tegen het einde van 2023 het organigram operationeel in te vullen en tegen het einde 
van dit jaar volledig over te schakelen naar de nieuwe organisatiestructuur, met verdere 
stroomlijning van processen. 
De woonmaatschappij streeft ernaar dat deze overgangsperiode beperkt blijft. De 
oorzaak van de nog niet ééngemaakte wachtlijst voor WIL is dus de keuze van de 
woonmaatschappij om ook dit gedeelte van de werking in stappen uit te voeren.
Daarnaast moet ook de actualisatie van de wachtlijsten voltooid zijn om te komen tot 
een actuele ééngemaakte wachtlijst. Die actualisatie is bij alle woonmaatschappijen (en 
dus ook WIL) momenteel nog aan de gang. 
2. De actuele gegevens van de wachtlijst zijn dus nog niet beschikbaar. 
3. Deze gegevens zijn nog niet beschikbaar. 
4. In 2023 wezen de woonmaatschappijen sociale huurwoningen toe op basis van de 
bestaande wachtlijsten vermits het CIR nog niet operationeel was en op basis van het 
oude toewijzingsmodel. Hoewel sommige woonmaatschappijen de kandidatenlijsten al 
ingevlochten hebben, bleven de meeste verder werken op basis van de oude 
wachtlijsten, inclusief WIL. Op 17 november 2023 startte de freeze-periode die nodig 
was voor de datamigratie naar het CIR vanuit de verschillende wachtlijsten waaronder 
die van de sociale huisvestingmaatschappijen, sociale verhuurkantoren, 
woonmaatschappijen, maar ook van de gemeenten met eigen sociale woningen en van 
het Vlaams Woningfonds. 
De woonmaatschappijen konden blijven toewijzen op basis van de toewijzingslijsten die 
ze net voor de freeze-periode uit de lokale software konden halen, wat ook gold voor 
de eerste weken van 2024. Dit bleef mogelijk tot het moment dat de woonmaatschappij 
in haar geheel werd gekoppeld aan het CIR via de lokale software, waarna toewijzingen 
konden plaatsvinden op basis van die software. Vanaf dat moment gold ook het nieuwe 
toewijzingsmodel.
5. Ik stel vast dat de fusie tussen de Limburgse SHM’s en SVK’s naar wens verloopt, 
rekening houdend met de omvang van de herstructurering. De integratie verloopt 
volgens het vooraf opgestelde tijdspad, dat de bedoeling heeft om tegen eind 2025 de 
organisatie volledig op kruissnelheid te laten werken. Ik ben dus heel tevreden over de 
gang van zaken in de Limburgse woonmaatschappij.
Wonen in Limburg ambieert om een sterke centraal aangestuurde organisatie te worden 
met lokale verankering om de nabijheid bij de huurders te blijven garanderen. Wonen 
in Limburg is zich dan ook ten volle bewust van het belang van uniforme en 
geïntegreerde processen. Dit noodzaakte een volledige transformatie van de vroegere 
werking van de woonactoren, opdat alle processen zo efficiënt en kwaliteitsvol mogelijk 
kunnen verlopen vanuit een centraal aangestuurde organisatie.
Gezien de aard van het transformatieproces, gekoppeld aan een fusie van deze omvang, 
was dan ook van meet af aan een gefaseerde aanpak noodzakelijk om een continue en 
kwalitatieve dienstverlening te blijven waarborgen. Dit is ook zo afgesproken met mijn 
diensten. Waar in geleidelijkheid wordt voorzien, is deze beperkt in de tijd en beoogt 
deze louter het waarborgen van continuïteit, zowel op vlak van de ondersteunende 
processen als voor de dienstverlening naar bewoners, kandidaten en partners toe.
Het gradueel karakter vindt mede zijn oorsprong, in het bijzonder voor wat de 
boekhoudkundige processen, IT-infrastructuur en IT-architectuur betreft, in de tijdsduur 
en de beperkingen verbonden aan het doorlopen van de noodzakelijke 
overheidsopdrachten.
Reeds heel wat mijlpalen zijn achter de rug. Momenteel wordt met vereende krachten 
gewerkt aan de eerste geconsolideerde jaarrekening van de voorheen 19 erkende SHM’s 
en SVK’s, die halverwege vorig boekjaar juridisch tot 1 woonmaatschappij werden 
omgevormd. 
Ondertussen heeft de woonmaatschappij ook de ambitie om tegen eind 2024, rekening 
houdende met de doorlooptijd van de procedure overheidsopdrachten, minimaal alle 
contracten inzake basissoftware met de leveranciers vast te leggen, gekoppeld aan een 
implementatie hiervan vanaf januari 2025. Aldus zal de organisatie vanaf 2025 kunnen 
werken met één geïntegreerd IT- en boekhoudsysteem, conform de ontwikkeling van 
een geïntegreerde IT-infrastructuur.
Ik heb het volste begrip dat deze transformatie een huzarenstuk is, en heb dan ook heel 
veel respect voor allen die daar hun schouders onder zetten.
6. In mei en juni 2024 vinden er in samenwerking met Initia vragensessies plaats voor de 
woonmaatschappijen over het nieuwe toewijzingsmodel. In december 2024 worden er 
fysieke uitwisselingsmomenten georganiseerd voor leden van de toewijzingsraad. Over 
het CIR vonden eind vorig jaar en begin dit jaar al meerdere opleidingen en 
informatiesessies plaats, voor de woonmaatschappijen maar ook voor andere 
stakeholders. 
