title: Bedrijventerrein Nieuwe Bunders Maasmechelen - Ontheffing van milieueffectrapport (MER)
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2078849
thema link: https://www.vlaamsparlement.be/parlementaire-documenten/schriftelijke-vragen/1834837
SCHRIFTELIJKE VRAAG
nr. 29
van ANDY PIETERS
datum: 18 oktober 2024
aan JO BROUNS
VLAAMS MINISTER VAN OMGEVING EN LANDBOUW
Bedrijventerrein Nieuwe Bunders Maasmechelen  -  Ontheffing van milieueffectrapport 
(MER)
“Volgens de overstromingskaarten is er toekomstgericht een middelgrote kans op 
overstromingen in de bewuste zone”, “De zone ten zuiden van de E314 bevindt zich in een 
industriegebied en kan op termijn voor overlast gaan zorgen” en “De ‘Nieuwe Bunders’ zal 
in een depressie komen te liggen” en “Het is de vraag of de ontwikkelaars dit voldoende 
beseffen”. Het zijn enkele citaten over het door sommigen gewenste bedrijventerrein 
Nieuwe Bunders uit het gemeentelijk droogte- en hemelwaterplan van het 
gemeentebestuur van Maasmechelen.
Een ontheffing voor het milieueffectrapport van bedrijventerrein Nieuwe Bunders tegen 
Opgrimbie werd ingeleid in april 2024. Tot op heden is ter zake geen enkele beslissing 
genomen. De reden daartoe zou zijn dat de Vlaamse overheid zich in diverse adviezen een 
groot aantal kritische vragen stelde en de facto het dossier terug naar af stuurde voor 
bijkomend onderzoek. Zo moet er een zogenaamde ‘Passende Beoordeling’ gebeuren om 
uit te wijzen of de impact van de extra verharding in watergevoelig gebied aanvaardbaar 
is. 
1. Kan de minister bevestigen dat er een advies is van Natuur en Bos waarin een 
Passende Beoordeling gevraagd wordt voor het gebied?
2. Kan de minister duiden wat de risico’s zijn van de ontwikkeling van het terrein op basis 
van het natte karakter van het gebied (overstromingsgevoelig gebied) en de grote 
impact van de grondwatertafel op de ruimere omgeving?
3. Kan de minister duiden welke opmerkingen in de adviezen gemaakt werden met 
betrekking tot de aspecten geluidsverstoring, natuurschade, ontbossing, verdroging 
en bemaling?
4. Klopt het dat dit dossier enkel fase 1, de ontwikkeling van deelgebieden ‘Droogweide 
Noord en Zuid’, bevat en dat de Vlaamse overheid gesteld heeft dat ze de conclusies 
uit de ontheffingsaanvraag niet als onderbouwd kan beschouwen, en bijgevolg niet 
kan volgen?
5. Heeft de minister zicht op het verdere verloop van het dossier? 
6. Werd al een Passende Beoordeling toegevoegd aan het dossier?
7. Hoe kijkt de minister naar het verlies van 95 ha gronden voor landbouwgebruik in dat 
gebied?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 29 van 18 oktober 2024
van ANDY PIETERS
1+6. Het Agentschap voor Natuur en Bos gaf reeds tweemaal advies op de aanvraag tot 
ontheffing van de milieueffectrapportageplicht. De herwerkte versie van het dossier 
waar het Agentschap de 2de keer advies op verleende bevatte een passende 
beoordeling. Deze werd door het Agentschap gunstig beoordeeld, mits het nemen 
van enkele milderende maatregelen (zie antwoord op vraag 3). 
2. De impact van het project op de grondwatertafel wordt in de aanvraag zowel in de 
discipline natuur/biodiversiteit besproken voor het effect op het hele projectgebied als 
in de passende beoordeling voor het effect op habitatrichtlijngebied. Specifiek gaat het 
over het effect van verdroging door de bemaling.
De voorziene infrastructuuraanleg van fase 1 veroorzaakt geen aanzienlijke effecten 
op het lokale watersysteem door wijziging afstromingshoeveelheid en wijziging 
infiltratie naar het grondwater(Kikbeek). Rekening houdende met de voorwaarden die 
het plan-MER oplegt en de aanwezige ruimte in de 2 overige fases (Steenbunder en 
Breemakker) kunnen in dit stadium ook daar aanzienlijke effecten worden uitgesloten.
3. Het Agentschap voor Natuur en Bos gaf volgende opmerkingen en conclusies in zijn 
(2de) advies betreffende de impact van de ontwikkeling van het bedrijventerrein. 
Geluidsverstoring
Het effect van geluidverstoring tijdens aanleg- en exploitatiefase wordt als beperkt 
negatief beoordeeld door het Agentschap mits een juiste inrichting van de (vegetatie 
van de) groenbuffer.
Natuurschade
Het volledige advies van het Agentschap voor Natuur en Bos beoordeelt mogelijke 
natuurschade. Volgende effecten werden besproken: ecotoop/habitatverlies, 
geluidsverstoring, vermestende en verzurende depositie, verdroging, lichthinder en 
versnippering. 
Effecten van vermestende en verzurende depositie, lichthinder en versnippering 
werden beperkt of verwaarloosbaar ingeschat door het Agentschap mits het uitsluiten 
van lichtverstrooiing naar de omgeving, behoud van de aanwezige kleine 
landschapselementen, ecologische inrichting van de groenbuffer en 
infiltratievoorziening en optimalisatie van de faunapassage t.h.v. de brug in de 
Kikbeek/Groenstraatbeekvallei. 
Ontbossing
De ontwikkeling van het bedrijventerrein veroorzaakt een direct ecotoopverlies van 
1,883 ha bos (ontbossing), 1051 m aan bomenrijen, 8 solitaire bomen en 0,51 ha 
plantsoen en boomgaard. Hiertegenover staat een winst aan vegetaties en leefgebied 
voor soorten in de voorziene groen- en infiltratiebuffer, mits deze ecologisch worden 
ingericht, rekening houdend met volgende punten:
• Het infiltratiebekken dient faunavriendelijk gemaakt te worden zodat deze geen 
ecologisch val wordt;
• Het infiltratiebekken dient geschikt gemaakt te worden voor amfibieën. Dit kan 
gedaan worden door in de buffergracht een 10-tal permanente poelen te voorzien 
door delen van ca. 10 meter een halve meter dieper aan te leggen dan de rest van 
de gracht en te voorzien met een EPDM vijverfolie.
Men dient tevens een boscompensatie voor te stellen. 
Verdroging en bemaling:
Het Agentschap concludeert in haar advies dat de bemaling nodig voor de 
infrastructuuraanleg in zone 3 Steenbunder en zone 4 Breemakker geen verdrogend 
effect zal hebben.
De invloed van de bemaling voor de infrastructuuraanleg van ‘Droogweide noord en 
zuid’ reikt wel tot in (zeer) verdrogingsgevoelige vegetaties binnen VEN en 
habitatrichtlijngebied. Lozing van het bemalingswater in een gracht ten oosten van het 
projectgebied en een aanvulling van de Kikbeek en Groenstraetbeek stroomopwaarts 
wordt voorgesteld. Het Agentschap acht deze voorgestelde maatregelen echter 
onvoldoende, en stelt voor de bemaling uit te voeren buiten het vegetatieseizoen of 
bijkomende maatregelen te nemen om herinfiltratie te bevorderen. Deze dienen in de 
effectieve vergunningsaanvraag onderzocht te worden. 
In de overige adviezen zijn geen bijkomende elementen gevraagd noch opmerkingen 
gemaakt met betrekking tot geluidsverstoring, natuurschade, ontbossing, verdroging 
en bemaling.
4. In het eerste advies van het Agentschap voor Natuur en Bos werd aangenomen dat de 
aanvraag enkel over fase 1 handelde daar volgende fases slechts beperkt of niet 
werden besproken in de discipline natuur/biodiversiteit. In de herwerkte versie waar 
het Agentschap zijn 2de advies op verleende werd dit rechtgezet en werden volgende 
fases wel behandeld. De antwoorden op bovenstaande vraag zijn gebaseerd op het 2de 
advies waarbij het Agentschap voor Natuur en Bos de aanvraag voor alle fases volledig 
achtte voor de discipline natuur/biodiversiteit.
Het verzoek tot ontheffing gaat in de eerste plaats over fase 1, nl. 
industrieterreinontwikkeling van zones “Droogweide Zuid en Noord”, het Team 
Omgevingseffecten - Milieueffectrapportage (Afdeling GOP) bevestigt wel dat in de 
herwerkte versies de volgende fases ook behandeld worden.
5. Het Team Omgevingseffecten – Milieueffectrapportage (Afdeling GOP) heeft op 22 
oktober 2024 de herwerkte versie van het ontheffingsdossier ontvangen (versie 3) en 
vroeg hierop een derde maal advies aan het Agentschap van Natuur en Bos. Na 
ontvangst van dit advies, kan de ontheffingsbeslissing genomen worden door het Team 
Omgevingseffecten.
6. De ontheffingsaanvraag bevat een passende beoordeling die door het Agentschap voor 
Natuur en Bos gunstig werd geadviseerd in hun tweede advies dd. 05/07/2024. Dit 
advies bevatte echter nog enkele opmerkingen, voorwaarden en toevoeging van een 
verscherpte natuurtoets en soortentoets waardoor een derde ontheffingsversie 
noodzakelijk was die werd ontvangen op 22 oktober 2024 (zie vraag 5).
7. In het beoordelen van de impact op de landbouwsector moeten we een aantal zaken 
onderscheiden. Vooraleerst gaat het hier over een areaal dat weliswaar in 
landbouwgebruik was, maar door de overheid reeds meer dan 10 jaar een andere 
bestemming kreeg. In die zin is het ook conform de logica die we in het nieuwe 
regeerakkoord hanteren, waarbij het gebruik de bestemming dient te volgen. Percelen 
die een agrarische bestemming kennen, moeten we dus maximaal in actief 
landbouwgebruik houden/brengen. Maar dit wil ook zeggen dat we, voor andere noden 
te ledigen, arealen kunnen een andere bestemming dan agrarisch geven. Wat hier in 
de juiste volgorde gebeurde. 
