title: Dienst van de Bestuursrechtscolleges - Ondersteuning thuiswerkend personeel
thema: Justitie en Handhaving
pdf link: https://docs.vlaamsparlement.be/pfile?id=2016661
thema link: https://www.vlaamsparlement.be/parlementaire-documenten/schriftelijke-vragen/1780342
SCHRIFTELIJKE VRAAG
nr. 128
van BRECHT WARNEZ
datum: 16 november 2023
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Dienst van de Bestuursrechtscolleges  -  Ondersteuning thuiswerkend personeel
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …). 
De ondersteuning werd bij besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tegemoetkoming 
in het internetabonnement via een derdebetalersregeling. 
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij Dienst van 
de Bestuursrechtscolleges:
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)? 
a) Hoeveel ambtenaren hebben de thuiswerkvergoeding voor internet gekregen? 
Hoeveel hebben andere financiële vergoedingen gekregen? Graag absolute 
aantallen en procentuele aantallen.
b) Welk budget werd daarvoor gereserveerd? Graag een overzicht voor de afgelopen 
drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Welk budget werd daarvoor gereserveerd? Graag een overzicht voor de afgelopen 
drie jaar.
b) Hoeveel ambtenaren hebben de afgelopen jaren van die initiatieven genoten? 
Graag een overzicht van de afgelopen drie jaar.
3. Indien bij de Dienst van de Bestuursrechtscolleges nog geen maatregelen genomen 
zijn zoals in deelvraag 1, zijn er dan extra initiatieven gepland? Graag met vermelding 
van motivatie alsook van timing en budget.
4. Indien bij de Dienst van de Bestuursrechtscolleges nog geen initiatieven genomen zijn 
over materiële ondersteuning zoals in deelvraag 2, zijn er dan extra initiatieven 
gepland? Graag met vermelding van motivatie alsook van timing en budget.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 128 van 16 november 2023
van BRECHT WARNEZ
1. Bij de Dienst van de Bestuursrechtscolleges (DBRC) hebben medewerkers recht op:
- de tussenkomst bij het professionele gebruik van de eigen internetverbinding 
(‘thuiswerkvergoeding voor internet’) enerzijds;
- de thuiswerkvergoeding (voor ‘huisvestingskosten, zoals gas en elektriciteit’), in 
uitvoering van het sectoraal akkoord 2020-2022, anderzijds.
a) Alle medewerkers die effectief thuiswerken, hebben de tussenkomst bij het 
professionele gebruik van de eigen internetverbinding en de thuiswerkvergoeding 
ontvangen (dit zijn momenteel 64 van de 65 medewerkers oftewel 98,5%). 1 
medewerker werkt nooit thuis (1,5%).
b) Het budget in de voorbije 3 jaar voor de financiële ondersteuning, in het bijzonder 
de tussenkomst voor de eigen internetverbinding, bedroeg 17.000 euro voor 2020, 
19.000 euro voor 2021 en 20.000 euro voor 2022. De thuiswerkvergoeding wordt 
pas uitgekeerd sinds oktober 2023 (weliswaar ook retroactief tot januari), waardoor 
er geen cijfers zijn voor de voorbije 3 jaar.
2. Bij de DBRC krijgen medewerkers een laptop en, indien ze dit wensen, een tweede 
beeldscherm, toetsenbord, headset, muis en documenthouder om optimaal te kunnen 
thuiswerken.
Daarnaast is er in 2020, omwille van het plotse, verplichte thuiswerken tijdens de 
opeenvolgende coronalockdowns, eenmalig een persoonsgebonden budget vrijgemaakt 
dat personeelsleden zelf konden besteden om hun thuiswerkplek te optimaliseren.
a) Het budget in de voorbije 3 jaar voor de materiële ondersteuning (inclusief de 
eenmalige investering in 2020) bedroeg 39.000 euro in 2020, 4.400 euro in 2021 
en 3.700 euro in 2022.
b) De voorbije 3 jaar maakten in totaal 37 van de 65 medewerkers (57%) gebruik van 
het aanbod.
