title: Vrachtverkeer - Controle op fraude met adBlue
thema: Mobiliteit en Verkeer
pdf link: https://docs.vlaamsparlement.be/pfile?id=2062300
thema link: https://www.vlaamsparlement.be/parlementaire-documenten/schriftelijke-vragen/1809395
SCHRIFTELIJKE VRAAG
nr. 739
van BERT MAERTENS
datum: 4 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Vrachtverkeer  -  Controle op fraude met adBlue
AdBlue moet ervoor zorgen dat schadelijke stikstofgassen van dieselmotoren deels worden 
omgezet in ongevaarlijke stikstof en waterdamp. Het is al bijna twintig jaar verplicht in de 
meeste vrachtwagens, maar er blijkt veel gesjoemeld te worden. De boetes zijn ook 
navenant. Chauffeurs riskeren een boete van 2500 euro en de vrachtwagens worden uit 
het verkeer gehaald tot ze opnieuw in orde zijn.
1. Heeft de minister een overzicht van het aantal boetes dat deze legislatuur is 
uitgeschreven voor frauderende vrachtwagenchauffeurs? Graag opgelijst per jaar.
2. Hoeveel specifieke controles werden deze legislatuur uitgevoerd? Graag opgelijst per 
jaar.
3. In 2019 was er een proefproject met meetapparatuur boven de snelweg, die de 
uitstoot van voorbijgaand verkeer monitorde. 
Zal dat systeem verder worden uitgerold en wat is de kostprijs ervan?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 739 van 4 maart 2024
van BERT MAERTENS
1. In 2023 heeft de Vlaamse Belastingdienst (VLABEL) 151 inbreuken inzake het 
uitlaatemissieregelsysteem vastgesteld, in 2022 ging het om 107 gevallen, in 2021 
om 83 gevallen. AdBlue-fraude valt onder deze inbreuken, maar wordt niet 
afzonderlijk geregistreerd. Verder zijn er geen volledige cijfers beschikbaar.
2. In 2023 werden ongeveer 12.000 wegkantcontroles uitgevoerd. Ook werd er in dat 
jaar 2.514 keer gecontroleerd via “plumechasing”.Verder zijn er geen volledige cijfers 
beschikbaar.
3. Het pilootproject met Remote Sensing toonde aan dat de pakkans van 9% naar 83% 
steeg in de bestrijding van emissiefraude.
Om de structurele uitrol van Remote Sensing te realiseren, heeft de Vlaamse 
Milieumaatschappij in samenwerking met mijn administratie de beleidsstudie 
opgeleverd. Eind 2021 keurde de Vlaamse Regering daartoe een conceptnota goed en 
zijn initiatieven genomen om de wetgeving voor te bereiden.  
Het GDPR-conform wettelijk kader voor emissiemonitoring op de weg is in januari 
2024 voor een eerste keer principieel goedgekeurd door de Vlaamse Regering. Het 
wettelijk kader faciliteert de ontplooiing van Remote Sensing, zowel op initiatief van 
de Vlaamse overheid, als op initiatief van lokale overheden in Vlaanderen of publieke 
vennootschappen, zoals bijvoorbeeld het Havenbedrijf. 
Een Remote Sensing site, ontplooid op een snelweglocatie, kost naar schatting 
ongeveer 2 miljoen euro per jaar, wat neerkomt op een kostprijs van 0,15 euro per 
gecontroleerde voertuig.   
