title: Uitbreidingsmogelijkheid bomen in buitengebied - Weideteelt
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2009061
thema link: https://www.vlaamsparlement.be/parlementaire-documenten/schriftelijke-vragen/1773383
SCHRIFTELIJKE VRAAG
nr. 69
van BRECHT WARNEZ
datum: 19 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Uitbreidingsmogelijkheid bomen in buitengebied  -  Weideteelt
De Europese doelstelling om in 2050 klimaatneutraal te worden, vraagt om samenwerking 
op alle bestuursniveaus in Europa. Lokale overheden spelen een cruciale rol bij het 
uitvoeren van concrete acties ter plaatse. Het Lokaal Energie- en Klimaatpact (LEKP) is 
een initiatief waarbij de Vlaamse overheid zich samen met de steden en gemeenten inzet 
om de klimaattransitie te verwezenlijken.
Een van de doelstellingen van het Lokaal Energie- en Klimaatpact is dat er tegen 2030 
(met 2021 als referentiejaar) 1 extra boom per Vlaming bijkomt. Dat is een goed initiatief 
omdat bomen de CO 2 in de lucht verminderen, ze zorgen voor verkoeling in de zomer en 
houden de opgeslagen koolstof vast in de bodem.
De bomen kunnen op veel plaatsen geplant worden. Maar er zijn vooral grote 
uitbreidingsmogelijkheden van bomen in het buitengebied. In tijden van hitte en 
verdroging zorgen bomen in de weide voor verkoeling en schaduw. Ze vormen als het ware 
een natuurlijke airconditioning in de grasweide. 
Veel individuele landbouwers en landbouworganisaties zijn bereidwillig om naar aanleiding 
van bepaalde subsidieprojecten of campagnes een aantal bomen aan te planten op de 
graasweide. Veel boeren zijn echter terughoudend om bijkomende bomen aan te planten 
omdat ze vrezen dat die bomen niet gekapt zullen mogen worden mocht dat bijvoorbeeld 
nodig zijn omwille van een gewijzigde bedrijfsvoering. 
De Vlaamse Codex Ruimtelijke Ordening (VCRO) bepaalt dat het vellen van bomen buiten 
bosverband niet mag. Het gaat om bomen die op een hoogte van één meter boven het 
maaiveld een stamomtrek van één meter (of diameter ongeveer 30 cm) hebben. Men mag 
deze bomen enkel kappen met een omgevingsvergunning of omgevingsvergunning voor 
stedenbouwkundige handelingen. Die vergunningen worden normaal in buitengebied enkel 
toegekend als bomen kaprijp zijn en er een compenserende aanplant wordt uitgevoerd.
Gelieve alle gegevens beschikbaar te stellen in Excel.
1. Ziet de minister het als een optie om extra bomen op weidepercelen, inclusief met 
deze weiden, als teelt te beschouwen? 
a) Zo ja, hoe zal de minister dat aanpakken? 
Overweegt de minister desgevallend de mogelijkheid om dit als dusdanig te 
registeren in de verzamelaanvraag die de landbouwers jaarlijks moeten indienen 
bij de Mestbank?
b) Zo niet, wordt er gewerkt aan een alternatieve oplossing? 
2. Overweegt de minister om een aanpassing van de wetgeving door te voeren (met een 
eventuele uitzondering voor de situatie waarin deze boeren zich bevinden)?
3. Heeft de minister plannen om in de toekomst andere initiatieven op te starten om het 
bomenareaal in het buitengebied op te trekken? 
Zo ja, graag plan van aanpak, modaliteiten, timing en budget.
Zo niet, hoe denkt de minister de doelstelling van 1 extra boom per Vlaming uit het 
LEKP te behalen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 69 van 19 oktober 2023
van BRECHT WARNEZ
1. Dit is reeds courante praktijk wat betreft boslandbouw of agro-forestry. Ik ben blij te 
noteren dat het voordeel van het aanplanten van bomen door landbouwers in een 
agrarische bedrijfsvoering steeds meer ingang vindt en dit verdient dan ook meer 
steun. Dit is tevens een maatregel voorzien in het Vlaams strategisch plan in uitvoering 
van het gemeenschappelijk landbouwbeleid van de EU. Ik ben ervan overtuigd dat mijn 
collega-minister bevoegd voor landbouw deze aanpak ten volle steunt.
2. Eind vorig jaar verscheen er een relevante studie van het Departement Omgeving die 
focust op het kappen en aanplanten van bomen buiten bosverband, getiteld ‘Kappen 
en aanplanten van bomen en vegetatiewijzigingen. Een screening van de huidige 
wetgeving en vergunningverlening’. De studie bevat onder meer een overzicht met de 
relevante regelgeving, knelpunten en pistes/aanbevelingen voor verbetering. Hieruit 
blijkt overigens dat lokale besturen zelden een kapvergunning weigeren. De vrees van 
de landbouwers lijkt me dus niet gerechtvaardigd. Deze studie vormt in elk geval de 
basis om de bescherming van bomen buiten bosverband opnieuw te verbeteren in de 
toekomst, maar binnen de huidige legislatuur is de tijd te beperkt om daarvoor nog 
wetgevende stappen te ondernemen.
3. Ik verwijs graag naar het houtkantenplan en de resultaten van de eerste oproep gericht 
op lokale overheden. Zoals u mogelijk hebt vernomen, heb ik recent een nieuwe oproep 
gelanceerd. Meer informatie is terug te vinden op: 
https://www.vlm.be/nl/nieuws/Pages/Oproep-houtkanten-2023.aspx
