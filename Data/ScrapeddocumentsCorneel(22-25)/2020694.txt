title: Woonmaatschappijen - Patrimoniumrenovatie
thema: Wonen
pdf link: https://docs.vlaamsparlement.be/pfile?id=2020694
thema link: https://www.vlaamsparlement.be/parlementaire-documenten/schriftelijke-vragen/1782527
SCHRIFTELIJKE VRAAG
nr. 66
van SARAH SMEYERS
datum: 27 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woonmaatschappijen  -  Patrimoniumrenovatie
Onlangs brak in Gent in een wooncomplex van woonmaatschappij Thuispunt een betonnen 
trap stuk. Twee mensen die zich op dat ogenblik op de trap bevonden, konden zich gelukkig 
tijdig in veiligheid brengen en kwamen er met de schrik vanaf. Thuispunt verklaarde 
intussen het hele complex onder de loep te zullen nemen. Het is immers niet de eerste 
keer dat er bij woningen van die woonmaatschappij grote mankementen met de daaraan 
verbonden risico’s opduiken. Zo vielen, afgelopen zomer, twee bewoners vijf meter naar 
beneden van een balkon. Een vrouw raakte daarbij zwaar gewond. Na controle bleken de 
balustrades verroest. In een aantal andere gevallen ontbraken er bouten. Ik kan mij niet 
van de indruk ontdoen dat Thuispunt hier een paar serieuze steken liet vallen.  
In de beleids- en begrotingstoelichting (BBT) voor de begroting van het departement lees 
ik op blz. 13, bij operationele doelstelling 1.7: “In nauw overleg met de 
woonmaatschappijen werd in 2020 een klimaatactieplan opgesteld voor het sociale 
woningpatrimonium. Dat klimaatactieplan maakt van het structureel opwaarderen van 
woningen een absolute prioriteit, te beginnen met de woningen met veiligheids- en 
gezondheidsproblemen en de uiterst slechte woningen….Deze doelstellingen vormen het 
uitgangspunt voor de opmaak van een renovatieplanning door de nieuw gevormde 
woonmaatschappijen….Het zwaartepunt komt te liggen bij grondige energetische 
(totaal)renovaties met een aanzienlijke verbetering van het EPC-label.”
Ik wil me noch aan casuïstiek, noch aan een brede veralgemening bezondigen. Ik ga er 
echter van uit dat dergelijke zaken ook voor de minister onaanvaardbaar zijn. Vandaar 
volgende vragen.
1. Intussen ligt 2020 al bijna 4 jaar achter ons. 
Hoe staat het dus met de structurele opwaardering van de sociale woningen, zowel op 
energetisch als op veiligheids- en gezondheidsvlak? 
2. In welke mate zien we terugkerende problemen opduiken, zoals bijvoorbeeld betonrot, 
doorroesten, asbest, e.a.? 
3. Rekening houdende met een aantal praktische overwegingen en budgettaire 
beperkingen: in welke mate zijn hier deeloplossingen mogelijk of is het veeleer 
aangewezen/noodzakelijk om tot totaalrenovaties over te gaan?
4. Kan de minister een algemeen beeld schetsen van de stand van zaken rond de 
renovatieplanning van de woonmaatschappijen? 
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 66 van 27 november 2023
van SARAH SMEYERS
1. Een stand van zaken inzake renovaties is terug te vinden in het jaarverslag 2022 van 
de VMSW (Jaarverslag cijfers 2022 VMSW) https://www.vlaanderen.be/wonen-in-
vlaanderen/onderzoek-en-cijfers/jaarverslag/jaarverslag-cijfers-2022-vmsw. 
Deze cijfers geven echter enkel de renovaties van meer dan 15.000 euro per woning, 
wat een onvolledig beeld geeft over de totale opwaardering van het patrimonium. 
Daarvoor moet ook het aandeel vervangingsbouw van het eigen patrimonium in 
rekening gebracht worden.
Onderstaand overzicht geeft zowel de cijfers weer voor de opleveringen van 
vervangingsbouw, als deze van ingrijpende renovaties (> 75.000 euro) voor de periode 
2020-2022. Het overzicht illustreert dat de optie vervangingsbouw meer de voorkeur 
geniet. 
Op energetisch vlak ging het sociaal huurpatrimonium er sinds 2010 met grote sprongen 
op vooruit. Eerst was er het EnergieRenovatieProgramma ERP2020, sindsdien 
opgevolgd door het klimaatactieplan 2050. Een belangrijke kanttekening is dat het 
ambitieniveau tegen 2050 van een heel andere orde is dan dat van ERP2020, waardoor 
zelfs heel wat nieuwbouwwoningen uit 2010 niet altijd voldoen.
Onderstaande grafiek toont het afgelegde verbeteringstraject voor de ERP2020 
doelstellingen, voor de periode tot en met 2023.Vervangingsbouw 2020 2021 2022 Eindtotaal
#Woningen 699 1.009 734 2.442
Eindbedragen € 108.281.111 € 154.295.419 € 128.394.733 € 390.971.263
Prijs/woning € 154.909 € 152.919 € 174.925 € 160.103
Totaalrenovaties 2020 2021 2022 Eindtotaal
#Woningen 971 392 605 1.968
Eindbedragen € 105.486.321 € 46.601.257 € 74.271.386 € 226.358.964
Prijs/woning € 108.637 € 118.881 € 122.763 € 115.020
1.670 1.401 1.339 4.410
€ 213.767.432 € 200.896.676 € 202.666.119 € 617.330.227
€ 128.004 € 143.395 € 151.356 € 139.984EindtotalenOpleveringen - Vervangingsbouw Eigen Patrimonium + Totaalrenovaties > 75.000
Zoals de grafiek illustreert was de vooruitgang het grootst in de beginperiode van 
ERP2020. Dit valt te verklaren door de vele quick-wins die door de sector werden 
gerealiseerd, zoals na-isolatie van daken, vervanging van het schrijnwerk, enzovoort.
Ingrijpende (energetische) renovaties of vervangingsbouw vergen daarentegen meer 
tijd, hogere investeringen en verhuisbewegingen, hetgeen de beperkte vooruitgang in 
woningaantallen tijdens de jongste jaren verklaart. Het gevolg is ook dat er nog een 
kleine groep woningen met (deels) enkele beglazing en/of zonder dakisolatie bestaat, 
net omdat die woningen nood hebben aan een ingrijpende renovatie of 
vervangingsbouw. Een aanzienlijk aandeel van deze woningen staat inmiddels leeg in 
afwachting van renovatie of sloop. Bij de woningen met meerdere ERP-gebreken (twee 
of drie gebreken) ligt het aandeel leegstand boven respectievelijk 30 en 40%.
2. De Vlaamse overheid monitort de staat van het sociaal patrimonium via het portaal 
Woningkenmerken. De woningkenmerken omvatten echter geen specifieke score over 
betonrot.
Wel is er bij 16.185 woningen met een asbestinventaris ook effectief asbest aanwezig 
(cijfers per 30/11/2023). Aanvullend is er een vermoeden van de aanwezigheid van 
asbest bij nog eens 23.271 woningen. Dit gaat om hoofdzakelijk gebonden asbest 
toepassingen, zoals onderdaken uit vezelcement, leien daken, afvoerbuizen, 
venstertabletten, vinyltegels, enzovoort. Die vaststelling hoeft niet te verbazen, 
aangezien asbest tot einde jaren ’80, zelfs begin jaren ’90, veelvuldig werd toegepast.
In december 2022 ondertekenden de minister van Wonen, de minister van Energie, de 
VMSW, koepelorganisatie VVH en de OVAM een asbestprotocol sociale huisvesting. Het 
heeft als streefdoel het asbestveilig maken van sociale woningen tegen 2029 (dus voor 
de wettelijke deadline van 2032) (zie jaarverslag 2022, 2.3 Asbestprotocol).
3. Woonmaatschappijen zijn zelf best geplaatst om te beoordelen of renovatie dan wel 
vervangingsbouw de meest aangewezen piste is. Als zij een financiering aanvragen voor 
een project (renovatie of vervangingsbouw), dan gaat dit wel gepaard met een 
renovatietoets. Wonen in Vlaanderen beoordeelt daarbij de rationaliteit van de 
aangegeven werken, ten einde de kwaliteit van de werken te garanderen. Pas na een 

positief advies op de renovatietoets en de andere beleidstoetsen wordt het woonproject 
opgenomen op de projectenlijst.
In de praktijk overstijgt het aandeel vervangingsbouw van eigen patrimonium sinds 
2021 ruimschoots dat van (IER) totaalrenovaties. Een en ander heeft te maken met de 
gestegen ambities inzake energieprestaties, dewelke zoals vermeld niet altijd kunnen 
worden gerealiseerd met (soms duurdere) renovaties.
4. Er zijn concrete sectorafspraken gemaakt om het tijdspad inzake de minimale 
energievereisten, zoals voorzien in het Vlaamse Energie- en Klimaatplan van 12 mei van 
dit jaar, te integreren bij de opmaak van de renovatieplanningen richting 2050. Dit 
gebeurt via de tool Renovatieplanner. Aanvankelijk was de doelstelling dat 
woonmaatschappijen hun planning zouden indienen tegen eind januari 2024. De hoge 
werkdruk, ingegeven door de hervorming tot woonmaatschappijen en de nieuwe 
beleidsmaatregelen vanaf begin 2024, heeft ertoe geleid dat deze deadline echter op 
vraag van de sector werd verschoven naar eind september 2024.
