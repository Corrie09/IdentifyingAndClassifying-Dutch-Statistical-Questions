title: Sint Annatunnel Antwerpen - Defecte lift
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2003030
thema link: https://www.vlaamsparlement.be/parlementaire-documenten/schriftelijke-vragen/1763592
SCHRIFTELIJKE VRAAG
nr. 2
van ANKE VAN DERMEERSCH
datum: 26 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Sint Annatunnel Antwerpen  -  Defecte lift
Een van de liften in de Sint-Annatunnel is sedert 15 juni buiten dienst.
Dat gebeurt al te vaak en bovendien laat de reparatie altijd lang op zich wachten, wat erg 
vervelend is voor zowel fietsers als voetgangers die de tunnel geregeld gebruiken. Het is 
tenslotte een zeer belangrijke verbinding tussen beide oevers van de Schelde.
1. Wat is de reden dat de lift opnieuw buiten dienst is?
2. Hoeveel keer waren er problemen aan de lift of de roltrappen tijdens de afgelopen 
legislatuur tot nu?
3. Hoe lang duurde het telkens om de reparatie te voltooien en wat was de gemiddelde 
‘buiten dienst’-tijd?
4. Zijn er voldoende reserveonderdelen en technici om de lift bij problemen onmiddellijk 
te herstellen? Zo niet, waarom niet?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 2 van 26 september 2023
van ANKE VAN DERMEERSCH
1. Op donderdag 15 juni omstreeks 12.30 uur stelde het Agentschap Wegen en Verkeer 
(AWV) een technische storing vast aan de lift op rechteroever. Om mogelijke schade 
aan de liftmechanismen te voorkomen, werd de lift uit voorzorg stilgelegd. 
Onderzoek van het AWV toonde aan dat de stilstand het gevolg was van externe 
factoren, waartegen geen eerder preventief optreden mogelijk was. De temperatuur in 
de machinekamer was opgelopen tot meer dan 55°C. De oorzaak daarvan is de 
oriëntatie van de machinekamer, waardoor de binnentemperatuur tijdens een hittegolf 
hoog kan oplopen.
De extreem hoge binnentemperatuur, samen met de warmte die ontstaat wanneer de 
motor draait, beperkt de natuurlijke koeling van de motor enorm. Die combinatie heeft 
een nadelige invloed op de wisselwerking tussen de nieuwe elektrische aansturing van 
de liftmotor en de motor zelf. De sturing werd daardoor ontregeld.
Het agentschap heeft de afgelopen maanden een aantal veiligheidsmechanismen 
ingebouwd, waardoor de combinatie sturing-motor minder beïnvloed wordt door hoge 
binnentemperaturen.
2. Het AWV maakt voor de huidige legislatuur (2019-2024) melding van onderstaande 
stilstanden voor de liften en de roltrappen (cijfers actueel tot 30 september 2023):
Stilstanden van de liften:
Sint-Annavoetgangerstunnel - Liften linker- en rechteroever
Jaartal Defecten lift 
linkeroeverDefecten lift 
rechteroeverTotaal aantal 
defecten
2019 69 38 107
2020 33 13 46 (*)
2021 2 5 7 (**)
2022 19 0 13 (***)
2023 20 26 46 (****)
(*) 2020 werd gekenmerkt door het coronavirus en meerdere maanden lockdown. 
De capaciteit van de lift werd beperkt tot maximaal 6 personen en tunnelbezoekers 
werden aangemoedigd om gebruik te maken van de roltrappen. 
(**) De lift op rechteroever werd op 22 juni 2021 uit dienst genomen, de lift op 
linkeroever werd in de maand april 2021 uit dienst genomen.
(***) In het kader van de grote herstellingswerken was de lift op rechteroever 
buiten dienst in 2022. De lift op linkeroever is vanaf 11 juli 2022 opnieuw in dienst. 
De defecten voor de lift op linkeroever zijn allemaal opgetreden tijdens de 
testperiode van de lift en werden door tussenkomst van de aannemer onmiddellijk 
opgelost.
(****) De lift op rechteroever werd begin januari 2023 in dienst genomen. De 
eerste 6 maanden van 2023 vormden de testperiode voor deze lift.
Uitval als gevolg van oneigenlijk gebruik van de lift door derden wordt niet als een 
defect beschouwd. Denk bv. aan het blokkeren van de deuren door een fiets, waarna 
de tussenkomst van een aannemer noodzakelijk is.
Defecten werden onmiddellijk hersteld en na analyse werden aangepaste 
onderhoudsinstructies in het adaptieve onderhoudsprogramma opgenomen om de 
frequentie van het betreffende te drukken. 
Stilstanden van de roltrappen:
Sint-Annavoetgangerstunnel - Roltrappen linker- en rechteroever
Jaartal Defecten roltrap 
linkeroeverDefecten roltrap 
rechteroeverTotaal aantal 
defecten
2019 1 0 1
2020 7 4 11 (*)
2021 7 17 24 (*)
2022 4 11 15 (*)
2023 4 5 9
(*) Het toenemend aantal defecten aan de roltrapinstallaties is het gevolg van een 
24/7 operationele toestand sinds het tweede kwartaal van 2020. Als gevolg van de 
richtlijnen in het kader van de coronapandemie heeft het AWV ervoor geopteerd 
om de roltrappen in een 24/7 regime operationeel te houden. Daar waar vroeger 
de roltrappen tussen 21h00 en 06h00 buiten dienst werden gesteld, betekent het 
24/7 regime een grotere belasting van de installatie. Een toenemend aantal 
defecten is dan ook niet uit te sluiten.
Defecten en stilstanden omwille van valpartijen of kwaadwillig indrukken van de 
noodstoppen zijn niet opgenomen in de cijfers van bovenstaande tabel.
3. Het agentschap bevestigt dat er tijdens weekdagen een vaste technieker van de 
onderhoudsaannemer aanwezig is tussen 07h30 en 16h00.
Buiten deze uren en tijdens weekends, is de onderhoudsaannemer bij bevrijding van 
personen uit de lift of bij calamiteit  gebonden aan contractuele interventietijden:
●Uitvoeren van bevrijding :
￿Starten van de bevrijding ter plaatse moet binnen de 30 minuten na het 
ontvangen van de oproep gebeuren.
￿De onderhoudsaannemer is gemiddeld na 10 minuten al aanwezig.
￿De toestand wordt ingeschat en volgens de situatie wordt bijstand van 
brandweer gevraagd.
￿Een bevrijding duurt, afhankelijk van de positie van de liftkooi en 
bijstand brandweer, tussen de 5 minuten en 45 minuten.
●Interventie bij calamiteit zonder noodzaak tot bevrijding :
￿Starten van de herstelling ter plaatse binnen de 2 uur na het ontvangen 
van de oproep gebeuren.
￿De onderhoudsaannemer is gemiddeld binnen de 30 minuten ter plaatse.
￿De herstellingswerken worden aangevat onmiddellijk na aankomst op de 
tunnel en duren tot einde der werken en opnieuw indienststelling van de 
betreffende lift.
Bij het optreden van een calamiteit of bij bevrijding van personen wordt gemiddeld 
binnen de 10 minuten gestart met de herstelling of met de bevrijding.
Na het uitvoeren van een bevrijding of bij het optreden van een calamiteit varieert de 
gemiddelde hersteltijd tussen 10 minuten en 1 uur. Zeldzame uitlopers tot 3 uur of 
langer werden genoteerd bij grotere averijen, zoals de stilstand van 15 juni 2023. De 
tijd tot herstelling of de tijd dat een lift buiten dienst is, is sterk afhankelijk van de 
aard van de calamiteit en de fysieke plaats in het liftmechanisme waar de calamiteit 
zich voordoet.
Bij een calamiteit is de onderhoudsaannemer in eerste instantie steeds met één 
interventietechnieker ter plaatse (contractueel). Deze technieker kan het gros van de 
storingen oplossen. Bepaalde werken vragen echter een tweede technieker omwille 
van de complexiteit of veiligheid, de hersteltijd neemt hierdoor uiteraard toe.
Buiten de werkuren op weekdagen en tijdens de weekends is geen technieker meer 
aanwezig op de tunnel. Techniekers worden via het permanentienummer van de 
onderhoudsaannemer opgeroepen. De opstarttijd en de aanrijtijd van de technieker 
tot aan de tunnel zijn een bepalende factor die aanvaard moet worden als wachttijd 
alvorens de herstelling start. 
Het is ten slotte belangrijk op te merken dat 95% van de herstellingen achter de 
schermen plaatsvindt waardoor de indruk gecreëerd kan worden dat de herstelling zeer 
laat start.
Er zijn zowel in de magazijnen van de Sint-Annatunnel als in de magazijnen van de 
onderhoudsaannemer en van de leveranciers voldoende reserveonderdelen om 
herstellingen in eerste lijn uit te voeren. 
Betreffende de beschikbaarheid van technici verwijs ik naar het antwoord op deelvraag 
3.
