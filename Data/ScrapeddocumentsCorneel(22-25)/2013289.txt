title: Israëlische landbouwproducten - Eventuele handelsboycot
thema: Landbouw
Visserij
pdf link: https://docs.vlaamsparlement.be/pfile?id=2013289
thema link: https://www.vlaamsparlement.be/parlementaire-documenten/schriftelijke-vragen/1778861
SCHRIFTELIJKE VRAAG
nr. 60
van STEFAAN SINTOBIN
datum: 10 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Israëlische landbouwproducten  -  Eventuele handelsboycot
De Federale Regering slaagde er onlangs niet in een consensus te bereiken over een 
importverbod van producten die vanuit de Israëlische nederzettingen op de bezette 
Westelijke Jordaanoever komen.
1. Acht de minister een handelsboycot van/met Israël inzake landbouwproducten 
opportuun? Zo ja, waarom? Welke maatregelen en/of initiatieven zal hij precies 
nemen? Zo niet, waarom niet? 
2. Werd een eventuele handelsboycot van landbouwproducten al besproken op de 
ministerraad? Trekken alle ministers desgevallend aan hetzelfde zeel?
3. In welke mate werken Israël en Vlaanderen samen bij de productie en handel van 
landbouwproducten? Hoe belangrijk is Israël als landbouwhandelspartner voor 
Vlaanderen? Kan de minister een overzicht geven van alle soorten landbouwproducten 
die vanuit Israël in deze legislatuur in Vlaanderen geïmporteerd werden? Wat zijn de 
belangrijkste importproducten? Kan de minister een overzicht geven van alle soorten 
landbouwproducten die vanuit Vlaanderen in deze legislatuur naar Israël geëxporteerd 
werden? Wat zijn de belangrijkste exportproducten? Welke conclusies trekt de minister 
uit die cijfers? Hoe ziet de minister de handelsrelatie met Israël verder verlopen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 60 van 10 november 2023
van STEFAAN SINTOBIN
1. Ik veroordeel de aanslagen van de terroristische organisatie Hamas en betreur de 
onschuldige burgerslachtoffers die gevallen zijn in Gaza en in Israël. Een handelsboycot 
enkel vanuit Vlaanderen of enkel voor landbouwproducten lijkt mij echter niet 
opportuun en weinig effectief. Desalniettemin pleit ik dat er verder moet gekeken 
worden naar hoe het Belgische handelsrecht in overeenstemming kan worden gebracht 
met het internationaal humanitair recht en de internationale mensenrechten wetgeving. 
Ik veroordeel evenzeer het nederzettingenbeleid dat Israël voert op de Westelijke 
Jordaanoever en ben voorstander van een importverbod voor producten die vanuit 
Israëlische nederzettingen op de Westelijke Jordaanoever komen. Hiervoor werd echter 
geen consensus gevonden binnen de federale regering.  
2. Een mogelijke handelsboycot van landbouwproducten werd nog niet besproken op de 
ministerraad.
3. In 2022 werd er vanuit Vlaanderen bijna 172 miljoen euro aan landbouwproducten 
uitgevoerd naar Israël en voor 81,5 miljoen euro ingevoerd. Vlaanderen had bijgevolg 
een positief handelssaldo met Israël in 2022 van bijna 90 miljoen euro.
Als we deze cijfers vergelijken met de totale handel in landbouwproducten van 
Vlaanderen, dan stellen we vast dat de handel tussen Israël en Vlaanderen eerder 
beperkt is. De uitvoer en invoer met Israël vertegenwoordigen voor 2022 
respectievelijk 0,3% en 0,2% van de totale handel.
Bijlage 1 bevat een overzicht van de handel in landbouwproducten tussen Vlaanderen 
en Israël in de periode 2019-2022. Hieruit blijkt dat de belangrijkste uitvoerrubriek 
akkerbouw is, gevolgd door ‘andere producten’. Binnen akkerbouw zien we vooral 
uitvoer van afgeleide producten van cacao, banketbakkerswerk, biet- en rietsuiker en 
aardappelbereidingen. Binnen de rubriek ‘andere producten’ zien we vooral uitvoer van 
drank en veevoeder. Wat betreft de invoer is vooral de rubriek tuinbouw belangrijk. 
Binnen deze rubriek is de invoer van snijbloemen belangrijk, gevolgd door ‘andere 
sierplanten’.
BIJLAGE
Handel in landbouwproducten tussen Vlaanderen en Israël in de periode 2019-2022, 
uitgedrukt in euro
