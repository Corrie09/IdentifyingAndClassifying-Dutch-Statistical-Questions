title: Oosterweelwerken - Openbaar onderzoek Bypass Noord
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2016670
thema link: https://www.vlaamsparlement.be/parlementaire-documenten/schriftelijke-vragen/1787612
SCHRIFTELIJKE VRAAG
nr. 190 
van IMADE ANNOURI
datum: 13 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Oosterweelwerken  -  Openbaar onderzoek Bypass Noord
Tot 4 december 2023 was er een nieuw openbaar onderzoek naar de bypass die deel 
uitmaakt van de Oosterweelwerf in Antwerpen. Het nieuwe openbaar onderzoek kwam er 
naar aanleiding van een nieuwe vergunningsaanvraag na negatieve adviezen van het 
Agentschap voor Natuur en Bos (ANB) en de Vlaamse Milieumaatschappij (VMM) op de 
eerste aanvraag.
1. Omwille van de stikstofdeposities werd er voorgesteld om de snelheidsbeperking tot 
70 kilometer per uur al in te voeren vanaf het moment dat de aanlegfase van de bypass 
begint. De VMM vraagt daar een bindend engagement voor.
Hoe zal dat worden gerealiseerd?
2. De verwachte en gemeten geluidsniveaus zijn veel te hoog. 70 decibel is een 
onaanvaardbaar hoog geluidsniveau dat slecht is voor de gezondheid. De 
Wereldgezondheidsorganisatie (WGO) zegt dat lawaai van wegverkeer het 
daggemiddelde van 53 decibel niet mag overschrijden.
a) ANB adviseerde de geluidsimpact op de fauna. 
Zal er vanuit het Departement Omgeving en/of het Agentschap Zorg en 
Gezondheid geadviseerd worden over de geluidsimpact op de omwonenden?
b) Welk geluidsniveau is voor de minister aanvaardbaar?
c) Welke maatregelen zullen worden genomen om al vanaf de aanlegfase van de 
bypass het geluidsniveau te reduceren?
3. Er zal nog zo’n bijkomende zes hectare bos worden gekapt.
Waar in de omgeving van Antwerpen zal dat worden gecompenseerd?
4. Het openbaar onderzoek werd niet aangekondigd op de website van Lantis. 
Waarom niet? Is zo'n aankondiging geen vereiste?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 190 van 13 december 2023
van IMADE ANNOURI
Aangezien het hier gaat om een concrete vergunningsaanvraag, waarvan de procedure 
nog loopt, kan ik er weinig over zeggen.
Het openbaar onderzoek en de adviestermijn is nog maar pas afgelopen. U weet dan ook 
dat ik hier weinig kan en zal over zeggen.
1. In de Toelichtingsnota bij de aanvraag stelt Lantis dat 70 km/u een uitgangspunt is 
waar rekening mee gehouden werd in het ontwerp. De aanvrager geeft aan dat 
“sneller rijden niet veilig zou zijn”. Lantis geeft ook aan dat deze snelheid zal 
gehandhaafd worden door portieken met rijstrooksignalisatie, bediend door het 
Vlaams Verkeerscentrum. Als minister van Omgeving kan ik natuurlijk niet 
garanderen dat er niemand sneller zal rijden. Dat is een element van handhaving 
door de politie.
U weet ook dat het onmogelijk is om een snelheidsbeperking op te leggen in de 
vergunningsvoorwaarden. 
Ik verwijs naar de beslissing van de Vlaamse Regering van 9 oktober 2020 – op 
voorstel van collega-minister Peeters – omtrent het flankerend beleid voor het 
deelproject ‘Oosterweel Rechteroever’. In die nota wordt een snelheidsverlaging op de 
R1 en de toekomende autosnelwegen als flankerende maatregel voorgesteld.
De snelheidsbeperking kan eventueel wel opgelegd worden door een ministerieel 
besluit van collega Peeters, zoals ook is toegepast in andere infrastructuurprojecten 
zoals de R4 (Gent). Dat ministerieel besluit wordt dan toegevoegd aan de 
vergunningsaanvraag. 
2. Ik verwijs in eerste instantie naar de lopende procedure en adviesvragen.
Welke instanties om advies zijn gevraagd, wordt bepaald in de regelgeving. Dat is 
hier ook gebeurd. Het Departement Omgeving heeft subadvies gevraagd aan het 
Agentschap Zorg en Gezondheid.
De aanvraag bevat reeds maatregelen inzake mildering van eventuele geluidshinder. 
Een van die milderende maatregelen vanuit het project-MER is het voorzien van 
geluidsafscherming van de bypass tijdens de aanlegfase gezien de lange tijdsduur 
van de werken. Andere maatregelen die reeds zijn opgenomen in de aanvraag zijn 
een snelheidsregime van 70 km/u en het gebruik van het wegdektype SMA-D. Dat is 
nog 2 decibel stiller dan het vooropgestelde wegdektype SMA-C dat in het ontwerp-
MER was opgenomen.
3. Zoals in elk ander dossier dient in het geval van ontbossing een concreet en 
goedgekeurd boscompensatiedossier toegevoegd te worden aan de 
omgevingsvergunningsaanvraag. Dat is in dit dossier correct gebeurd. Die info is 
publiek raadpleegbaar in het aanvraagdossier, maar ik zal het even kort schetsen. Bij 
deze fase van de Oosterweelwerken zal ongeveer 6 ha worden ontbost in het kader 
van handelingen van algemeen belang. Hiervan moet maar 1,6 ha worden 
gecompenseerd cfr. de regels van het Bosdecreet:
•1.769 m² gemengd bos (met compensatiefactor 1,5) en 
•1,4 ha inheems bos (met compensatiefactor 2).
Rekening houdende met de decretale compensatiefactoren dient een compensatie van 
3,1 ha te worden voorzien. In het dossier wordt deze compenserende bebossing 
voorzien op meerdere plaatsen, met name:
•14.683 m² in Zwijndrecht (door Lantis);
•3.532 m² in Schoten;
•2.000 m² in Lier;
•2.249 m² in Oud-Turnhout;
•3.432 m² in Geel;
•3.082 m² in Laakdal;
•2.305 m² in Berlaar.
4. Het openbaar onderzoek werd inderdaad niet aangekondigd op de website van Lantis. 
Dat is ook niet verplicht. De regelgeving bepaalt de manier waarop een openbaar 
onderzoek moet worden georganiseerd en de noodzakelijke bekendmakingen. Een 
publicatie op een website van een aanvrager of exploitant is hierbij niet vereist.
In dit dossier werd toch een extra aankondiging gedaan op de website van de 
Oosterweelverbinding, maar dat is sowieso een extraatje dat niet decretaal verplicht 
is.
