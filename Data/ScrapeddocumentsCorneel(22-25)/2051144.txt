title: Agrarisch gebied - Beroepsmatig gebruik
thema: Landbouw
Visserij
pdf link: https://docs.vlaamsparlement.be/pfile?id=2051144
thema link: https://www.vlaamsparlement.be/parlementaire-documenten/schriftelijke-vragen/1808855
SCHRIFTELIJKE VRAAG
nr. 308
van ARNOUT COEL
datum: 1 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Agrarisch gebied  -  Beroepsmatig gebruik 
Volgens het Landbouwrapport 2024 telde Vlaanderen in 2022 22.449 land- en 
tuinbouwbedrijven, waarvan er 16.251 een beroepsmatig karakter hebben. Dat wil zeggen 
dat zij een standaardoutput van minstens 25.000 euro per jaar hebben. Bijgevolg vallen 
er 6198 bedrijven onder die drempel en hebben zij geen beroepsmatig karakter. De totale 
oppervlakte cultuurgrond van alle bedrijven samen bedroeg in 2022 zo’n 620.000 ha. 
Uit het antwoord van de minister op mijn vraag om uitleg nr. 1197 in de 
commissievergadering van 28 februari jongstleden, blijkt dat er toch enige kanttekeningen 
bij die cijfers geplaatst moeten worden. Bovenstaande cijfers zijn immers gebaseerd op de 
gegevens van Statbel en zijn daarom een onderschatting ten opzichte van de gegevens uit 
de verzamelaanvragen van het Agentschap Landbouw en Zeevisserij. Uit de 
verzamelaanvragen blijkt bijvoorbeeld dat de oppervlakte cultuurgrond 674.500 ha zou 
bedragen in plaats van de eerder vooropgestelde 620.000 ha.
1. Kan de minister de cijfers verduidelijken? Hoeveel land- en tuinbouwbedrijven zijn er 
volgens de verzamelaanvragen en hoeveel oppervlakte aan cultuurgrond gebruikten 
ze in 2022? Daarbij graag een opsplitsing tussen beroepsmatig en niet-beroepsmatig 
volgens het bovengestelde criterium van standaardoutput. 
2. Kan de minister aangeven wat de omvang van de verschillende niet-beroepsmatige 
landbouwbedrijven is volgens standaardoutput? Graag een onderverdeling in schalen 
van 5000 euro tot de drempel van 25.000 euro.
3. Kan de minister de aantallen per schaal uit deelvraag 2 verder opsplitsen volgens 
specialisatie (p.54 LARA)? Tot welke specialisatie hoort professionele paardenfokkerij? 
Indien mogelijk binnen de desbetreffende specialisatie een opsplitsing maken tussen 
de paardenfokkerij en de andere activiteiten.
4. Kan de minister per schaal en per specialisatie binnen die schaal aangeven welke 
oppervlakte aan cultuurgrond ze verbruiken van de 599.500 ha die aangegeven zijn 
binnen de landbouwbestemming (dus binnen agrarisch gebied)? Indien mogelijk 
wederom met aparte uitsplitsing voor paardenfokkerij. 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 308 van 1 maart 2024
van ARNOUT COEL
1. In 2022 is in totaal 674.833 ha aangegeven in de verzamelaanvraag. Het Agentschap 
Landbouw en Zeevisserij is ook de beheerautoriteit voor het Brussels Hoofdstedelijk 
Gewest, dus een deel van het aangegeven areaal is in dit gewest gelegen. In totaal is 
674.611 ha gelegen in het Vlaams gewest en dit areaal wordt  aangegeven door 34.817 
aangifteplichtigen.
Het aangegeven areaal is ruimer dan de werkelijke ‘cultuurgrond’ omdat in de aangifte 
ook andere infrastructuur (bv. landbouwbedrijfsgebouwen of bepaalde vormen van 
ecologische infrastructuur), niet-landbouwgrond (bv. landingsbanen, heide), 
kerstbomen en houtachtige teelten (bv. bebossing, bomen in groep, enz.) moeten 
aangegeven worden. Laten we deze arealen buiten beschouwing, dan is er in 
Vlaanderen 652.614 ha ‘cultuurgrond’ aangegeven door 32.389 aangifteplichtigen.
De standaard output (SO) is een maat voor de omzet die op het bedrijf gegenereerd 
wordt. 17.222 aangifteplichtigen in de verzamelaanvraag voor campagne 2022 hebben 
een SO groter dan 25.000 euro. Ze geven in totaal 606.451 ha areaal aan, waarvan 
200 ha in Brussel ligt. Hiervan is 586.358 ha aan cultuurgrond gelegen in Vlaanderen 
dat aangegeven wordt door 16.727 aangifteplichtigen met beroepsmatig karakter 
(gedefinieerd door SO >= 25000 euro). Hierbij moet worden opgemerkt dat bij de 
berekening van de totale SO enkel uitgegaan is van wat bekend was bij het Agentschap 
Landbouw en Zeevisserij (dus voor gronden en dieren op exploitaties gelegen in 
Vlaanderen en Brussel). Bedrijven die ook grond en exploitaties met dieren in Wallonië 
of in onze buurlanden hebben, vallen hierdoor soms onterecht in de categorie 'niet-
beroepsmatige bedrijven'.
2. In bijlage 1 vindt u de onderverdeling van het totaal aantal aangifteplichtigen per SO-
klasse in schalen van 5.000 euro tot de drempel van 25.000 euro in de 
verzamelaanvraag voor campagne 2022. 60% van de aangifteplichtigen met een SO 
lager dan 25.000 euro heeft een SO lager dan 5.000 euro. 
3. In bijlage 2 vindt u het totaal aantal niet-beroepsmatige aangifteplichtigen per SO-
klasse en per typologie in de verzamelaanvraag voor campagne 2022. Meer dan de 
helft van de niet-beroepsmatige aangifteplichtigen (55%) vallen binnen de typologie 
‘akkerbouw’, 28% behoort tot de typologie ‘overige graasdieren’ en 9% tot de typologie 
‘vleesvee’. Een derde van deze aangifteplichtigen kon niet geclassificeerd worden. 
Paarden hebben geen SO-coëfficiënt omdat ze Europees niet beschouwd worden als 
landbouwhuisdieren. De typologie van paardenfokbedrijven zal dus afhangen van de 
aangegeven teelten of de andere aangegeven dieren. Bovendien moeten 
paardenhouders ofwel 2 ha grond hebben of ca. 10-14 paarden vooraleer ze 
aangifteplichtig worden voor de verzamelaanvraag.
4. In bijlage 3 vindt u het areaal cultuurgrond per SO-klasse en per typologie voor alle 
niet-beroepsmatige aangifteplichtigen in de verzamelaanvraag voor campagne 2022. 
De niet-beroepsmatige aangifteplichtigen gebruiken 55.718 ha aan cultuurgrond 
binnen de landbouwbestemmingen. Bovendien is in dit geval ook het totale aangegeven 
areaal binnen de landbouwbestemming interessant: in totaal geven deze niet-
beroepsmatige aangifteplichtigen bijna 62.000 ha aan binnen de landbouwbestemming 
(incl. andere infrastructuur (bv. landbouwbedrijfsgebouwen of bepaalde vormen van 
ecologische infrastructuur), niet-landbouwgrond (bv. landingsbanen, heide), 
kerstbomen en houtachtige teelten (bv. bebossing, bomen in groep, enz.)).
BIJLAGEN
1.Aantal niet-beroepsmatige (SO < 25.000 euro) aangifteplichtigen per SO-klasse in de 
verzamelaanvraag voor campagnejaar 2022
2.Aantal niet-beroepsmatige (SO < 25.000 euro) aangifteplichtigen per SO-klasse en per 
typologie in de verzamelaanvraag voor campagnejaar 2022
3.Cultuurgrond (= aangeven areaal verminderd met infrastructuur, kerstbomen, niet-
landbouwgrond en houtachtige teelten) aangegeven door niet-beroepsmatige 
aangifteplichtigen (SO < 25.000 euro) in de verzamelaanvraag voor campagnejaar 
2022
