title: Seine-Scheldeproject - Verhoging Kuurnebrug
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2027083
thema link: https://www.vlaamsparlement.be/parlementaire-documenten/schriftelijke-vragen/1788949
SCHRIFTELIJKE VRAAG
nr. 395
van BERT MAERTENS
datum: 14 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Seine-Scheldeproject  -  Verhoging Kuurnebrug
In mijn schriftelijke vraag nr. 1494 van 27 juni 2023 bevroeg ik de minister over de stand 
van zaken van het Seine-Scheldeproject. In haar antwoord bezorgde de minister een 
actueel, globaal overzicht van de voortgang. Daarin werd, voor wat het deelproject 
verhoging Kuurnebrug betreft, gesteld dat de aanvraag voor de omgevingsvergunning 
lopende was.
1. Kan de minister de actuele, indicatieve verdere timing van het project bezorgen? 
2. Wanneer zullen de effectieve werken starten? Hoelang zullen ze duren?
3. Wanneer vond het laatste overleg met de gemeente Kuurne plaats? Wat waren de 
conclusies van het overleg? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 395 van 14 december 2023
van BERT MAERTENS
De omgevingsvergunning voor het project werd verleend op 26 september 2023. 
De aanbesteding van de werken is doorgegaan op 21 september 2023. Het aanbestede 
dossier kent drie betalende partijen: De Vlaamse Waterweg nv (DVW), Fluvius en de stad 
Harelbeke. 
Na het nemen van de gunningsbeslissing en de sluiting van het contract met de aannemer 
kan de uitvoering van de werken voorbereid worden.
De uitvoeringsperiode wordt gezamenlijk bepaald in overleg met de gemeente Kuurne en 
de stad Harelbeke. Momenteel wordt uitgegaan van een start van de aannemingsopdracht 
medio 2024 (o.a. detailstudie en verdere afstemming), waarbij de start van de effectieve 
werken aan de brug eerder eind 2024 â€“ begin 2025 wordt verwacht, ook afhankelijk van 
de voortgang van andere werken in de ruimere omgeving en volgend op gezamenlijk 
overleg met zowel Harelbeke als Kuurne. Eens de aannemer is aangesteld, wordt de 
planning verder in detail uitgewerkt, conform wat voor Kuurne en Harelbeke wordt 
vooropgesteld als haalbaar en wenselijk.
Op 8 november 2023 is er een laatste overleg tussen de gemeente Kuurne, de stad 
Harelbeke en DVW doorgegaan. Tijdens dat overleg is gezocht naar een optimale planning 
van de werken, rekening houdend met de actuele omstandigheden en andere werken in 
uitvoering (o.a. riolerings- en wegeniswerken in het centrum van Kuurne).
De planning en fasering van de werken wordt dus doorgesproken met alle partners (DVW, 
Harelbeke en Kuurne) en uitgevoerd na hun akkoord.
