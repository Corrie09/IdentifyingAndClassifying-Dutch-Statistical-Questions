title: Vlaamse studenten in het Verenigd Koninkrijk na de Brexit - Financiële en logistieke drempels
thema: Buitenlands beleid
Onderwijs en Vorming
pdf link: https://docs.vlaamsparlement.be/pfile?id=2052600
thema link: https://www.vlaamsparlement.be/parlementaire-documenten/schriftelijke-vragen/1808930
SCHRIFTELIJKE VRAAG
nr. 331
van BRECHT WARNEZ
datum: 1 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Vlaamse studenten in het Verenigd Koninkrijk na de Brexit  -  Financiële en logistieke 
drempels
Studeren in het buitenland is voor onze studenten een unieke ervaring. We sturen daarom 
graag Vlaamse studenten even het land uit en ontvangen andere studenten in Vlaanderen. 
Binnen Europa kunnen studenten sinds 1 januari 2021 een beroep doen op het Erasmus+-
programma.
Door de Brexit neemt het Verenigd Koninkrijk (VK) niet deel aan dat programma, waardoor 
het voor Vlaamse studenten moeilijker is geworden om hoger onderwijs te volgen over het 
Kanaal.
Dit is een opvolgvraag en bundeling van vragen: nr. 14 van 3 oktober 2022, nr. 415 van 
3 maart 2023 en van vraag nr. 441 van 16 maart 2023 en van verschillende interventies 
in de commissie Onderwijs.
Gelieve de cijfers in Excel te geven.
1. Hoeveel Vlaamse studenten studeren er in het Verenigd Koninkrijk via een 
uitwisseling? Graag de cijfers van de laatste 10 academiejaren, opgedeeld per 
uitgaande onderwijsinstelling, studierichting, academiejaar en per constituerende 
staat van het VK (Engeland, Noord-Ierland, Schotland of Wales).
a) Hoe evalueert de minister deze cijfers?
b) Merkt de minister een verschil op tussen de verschillende constituerende landen?
i. Hoe verklaart de minister die verschillen? 
ii. Hebben de memoranda of understanding (MoU’s) die de Vlaamse Regering 
afsloot daar iets mee te maken? (zie deelvraag 7)?
2. Hoeveel Britse studenten studeren er in Vlaanderen en hoeveel waren er dat voor de 
Brexit? Graag de cijfers van de laatste 10 academiejaren, opgedeeld per uitgaande 
Britse hogeronderwijsinstelling (geordend volgens constituerende staat van het VK), 
studierichting en per academiejaar.
a) Is daarbij een gelijkaardige daling op te merken?
b) Hoe interpreteert de minister die evolutie?
c) Merkt de minister een invloed van de MoU’s op (zie deelvraag 7)?
3. Het huidige budget voor het uitwisselingsprogramma met derdelanders onder de 
categorie ‘niet-programmalanden’ bleek op 7 januari 2021 ontoereikend, gezien het 
hoge inschrijvingsgeld dat betaald dient te worden aan Britse universiteiten. De 
minister gaf op 8 juli 2022 aan dat dit budget verhoogd werd van 1.809.000 euro in 
2021-22 naar 2.343.000 euro in 2022-23.
a) Wat is het gereserveerde budget voor het academiejaar 2023-2024?
b) Was die verhoging genoeg of plant de minister bijkomende verhogingen van het 
budget?
c) Welke budgetten zijn er uitgetrokken voor uitwisseling van Vlaanderen naar het 
Verenigd Koninkrijk? Graag een overzicht van de voorbije 5 jaar opgedeeld per 
academiejaar, per uitgaande onderwijsinstelling en per student.
d) Hoe evalueert de minister de hoogte en de aanwending van dat budget met het 
oog op het te bereiken resultaat?
4. Tijdens een vergadering van de commissie Onderwijs op 25 februari 2021 gaf minister 
Weyts te kennen dat hij interuniversitaire akkoorden tussen Britse en Vlaamse 
universiteiten zou faciliteren. In zijn antwoord op schriftelijke vraag nr. 441 gaf de 
minister mee dat de overheid enkel kan faciliteren indien er een 
samenwerkingsverband is tussen beide overheden.
a) Hoe kijkt de minister naar interuniversitaire akkoorden?
b) Is, in het kader van de afgesloten MoU’s (zie deelvraag 7), het aantal 
interuniversitaire akkoorden toegenomen?
c) Welke interuniversitaire akkoorden zijn er sinds de Brexit gesloten? Graag een 
overzicht per hogeronderwijsinstelling.
d) Plant de minister een verdere facilitering?
e) Acht de minister het interessant om zicht te krijgen op het aantal 
samenwerkingsverbanden tussen de Vlaamse en Britse universiteiten?
Zo ja, zal de minister dat opvragen bij de onderwijsinstellingen?
Zo niet, waarom niet?
5. Hoeveel inschrijvingsgeld dienen Vlaamse studenten gemiddeld te betalen bij een 
inschrijving aan een Britse universiteit?
6. De minister liet in de commissie weten dat er een taskforce omtrent 
internationalisering opgericht is. Ook in zijn antwoord op mijn schriftelijke vraag van 
19 oktober antwoordde hij dat er momenteel gewerkt wordt aan een nieuwe 
internationaliseringsstrategie. In het antwoord op vraag 441 gaf de minister aan dat 
de laatste hand aan de strategie gelegd werd.
a) Heeft die taskforce ondertussen al voorstellen gelanceerd?
Zo niet, wanneer plant de minister dat?
Zo ja, welke voorstellen werden gelanceerd?
b) Hoe evalueert de minister de werking van de taskforce?
c) Is de strategie inmiddels geëvalueerd? 
Zo ja, hoe evalueert de minister de initiatieven en de resultaten?
Zijn er bijsturingen vooropgesteld of nodig? Wat is het plan van aanpak, de timing 
en het budget?
Zo niet, wanneer verwacht de minister de evaluatie van de strategie
7. In de commissievergadering van 13 juli 2023 liet de minister verstaan dat de Vlaamse 
Regering al een MoU ondertekende met Wales en Schotland en dat dit ging gebeuren 
met Noord-Ierland. Door dat MoU kunnen beide entiteiten vlotter akkoorden sluiten in 
verband met uitwisselingen. De minister liet ook weten dat Wales en Schotland daar 
vragende partij voor zijn.
a) Zijn er al concrete stappen ondernomen om uitwisselingen te bevorderen? Wat 
zijn die stappen die de belemmeringen wegnemen?
Zo ja, hoe evalueert de minister die stappen?
Zo niet, plant de minister dat nog deze legislatuur te doen?
b) Heeft de minister er weet van of Noord-Ierland ook vragende partij is voor meer 
uitwisselingen?
Deze vraag werd gesteld aan de ministers Jan Jambon (165), Ben Weyts (331)
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
GECOÖRDINEERD ANTWOORD
op vraag nr. 331 van 1 maart 2024
van BRECHT WARNEZ
1. In bijlage (Bijlage_331_Warnez_Standaard_uitwisselingen_VK.xls) in tabblad 
‘Uitgaande mobiliteit’ vindt de Vlaamse volksvertegenwoordiger in tabel 1a het aantal 
inschrijvingen met een mobiliteit naar het Verenigd Koninkrijk voor Vlaamse studenten 
ingeschreven in een diplomacontract die zich niet uitgeschreven hebben per (soort) 
instelling, type opleiding en academiejaar. In tabel 1b vindt de Vlaamse 
volksvertegenwoordiger deze cijfers verder opgesplitst naar instelling in het Verenigd 
Koninkrijk. Wij hebben geen datagegevens per constituerende staat. 
We zien een duidelijke daling van het aantal Vlaamse studenten dat naar het Verenigd 
Koninkrijk op mobiliteit gaat: 418 studenten in 2022-2023 ten opzichte van 770 in het 
academiejaar 2018-2019. De gegevens voor academiejaar 2019-2020 en vooral voor 
academiejaar 2020-2021 zijn minder representatief omwille van de invloed van de 
Coronapandemie. Opvallend is dat de daling in 2020-2021 vooral plaatsvond in de 
hogescholen en minder in de universiteiten. 
We zien echter dat er in academiejaar 2021-2022 en 2022-2023 terug een stijging is 
in het aantal Vlaamse studenten met mobiliteit naar het Verenigd Koninkrijk in de 
hogescholen. Dit kan duiden op een hernieuwde interesse en betrokkenheid van 
Vlaamse studenten in hogescholen in internationale mobiliteit naar het Verenigd 
Koninkrijk, ondanks mogelijke uitdagingen in de voorgaande periode. Ik vermoed dat 
deze trend zich de komende jaren zal voortzetten.  Het aantal studenten voor diezelfde 
mobiliteit voor de universiteit is wel gedaald. Dit is mogelijks te verklaren door het 
minder eenvoudig reizen naar het Verenigd Koninkrijk (paspoort en/of visum naar 
gelang de activiteit).
We hebben vanuit Vlaanderen een aantal beurzenprogramma’s waar derdelanders – 
het Verenigd Koninkrijk behoort tot die categorie – aan kunnen deelnemen. 
Instellingen kunnen het programma ‘Generieke beurzen’ gebruiken om mobiliteit naar 
het Verenigd Koninkrijk te organiseren en financieren. De budgetten ter ondersteuning 
van het systeem van de ‘Generieke beurzen’ zijn in de voorbije 5 jaar gestegen van 
1.781.955 euro in academiejaar 2019-2020 tot 2.277.000 euro in academiejaar 2024-
2025. 
2. In bijlage in tabblad ‘Inkomende mobiliteit’ vindt de Vlaamse volksvertegenwoordiger 
in tabel 1 het aantal inschrijvingen van studenten met de Britse nationaliteit in het 
hoger onderwijs in Vlaanderen in een diplomacontract die zich niet uitgeschreven 
hebben per (soort instelling), type opleiding en academiejaar. Van deze studenten met 
een Britse nationaliteit ingeschreven in het Vlaamse onderwijs hebben we geen 
gegevens over de uitgaande Britse hogeronderwijsinstelling, aangezien dit om 
studenten gaat die een volledige opleiding volgen in Vlaanderen, los van enige Britse 
partnerinstelling. Hier spreken we van diplomamobiliteit. Er is eveneens een daling te 
zien in deze cijfers.  
Er zijn geen cijfergegevens voorhanden in de databank hoger onderwijs in verband 
met inkomende creditmobiliteit (waarbij de student ingeschreven blijft aan de Britse 
hogeronderwijsinstelling en voor kortere periode op mobiliteit komt naar een Vlaamse 
instelling). 
3. In bijlage (Bijlage_331_Warnez_generieke beurzen) worden de cijfers gegeven van de 
voorbije 4 jaar met betrekking tot de financiering van mobiliteit van Vlaamse studenten 
naar het Verenigd Koninkrijk via het programma ‘Generieke beurzen’. Er is duidelijk 
een grote stijging te zien in academiejaar 2022-2023. 
Het budget voor generieke beurzen is de voorbije 5 jaar gestegen van 1.781.955 euro 
in academiejaar 2019-2020 tot 2.277.000 euro in academiejaar 2024-2025. Het 
bedrag voor de generieke beurzen wordt door de VLUHR nauwkeurig berekend en 
aangevraagd. 
Daarnaast verwijs ik in deze context ook graag naar de Fayatbeurzen, het Vlaamse 
internationaal beursprogramma waarbij talentvolle studenten een bijkomende master 
kunnen behalen aan buitenlandse topinstellingen met beurzen die een groot deel van 
de kosten dekken.
Op basis van ervaringen uit de eerste lichting Fayat-studenten, kunnen we opmaken 
dat ongeveer de helft van de laureaten kiest voor een topinstelling in het Verenigd 
Koninkrijk: Cambridge, Oxford, London School of Economics, enzovoort. Het 
Fayatbeurzenprogramma biedt aldus ook financieringsmogelijkheden voor Vlaamse 
studenten die willen studeren aan een Britse universiteit. 
Door de Brexit is het inschrijvingsgeld aan Britse universiteiten fors gestegen: voor de 
Brexit betaalden Europese studenten evenveel als Britse, maar nu worden ze 
gelijkgesteld aan internationale studenten waardoor het inschrijvingsgeld 
verdrievoudigd is. Bovendien mogen EU-studenten sinds de Brexit ook geen 
studielening meer afsluiten in het VK en neemt het VK niet meer deel aan het 
Erasmusprogramma. 
4. Het sluiten van interuniversitaire akkoorden behoort tot de autonomie van de 
hogeronderwijsinstellingen. Gegevens hierover worden niet bijgehouden op niveau van 
de overheid. De meest recente overzichtslijst van akkoorden tussen Vlaamse en Britse 
hogeronderwijsinstellingen dateert van 4 september 2023 en werd opgemaakt door 
VLUHR-i, zie bijlage (Bijlage_331_Warnez_samenwerkingsakkoorden.doc). 
Op Vlaams niveau kan het sluiten van dergelijke akkoorden tussen instellingen 
gefaciliteerd worden via het aangaan van samenwerkingsraamwerken tussen de 
Vlaamse en buitenlandse overheden. Via gesprekken met de buitenlandse ministers 
van onderwijs en bezoeken werk ik hier verder aan. 
5. Wanneer studenten uit Vlaamse hogeronderwijsinstellingen op mobiliteit gaan in het 
kader van generieke beurzen betaalt de student geen inschrijvingsgeld in de 
ontvangende gastinstelling.  
6. Het werk aan de nieuwe internationaliseringsstrategie hoger onderwijs is nog niet 
afgerond.
7. Wat de samenwerking met Wales betreft weet de Vlaamse volksvertegenwoordiger dat 
Minister-president Jambon op 6 juni 2023, namens de Vlaamse Regering, een 
Memorandum of Understanding (MoU)  met bijhorend actieplan ondertekend heeft. In 
deze afspraken staat onder meer dat Vlaanderen en Wales zullen nagaan hoe de 
uitwisseling van studenten, vb. de Taith- en Global Wales programma’s, verder kan 
worden gefaciliteerd. 
Het Fonds voor Wetenschappelijk Onderzoek (FWO) en Universities Wales werken 
samen via het programma Scientific Research Network. In het kader van dergelijke 
oproepen kunnen onderzoeksnetwerken met een Welshe onderzoeksgroep in 
aanmerking komen voor aanvullende financiering van Universities Wales. De eerste 
oproep was een succes, met financiering toegekend aan twee 
onderzoeksgemeenschappen met een Welshe universitaire partner (Swansea 
University en Aberystwyth University). Ze kijken om dit jaar een nieuwe oproep te 
doen. 
Het MoU met Wales was echter maar een eerste stap in het versterken van de 
samenwerking van Vlaanderen met de Britse deelstaten. Op 28 juni 2023 werd op 
vraag van Schotland een MoU ondertekend naar aanleiding van het bezoek van Schots 
eerste minister Humza Yousaf aan Brussel. Een actieplan hiervoor is in uitwerking en 
er lopen ook al ambtelijke contacten.
Voor de samenwerking met Noord-Ierland is er gewacht op het recente aantreden van 
de nieuwe Noord-Ierse executieve om met de onderhandelingen over de tekst van een 
MoU te beginnen. 
Ik ben ervan overtuigd dat dergelijke concrete initiatieven de negatieve impact van 
Brexit op de onderwijsuitwisseling en -samenwerking tussen Vlaanderen en het VK 
voor een aanzienlijk deel beperken. Bovendien biedt de recente herintrede van het 
Verenigd Koninkrijk in Horizon Europe, het Onderzoeksprogramma van de Europese 
Unie, hernieuwde mogelijkheid voor mobiliteit en samenwerking tussen Britse en 
Vlaamse instellingen voor hoger onderwijs.
BIJLAGEN
1.Standaard uitwisselingen VK
2.Generieke beurzen
3.Samenwerkingsakkoorden
