title: GiPSo - Projecten en subsidiëring
thema: Welzijn en Gezin
pdf link: https://docs.vlaamsparlement.be/pfile?id=2011103
thema link: https://www.vlaamsparlement.be/parlementaire-documenten/schriftelijke-vragen/1771764
SCHRIFTELIJKE VRAAG
nr. 48
van TINE VAN DER VLOET
datum: 16 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
GiPSo  -  Projecten en subsidiëring
Vzw GiPSo (Gids voor Inclusieve Projecten en Sociaal Ondernemen) is een advies- en 
coachingsorganisatie die woon- en dagbestedingsinitiatieven ondersteunt in Vlaanderen 
voor personen met een beperking.
GiPSo begeleidt ouders en netwerken van personen met een beperking die zelf projecten 
willen opstarten. Zo staat GiPSo hen bij in het ontwerpen van hun project, de opstart, 
begeleiding, nazorg, enzovoort.
Op 1 oktober 2021 stelde ik schriftelijke vraag nr. 21 over dat onderwerp. In opvolging 
daarvan heb ik volgende vragen voor de minister.
1. Hoeveel subsidies ontving GiPSo vzw in 2021 en 2022? Graag opgesplitst per jaar.
2. Hoeveel projectaanvragen kreeg GiPSo in 2021? Hoeveel waren dat er in 2022? 
Hoeveel van die projecten werden effectief gecoacht? Wat hield de coaching in? Zijn 
de coachingtrajecten vastgelegd of is dat verschillend per traject?
3. Hoeveel van de projecten die gecoacht warden, zijn effectief opgestart? Graag een 
overzicht voor 2021 en 2022.
4. Hoeveel ouderprojecten heeft GiPSo in 2021 en 2022 begeleid? Om hoeveel 
opvangplaatsen voor personen met een beperking ging het? Graag een opsplitsing per 
jaar en per provincie.
5. Hoeveel van de ouderinitiatieven die GiPSo tot nu toe heeft begeleid, werden finaal 
stopgezet? Om hoeveel plaatsen voor personen met een beperking ging het? Graag 
een overzicht voor 2021 en 2022 opgesplitst per jaar en per provincie.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 48 van 16 oktober 2023
van TINE VAN DER VLOET
1. Onderstaande tabel 1 geeft een overzicht van het aan GiPSO uitbetaald subsidiebedrag 
in 2021 en 2022. 
Tabel 1: Ontvangen subsidies in 2021 en 2022
Jaar Uitbetaald subsidiebedrag
2021 150.000,00 euro
2022 131.420,00 euro
2. GiPSO werkt niet met ‘projectaanvragen’ maar organiseert infosessies om hun aanbod 
kenbaar te maken, voorziet in kennismakingssessies voor geïnteresseerde organisaties 
en werkt met een ‘lidmaatschap’. Projecten waarvoor een traject wordt gestart 
doorlopen verschillende fases: een verkennende fase, een conceptuele fase, een fase 
van realisatie, een fase op opstart en een fase van nazorg. 
Tabel 2: Projecten met aanduiding van de fase van ontwikkeling
Fase van project 2021 2022
Verkennende fase 15 11
Projectontwikkeling 11 13
Opvolging 12 17
Nazorg 7 7
Totaal 45 48
De coaching die GiPSo aanbiedt, bestaat erin om de projecten de mogelijkheid te geven 
om beroep te doen op een extra ondersteuningsbudget waarbij trajecten door experten 
kunnen worden aangevraagd en waarbij GiPSo deze aangevraagde trajecten vergoed. 
In 2021 dienden 9 projecten een aanvraag voor een extra ondersteuningsbudget in en 
in 2022 waren dit 11 projecten. Per traject verschilt de coaching geboden door de 
expert. De coaching kan juridische ondersteuning zijn bij opstellen contracten, statuten 
en oprichten van coöperatie, kan  ondersteuning zijn bij het onderhandelen met een 
VZA, kan ondersteuning zijn bij het vastgoedconcept, kan ondersteuning zijn bij het 
werken rond groepsdynamiek (opstellen engagementscharter, neuzen in dezelfde 
richting, conflicthantering en inzetten van talenten), kan ondersteuning zijn bij het 
opstellen van een financieel zorgplan, … .  
Voor ieder project wordt een samenwerkingsovereenkomst opgemaakt tussen het 
project, de expert en GiPSo als ‘derde betaler’. De projecten en de experten engageren 
zich om GiPSo te informeren over zowel het proces als het resultaat van de coaching. 
Ook eventueel opgemaakte documenten worden ter beschikking gesteld van GiPSo 
want de bedoeling van deze trajecten is dat het vragende project geholpen wordt, maar 
ook dat de andere projecten er iets uit kunnen leren.
3. Het is niet mogelijk om een overzicht te geven voor 2021 en 2022 van het aantal 
effectief opgestarte gecoachte projecten. Deze gegevens worden niet systematisch 
geregistreerd. 
4. Het VAPH beschikt niet over een registratie van het aantal personen per project. GiPSo 
ondersteunde 45 projecten in 2021 en 48 projecten in 2022. Wanneer we uitgaan van 
een gemiddelde van 10 personen per project komen we aan een totaal van 450 
personen in 2021 en 480 personen in 2022. Tabel 3 geeft een opsplitsing per jaar en 
per provincie van het aantal door GiPSo ondersteunde projecten.
Tabel 3: Aantal projecten per provincie voor 2021 en 2022
2021 2022
Antwerpen 15 16
Vlaams-Brabant 11 12
Oost-Vlaanderen 9 6
West-Vlaanderen 5 8
Limburg 5 6
5. Het VAPH heeft geen informatie over aantal stopzettingen van ouderinitiatieven. De 
redenen van stopzetting werden niet altijd specifiek bevraagd door GiPSo, maar 
belangrijke redenen zijn onvoldoende tijd, problemen met het vinden van 
medestanders en/of drempelvrees. Door deze stopzettingen zijn voor alle duidelijkheid 
geen opvangplaatsen verloren gegaan; het betreft projecten die niet hebben kunnen 
doorstoten tot een volgende (realisatie)fase.
