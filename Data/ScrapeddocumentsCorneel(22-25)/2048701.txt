title: Toeleiding naar leersteun - Wetenschappelijk onderzoek
thema: Onderwijs en Vorming
pdf link: https://docs.vlaamsparlement.be/pfile?id=2048701
thema link: https://www.vlaamsparlement.be/parlementaire-documenten/schriftelijke-vragen/1805793
SCHRIFTELIJKE VRAAG
nr. 317
van BOB SAVENBERG
datum: 22 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Toeleiding naar leersteun  -  Wetenschappelijk onderzoek
Recent lanceerde het Departement Onderwijs een oproep voor een wetenschappelijk 
onderzoek met als titel ‘Toeleiding Leersteun: onderzoek naar praktijken en objectieve 
factoren’.
Het doel van het onderzoek is inzicht geven in de evolutie van het aantal GC-, IAC- 
(individueel aangepast curriculum) en OV4-verslagen en inzoomen op de praktijken die 
gebruikt worden om naar die leersteun toe te leiden. In het onderzoek moet onder meer 
worden nagegaan in welke mate de toeleiding op een afgestemde en objectieve wijze 
verloopt en op welke punten verbetering mogelijk is. De uiteindelijke bedoeling van het 
onderzoek is om aanbevelingen te formuleren voor de objectivering van de toeleiding. 
De opdracht voor het wetenschappelijk onderzoek is zeer waardevol. Na de goedkeuring 
van het Leersteundecreet is het goed dat wordt nagegaan wat het effect is op het terrein 
en of de doelstellingen van het decreet wel worden bereikt. Helaas zullen de resultaten van 
het onderzoek evenwel niet onmiddellijk beschikbaar zijn. De onderzoekers zullen pas 
tegen eind september 2025 met een rapport komen met aanbevelingen. Daarnaast is het 
tot op heden ook niet duidelijk wat een realistisch aantal verslagen is: er zal dan wel 
gekeken worden of de uitreiking van een verslag objectief gedaan wordt maar er is geen 
zicht op wat een realistisch aantal leerlingen met een bepaalde zorgnood is. Dat inzicht 
kan echter wel helpen om vast te stellen of er verbeteringen mogelijk zijn aan de objectieve 
criteria en procedures die gebruikt worden om een verslag al dan niet uit te reiken.
Ondertussen varen we de hele tijd blind en weten we niet of onvoldoende wat de impact 
van het Leersteundecreet op het terrein is. Wat we wel weten is dat de druk op de centra 
voor leerlingenbegeleiding (CLB’s) zeer groot is en het momenteel alle hens aan dek is.
1. Welke maatregelen gaat de minister nog nemen om de druk op de CLB’s die nu als 
poortwachters fungeren, te verlagen?
2. In welke mate gaat de minister aan de slag met het rapport Struyf om, in afwachting 
tot de afloop van het onderzoek, extra maatregelen te nemen?
3. Welke plannen zijn er om zicht te krijgen op wat een realistisch aantal verslagen te 
hebben in het onderwijs, zonder puur af te gaan op gemiddelden van de afgelopen 
jaren, aangezien die verslagen mogelijk onder druk en/of niet volledig volgens 
objectief uitgevoerde procedures zijn uitgeschreven?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 317 van 22 februari 2024
van BOB SAVENBERG
1. Om leerlingen met specifieke onderwijsbehoeften, leerkrachten en schoolteams goed 
te kunnen ondersteunen, legt het leersteundecreet verantwoordelijkheden bij onder 
meer de centra voor leerlingenbegeleiding (CLB’s). 
Om de CLB’s in staat te stellen deze verantwoordelijkheden op te nemen, werd een 
budget van 300.000 euro uitgetrokken voor het project versterking van CLB’s op het 
vlak van consultatieve leerlingenbegeleiding, handelingsgerichte diagnostiek en 
handelingsgericht adviseren in het kader van leersteun. 
Hoe beter scholen kunnen omgaan met leerlingen met specifieke zorgnoden, hoe 
minder druk er op de CLB’s zal zijn. Daarom is het cruciaal dat scholen voor gewoon 
onderwijs inzetten op een versterking van de brede basiszorg en verhoogde zorg. 
Leerpunt zal hen hierbij helpen. Via een subsidie van 6 miljoen euro zal Leerpunt acties 
ondernemen ter versterking van de brede basiszorg en verhoogde zorg in het gewoon 
onderwijs. Leerpunt zal via uitbesteding experten uit scholen, pedagogische 
begeleidingsdiensten en lerarenopleidingen mogelijkheden geven om lerende 
netwerken van scholen op te zetten om de brede basiszorg en verhoogde zorg in de 
scholen te versterken. De scholen worden gestimuleerd om evidence-informed aan de 
slag te gaan met de door Leerpunt ontwikkelde toolkit en leidraden op het gebied van 
brede basiszorg en verhoogde zorg. Leerpunt zal ook onderzoek doen naar de 
efficiëntie van de begeleidingsprojecten en naar hiaten in de huidige kennisbasis rond 
brede basiszorg en verhoogde zorg. Aan de pedagogische begeleidingsdiensten 
zijn aanvullende werkingsmiddelen (3,5 miljoen euro) toegekend om scholen te 
versterken op dit vlak. Verder is het ook de opdracht van de leersteuncentra om niet 
alleen leerlingen met specifieke onderwijsbehoeften te ondersteunen, maar ook de 
competenties van de leerkrachten en schoolteams te versterken in het begeleiden van 
deze leerlingen.
2. Het rapport van de commissie Struyf over de evaluatie van het ondersteuningsmodel 
is reeds richtinggevend geweest voor de ontwikkeling van het leersteunmodel.
3. Het onderzoek rond objectivering van de toeleiding naar leersteun zal ons hier meer 
over kunnen leren. Daarnaast zijn er ook de onderzoeken die gevoerd worden rond 
oriëntering naar type 9 en type 2. Ook deze onderzoeken zullen meer inzichten geven.
