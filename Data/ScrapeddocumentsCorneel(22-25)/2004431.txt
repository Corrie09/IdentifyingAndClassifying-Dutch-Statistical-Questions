title: Aanpak zwarte verkeerspunten - N58 richting Armentières (F) en N58 richting Dottignies
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2004431
thema link: https://www.vlaamsparlement.be/parlementaire-documenten/schriftelijke-vragen/1764977
SCHRIFTELIJKE VRAAG
nr. 22
van BRECHT WARNEZ
datum: 28 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Aanpak zwarte verkeerspunten  -  N58 richting Armentières (F) en N58 richting Dottignies
Zwarte punten vormen een ernstig probleem binnen het hedendaagse verkeersbeheer. Een 
zwart verkeerspunt is een gevaarlijk kruispunt op de weg. Naast het feit dat ze gevaarlijk 
zijn voor weggebruikers, kunnen ze ook leiden tot ernstige verwondingen en zelfs dodelijke 
slachtoffers. Het is van cruciaal belang om zwarte punten te identificeren, te begrijpen en 
nauwlettend te monitoren om de verkeersveiligheid te verbeteren. Daarnaast kan een 
grondige monitoring van zwarte punten ook een doelgerichte aanpak bevorderen en zorgen 
ze voor een efficiënter gebruik van middelen.
Ik kijk hier met een bijzonder belang naar concrete zwarte punten in West-Vlaanderen. De 
afgelopen jaren stelde ik al verschillende afzonderlijke vragen om de evolutie van de zwarte 
punten te beoordelen. Deze vraag betreft het kruispunt N58 richting Armentières (F) en 
N58 richting Dottignies
Deze vraag is een vervolgvraag van mijn schriftelijke vraag nr. 97 van 13 oktober 2022.
Gelieve alle gegevens beschikbaar te stellen in Excel.
1. De minister gaf in haar antwoord op vraag nr. 97 aan dat de 
omgevingsvergunningsaanvraag voor de opbraak van de verharding in opmaak was. 
Kan de minister hierover een update en timing geven?
2. Daarnaast werd er ook gemeld dat er een overleg plaatsvond met de Waalse 
overheden voor aanpassingen van de snelheid in de richting van Vlaanderen op Waals 
grondgebied. 
Graag een stand van zaken met betrekking tot dergelijke eventuele aanpassingen van 
de snelheden.
3. Wat betreft het overleg met het lokale bestuur, gaf de minister in haar antwoord aan 
dat het ontwerp voor het omgevingsdossier nog verder overleg vereist. 
Kan ook hier een update gegeven worden?
4. Zijn er sinds het antwoord op mijn vraag nog bijkomende maatregelen gesteld omtrent 
het kruispunt? Zo ja, graag een overzicht per maatregel, met een plan van aanpak en 
timing.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 22 van 28 september 2023
van BRECHT WARNEZ
1. Er is sinds 1 januari 2023 een aanpassing van het vrijstellingenbesluit. De 
aanpassingen aan artikel 1.6 en artikel 13.2 maken dat op openbaar domein het 
ontharden is vrijgesteld van stedenbouwkundige vergunningsplicht. Daardoor diende 
geen omgevingsvergunning meer aangevraagd te worden voor dit project en konden 
de werken versneld aangevat worden. De plannen werden voor de werken wel 
meermaals besproken met de lokale overheden en politiediensten.
2. De Service Public de Wallonie mobilité infrastructures (SPW) heeft tellingen laten 
uitvoeren op basis waarvan ze afleiden dat een herleiding naar één rijstrook in nadering 
van de gewestgrens niet mogelijk was. Ze stellen dan ook in eerste instantie te mikken 
op het gelijkschakelen van de snelheid op de N58 in Wallonië naar 90 km/u (momenteel 
zijn er nog wegdelen met 120 km/u).
3. Zie het antwoord op deelvraag 1.
4. In juli 2022 werd de markering reeds aangepast. In de eerste helft van maart 2023 
werd, in afwachting van de uitvoering van het project, een tekstkar geplaatst op de 
rotonde om de naderende voertuigen te waarschuwen en af te remmen. De tekstkar 
werd verwijderd eens de werf voor de definitieve herinrichtingswerken werd aangevat.
