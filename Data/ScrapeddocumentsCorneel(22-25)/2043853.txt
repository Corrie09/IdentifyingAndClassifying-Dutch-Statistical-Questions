title: Luchthaven Antwerpen - Vliegbewegingen en klachten
thema: Mobiliteit en Verkeer
Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2043853
thema link: https://www.vlaamsparlement.be/parlementaire-documenten/schriftelijke-vragen/1798890
SCHRIFTELIJKE VRAAG
nr. 570
van ORRY VAN DE WAUWER
datum: 26 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Luchthaven Antwerpen  -  Vliegbewegingen en klachten
De regionale luchthaven Antwerpen geniet ondersteuning van de Vlaamse overheid, de 
maatschappelijke baten daarvan worden steeds meer in vraag gesteld. In de afgelopen 
jaren werden verschillende procedures aangespannen rond infrastructurele werken op de 
luchthaven en werd het aantal vliegbewegingen stelselmatig verminderd. 
De huidige omgevingsvergunning van de luchthaven loopt af op 17 juni 2024, inmiddels 
werd door de luchthavenexploitant een nieuwe milieuvergunning aangevraagd. 
1. Kan er een maandelijks overzicht gegeven worden van het aantal vliegbewegingen en 
vliegdagen op de luchthaven Antwerpen tijdens deze legislatuur?
2. Kan er een overzicht gegeven worden van het aantal vliegbewegingen per maand en 
per uurslot in 2023? Kan er een overzicht gegeven worden van het aandeel dat wordt 
ingenomen door privévluchten, commerciële lijnvluchten, vrachtvluchten en 
oefenvluchten? Zijn er evoluties te merken?
3. Welke evoluties worden er in het aantal vliegbewegingen en vlieguren gepland in 
2024?
4. Kan de minister een overzicht geven van het aantal klachten dat in 2023 binnenkwam 
bij de luchthavenexploitant van de luchthaven Antwerpen? Kan een overzicht gegeven 
worden van de aard van de klachten? Werden er in navolging van klachten concrete 
stappen ondernomen binnen de exploitatiewijze van de luchthaven?
5. Wat is de stand van zaken met betrekking tot de juridische procedures die momenteel 
lopen tegen de Antwerpse luchthaven en het Departement Mobiliteit en Openbare 
Werken?
6. Wat is de stand van zaken met betrekking tot de aanvraag van een nieuwe 
milieuvergunning voor de luchthaven Antwerpen? Kan meer duiding over verloop en 
timing worden gegeven? 
Deze vraag werd gesteld aan de ministers Zuhal Demir (284), Lydia Peeters (570)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 570 van 26 januari 2024
van ORRY VAN DE WAUWER 
1-2.In de bijlage vindt u een overzicht van het aantal bewegingen op maandbasis vanaf 
januari 2019 tot december 2023. Het is niet mogelijk om een overzicht te bezorgen 
van het aantal vliegdagen of het aantal vliegbewegingen per uur. Hierover worden 
geen cijfers bijgehouden door de luchthavenexploitant. 
Bij het analyseren van deze cijfers moet rekening gehouden worden met de sterke 
impact van COVID, wat vooral in 2020 tot lagere trafiekcijfers heeft geleid. Uit de 
analyse blijkt het volgende:
- Het totaal aantal bewegingen blijft ongeveer constant:
o36.372 bewegingen in 2019
o26.307 bewegingen in 2020 (impact COVID)
o42.181 bewegingen in 2021
o41.739 bewegingen in 2022
o37.415 bewegingen in 2023
- Het aantal bewegingen van zakenvluchten bedraagt 35% van het totaal aantal 
bewegingen, en blijft ongeveer constant:
o14.389 bewegingen in 2019
o9.548 bewegingen in 2020 (impact COVID)
o13.133 bewegingen in 2021
o14.034 bewegingen in 2022
o12.895 bewegingen in 2023
- Het aantal bewegingen van lijnvluchten bedraagt 5% van het totaal aantal 
bewegingen. Dit segment viel sterk terug in het COVID-jaar 2020, en leed ook in 
2021 nog fors onder de COVID-crisis. Sinds 2022 groeit het aantal lijnvluchten 
opnieuw richting het niveau van 2019:
o3.383 bewegingen in 2019
o1.007 bewegingen in 2020 (impact COVID)
o1.058 bewegingen in 2021 (impact COVID)
o1.960 bewegingen in 2022
o2.309 bewegingen in 2023
- Het aantal bewegingen van trainingsvluchten bedraagt 33% van het totaal aantal 
bewegingen. Dit segment is toegenomen t.o.v. 2019. Het aantal 
trainingsbewegingen blijft steeds onder het maximum van 16.000, zoals bepaald 
in de milieuvergunning:
o9.577 bewegingen in 2019
o6.734 bewegingen in 2020 (impact COVID)
o15.548 bewegingen in 2021
o15.860 bewegingen in 2022 
o12.842 bewegingen in 2023
De Luchthaven Antwerpen zet zich niet in op cargo. De cijfers m.b.t. cargovluchten 
zijn dan ook niet relevant. 
Naast de genoemde cijfers m.b.t. zakenvluchten (35%), lijnvluchten (5%) en 
trainingsvluchten (33%) zijn er op de luchthaven ook overige vluchten (27%). Dit 
betreft voornamelijk lokale vluchten.
3. De LEM Antwerpen voorziet een continuering van het aantal vliegbewegingen in 2024. 
4. Er werden in 2023 in totaal 655 meldingen ontvangen. Dit ligt in lijn met het 
kalenderjaar 2022, toen 674 meldingen werden ontvangen. 350 meldingen zijn 
afkomstig van mensen die meer dan 10 meldingen maakten. Het aantal unieke 
melders bedroeg 168.
De meldingen worden onderverdeeld in volgende categorieën:
Overvluchten vliegtuigen 36%
Draaiende motoren 6%
Vluchten met kleine toestellen 6%
Nachtvluchten 44%
Geurhinder 5%
Luchthaven faciliteiten en dienstverlening 3%
Helikoptervluchten 1%
Meldingen worden ingediend via het centrale klachtenregistratiesysteem, dat vlot 
toegankelijk is via de website van de LEM Antwerpen. Meldingen worden binnen de 
45 kalenderdagen beantwoord. Een uitgebreide beschrijving van de procedure is 
beschreven in het Vlaams bemiddelingsboek 2022.
De LEM Antwerpen communiceert proactief via de luchthavenwebsite over mogelijke 
hinder. Dit wordt positief geëvalueerd door de Vlaamse ombudsman (cf. het 
jaarrapport 2022).
5. Er lopen momenteel twee juridische procedures met betrekking tot de RESA-zone.
Op 11 september 2019 werden het Vlaamse Gewest, de LOM Vlaanderen en de LEM 
Antwerpen gedagvaard door vzw Verlenging Nooit. Aan de gedaagde partijen werd 
verweten (i) dat de werken aan de RESA-zone werden uitgevoerd zonder 
bouwvergunning en (ii) dat RESA-zone zonder exploitatievergunning wordt 
aangewend voor luchthavenexploitatie.
De gedaagde partijen hebben gemotiveerd en feitelijk aangetoond dat er op geen 
enkele wijze sprake kan zijn van bouw- of exploitatieovertredingen. Op 6 november 
2020 sprak de rechtbank de gedaagde partijen vrij op strafrechtelijk vlak. De 
burgerlijke vorderingen werden ontvankelijk maar ongegrond verklaard. 
Tegen deze beslissing werd beroep aangetekend. Deze beroepsprocedure is nog 
steeds hangende. Op 17 april 2024 vindt er een relaiszitting plaats en zal een 
conclusiekalender worden opgesteld.
Daarnaast is er een tweede procedure die zich enkel toespitst op het gebruik van de 
RESA-zone voor luchthavenexploitatie. In deze procedure werden de LOM Vlaanderen 
en de LEM Antwerpen op 9 mei 2023 gedagvaard door de Procureur des Konings. Op 
26 januari 2024 werd er gepleit. De LOM vordert in hoofdorde de onontvankelijkheid 
wegens uitputting van de rechtsmacht. Immers is de tenlastelegging identiek aan de 
tenlastelegging waarvoor de LOM op 6 november 2020 reeds werd vrijgesproken. De 
correctionele rechtbank heeft op 23 februari de strafvordering van de Procureur Des 
Konings ongegrond verklaard.
6. Zoals bepaald in de concessieovereenkomst LOM-LEM, is de LEM Antwerpen als enige 
verantwoordelijk voor het tijdig aanvragen, verkrijgen en vernieuwen van alle 
vergunningen die vereist zijn voor de exploitatie van de luchthaven. Het departement 
MOW en de LOM Vlaanderen volgen dit proces op, maar zijn niet rechtstreeks 
betrokken.
De huidige milieuvergunning van de Luchthaven Antwerpen werd toegekend op 17 
juni 2004 en heeft een looptijd van 20 jaar. De aanvraag van LEM Antwerpen om een 
nieuwe omgevingsvergunning te bekomen, werd ingediend op 16 juni 2023. 
BIJLAGE
Trafiekcijfers Luchthaven Antwerpen op maandbasis, 2019-2023
