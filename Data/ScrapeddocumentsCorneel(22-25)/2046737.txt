title: Opwaardering kanaal Bossuit-Kortrijk - Vervolgstappen
thema: Mobiliteit en Verkeer
Natuur en Milieu
Openbare werken
pdf link: https://docs.vlaamsparlement.be/pfile?id=2046737
thema link: https://www.vlaamsparlement.be/parlementaire-documenten/schriftelijke-vragen/1799987
SCHRIFTELIJKE VRAAG
nr. 589
van MAXIM VEYS
datum: 1 februari 2024
LYDIA PEETERS 
VLAAMS MINISTER VAN MOBILITEIT EN OPENBARE WERKEN
Opwaardering kanaal Bossuit-Kortrijk  -  Vervolgstappen
Op vrijdag 26 januari 2024 werd het ontwerpbesluit tot vaststelling van het ontwerp van 
voorkeursbesluit over het complexe project ‘Opwaardering en/of aanpassing van het 
kanaal Bossuit-Kortrijk voor klasse Va-schepen’ goedgekeurd door de Vlaamse Regering. 
Er volgt nu een openbaar onderzoek en er wordt ook een voorstel uitgewerkt over de wijze 
van samenwerking en de aansturing van de uitwerkingsfase, de operationalisering van een 
aankoopbeleid, de aanpak van vergunningverlening en de afstemming met andere 
processen en projecten in het gebied.
1. Wat zijn de vervolgstappen nu het voorkeursbesluit werd goedgekeurd? Graag een 
overzicht per stap met telkens de timing, het vooropgestelde (studie)budget en uit 
welke middelen dat budget komt (welk agentschap/administratie?). Wanneer plant 
men de effectieve uitvoering van het project? 
2. Wanneer moet in het totale budget voor de opwaardering van het kanaal Bossuit-
Kortrijk voorzien worden? Wanneer moet de toekenning van het budget beslist 
worden? Zal dat budget opgenomen worden binnen de middelen van De Vlaamse 
Waterweg (DVW)? Of waar zullen de middelen terug te vinden zijn? 
3. Hoe rangschikt de Vlaamse Regering de verschillende prioriteiten met betrekking tot 
openbare werken in de regio Zuid-West-Vlaanderen, zoals K-R8, rivierherstel Leie, 
kanaal Bossuit-Kortrijk? Welke prioriteit moet eerst aan bod komen? 
4. Hoeveel hectare natuur wordt er mogelijk aangesneden door de opwaardering? Over 
welke natuurgebieden gaat het? Graag een overzicht van de natuurgebieden en de 
geschrapte hectaren.
5. Zitten er bij de geschrapte hectaren natuur ook natuurgebieden die eerder al als 
natuurcompensatie werden aangelegd? Zo ja, welke gebieden en over hoeveel ha gaat 
het? 
6. Zullen eerst de natuurcompensaties worden uitgevoerd vooraleer de opwaardering van 
het kanaal zal gebeuren? Is de minister eveneens van mening dat dit de correcte 
volgorde moet zijn?
7. Hoeveel woningen en bedrijven worden geïmpacteerd door het ringtracé? Graag een 
opsplitsing deels of volledig geïmpacteerd. 
8. Voor het ontwerpbesluit werd steeds een beroep gedaan op een gedateerde 
maatschappelijke kosten-batenanalyse (MKBA) (Tractebel uit 2010-2011). 
Komt er een actualisering van de MKBA? Zo ja, wanneer kunnen we die verwachten? 
Zo niet, waarom niet?
9. Op welke manier zal de minister de economische meerwaarde van het dossier 
aantonen? Weegt dat op tegen het gigantische bedrag van de investering? 
10. Op welke manier zal de minister de ecologische meerwaarde van het dossier 
aantonen? 
11. Wat zal de minister beslissen als de MKBA negatief zou uitvallen? Bestaat de kans dat 
het hele project alsnog geschrapt wordt?
12. De stad Kortrijk wenst ter hoogte van de Abdij- en Spinnerijkaai op het huidige kanaal 
een watertuin met recreatiemogelijkheden aan te leggen. 
Tot wanneer wordt het bestaande kanaal gebruikt? Zal het bestaande kanaal in gebruik 
blijven tot het nieuwe ringtracé wordt aangelegd?
13. Graag een overzicht van de trafiek op het huidige kanaal Bossuit-Kortrijk van de 
afgelopen 10 jaar, een overzicht van de trafiek die effectief door de sluis gaat bij de 
verbinding tussen de Schelde en het kanaal van de afgelopen 10 jaar en een overzicht 
van de calamiteiten op het kanaal van de afgelopen 10 jaar. 
Deze vraag werd gesteld aan de ministers Zuhal Demir (300), Lydia Peeters (589).
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 589 van 1 februari 2024 
van MAXIM VEYS
1-2.Het ontwerp-voorkeursbesluit zoals goedgekeurd door de Vlaamse Regering zal nu 
onderworpen worden aan een openbaar onderzoek. Het openbaar onderzoek zal door 
De Vlaamse Waterweg nv (DVW) georganiseerd worden en zal aanvangen in april 
2024. 
Na verwerking van de inspraakreacties dient de Vlaamse Regering een beslissing te 
nemen over het definitief voorkeursbesluit. Daarna start de uitwerkingsfase. 
De kosten voor de externe studies en onderzoeken in de uitwerkingsfase worden 
opgevangen binnen het investeringsprogramma van DVW. Er wordt een jaarlijks 
studiebudget van 1,5 miljoen euro vooropgesteld. 
Het aanstellen van een trajectbegeleider zal vanuit het projectteam worden uitgewerkt 
op basis van een samenwerkingsovereenkomst tussen betrokken partners.
In functie van de budgettaire inpasbaarheid (na het nemen van een Projectbesluit – 
ca. 2030), vraagt de Vlaamse Regering om tegen het Projectbesluit te voorzien in een 
budgettair maximaal faseerbaar project, zowel binnen het aandeel 
waterweginfrastructuur als de weginfrastructuur. Daarnaast draagt de Vlaamse 
Regering op om de realisatie van het project te zien binnen het tijdskader 2050. 
Bijkomend wordt er opgedragen om de noodzakelijke budgetten op korte termijn 
maximaal te reduceren en te opteren voor een groeipad.
3. Er is hierin geen rangschikking te maken en zo één project ‘achter te stellen’ ten 
opzichte van een ander. Elk dossier kent zijn eigen traject en tijdspad en wordt – in 
uitvoering van het Regeerakkoord – verder opgenomen. Uw vraag vermeldt ook slechts 
enkele van de vele (ook andere) ambities. Dit vormt een continue afweging, ook met 
het parlement, zoals bij opmaak van het GIP en de meerjarenbegroting, in keuzes die 
gemaakt worden door de Vlaamse Regering.
4-6.Het voorkeursalternatief doorsnijdt het groengebied De Venning en raakt aan de 
zuidelijke grens van het natuurgebied Oude Leiearm (zuidelijke rand, door de R8 
afgesneden van de rest van het natuurgebied). In de huidige fase van het project 
wordt de impact op biologisch waardevolle natuur en stedelijk groen ingeschat op ca. 
7 à 8 ha. Dit wordt tijdens de uitwerkingsfase verder in beeld gebracht.
Het natuurgebied Oude Leiearm werd niet als natuurcompensatie aangelegd. Het 
voorkeursalternatief omvat ingrepen inzake natuurherstel en ontwikkeling van nieuwe 
natuur om de natuurwaarden in de regio te versterken. Hiervoor worden ook in de 
uitwerkingsfase opportuniteiten bekeken om natuurontwikkeling op cruciale plaatsen 
te initiëren, in afstemming met betrokken actoren. Deze mogelijkheden worden in de 
uitwerkingsfase verder onderzocht. Realisatie is afhankelijk van o.a. de fasering van 
de uitvoering van het gehele project en beschikbaarheid van budgetten.
Het Interbestuurlijk Overleg (IBO) Zuid-West-Vlaanderen van 19 maart 2021 
benadrukte met betrekking tot het complex project PLAN B-K het belang van natuur- 
en groenontwikkeling (compensaties) binnen de regio.
7. In het geïntegreerd onderzoek werd de impact op woningen en bedrijven op hoofdlijnen 
in beeld gebracht. De resultaten hiervan kunnen gevonden worden in de nota 
‘Onderzoeksaspect 6: Ruimte-inname en wijziging van de stedelijke structuur’.
Het ontwerp-voorkeursbesluit legt de kenmerken van de voorkeursoplossing op 
hoofdlijnen vast. In de volgende fase, de uitwerkingsfase, zal de voorkeursoplossing 
verder worden uitgewerkt tot een concreet en uitvoeringsklaar project.
De voorgestelde voorkeursoplossing gaat uit van het ringtracé, waarbij het kanaal 
wordt aangelegd aan de zijde van Kortrijk, ten oosten van de Vennestraat én waarbij 
de R8 wordt heringericht op ongeveer zijn huidige ligging. Dit ringtracé gaat uit van 
een zekere tussenafstand tussen het kanaal en de R8. De precieze ligging van het 
kanaal en de R8 en de precieze tussenafstand liggen nog niet vast. Dit maakt deel uit 
van de volgende fase, de uitwerkingsfase. Ook het toekomstige gebruik van de zone 
tussen het kanaal en de R8 maakt deel uit van het verdere onderzoek. Dit alles zal ook 
bepalend zijn voor het bepalen van het aantal geïmpacteerde woningen en bedrijven.
8-9.In de uitwerkingsfase zal voor de gekozen voorkeursoplossing een maatschappelijke 
kosten-batenanalyse (MKBA) opgemaakt worden en zal verder in detail onderzocht 
worden hoe de realisatie zal gefinancierd worden.
10.De ecologische meerwaarde van het dossier wordt uitgebreid vermeld in het ontwerp 
voorkeursbesluit onder ‘§4.3 Omschrijving voorkeursalternatief’ (zie 
gebiedsprogramma en flankerend beleid). Tijdens de uitwerkingsfase zullen de 
verschillende onderdelen en maatregelen verder concreet vorm krijgen.
11.In de onderzoeksfase werden verschillende alternatieven op strategisch niveau 
onderzocht. Met het (ontwerp-)voorkeursbesluit wordt één van deze alternatieven 
vastgelegd als voorkeursalternatief, met als doel om dit in de uitwerkingsfase verder 
in detail te onderzoeken. Pas na verder onderzoek en na het nemen van een (of 
meerdere) projectbesluit(en) kan de uitvoering van het project starten. 
Gezien de impact en opportuniteiten van het project op verschillende aspecten, zullen 
de beoordelingscriteria voor het project in de uitwerkingsfase zeer ruim genomen 
worden (net zoals in de onderzoeksfase, toen de beoordeling gebeurd is op basis van 
29 onderzoeksaspecten). Een kosten-baten afweging zal onderdeel uitmaken van dit 
beoordelingskader.
12.De economische waarde van het kanaalgedeelte doorheen Kortrijk is op vandaag niet 
onbelangrijk. Het bestaande kanaal zal volledig in gebruik blijven tot het nieuwe 
kanaal gerealiseerd is. Parallel aan en vanuit het complex project worden wel 
afspraken gemaakt tussen DVW en de stad Kortrijk over een toekomstige invulling 
van het huidige kanaal.
13.De nodige gegevens voor dit overzicht worden nog verzameld en zullen u later in een 
aanvullend antwoord bezorgd worden.
