title: Evenementen - Uitzonderingen op het verbod voor het serveren van drank in recipiënten voor eenmalig gebruik
thema: Natuur en Milieu
pdf link: https://docs.vlaamsparlement.be/pfile?id=2046989
thema link: https://www.vlaamsparlement.be/parlementaire-documenten/schriftelijke-vragen/1789367
SCHRIFTELIJKE VRAAG
nr. 198
van GWENNY DE VROE
datum: 18 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Evenementen  -  Uitzonderingen op het verbod voor het serveren van drank in recipiënten 
voor eenmalig gebruik
Artikel 5.3.12.1 van het Vlaams reglement betreffende het duurzaam beheer van 
materiaalkringlopen en afvalstoffen (VLAREMA) stelt dat het sinds 15 juni 2023 verboden 
is om drank te serveren in recipiënten voor eenmalig gebruik bij evenementen, met 
uitzondering van polyethyleentereftalaat (pet) en blik als de eventorganisator daarvoor in 
een systeem voorziet dat garandeert dat minstens 95% van die eenmalige recipiënten 
gescheiden wordt ingezameld voor recyclage. Die uitzondering op pet en blik vervalt in 
2025.
Het tweede lid van datzelfde artikel voorziet specifiek voor evenementen die in 2023 
plaatsvinden nog in de mogelijkheid om uitzonderingen aan te vragen in het geval van 
onvoldoende beschikbare herbruikbare bekers, onvoldoende wascapaciteit of een nog te 
grote stock aan wegwerpbekers.
Artikel 5.3.12.2 verbiedt Vlaamse overheden en lokale besturen in hun eigen werking en 
door hen georganiseerde evenementen al sinds januari 2020 om drank te serveren in 
recipiënten voor eenmalig gebruik, zonder uitzonderingen voor pet en blik. Vanaf 1 januari 
2022 is dat verbod ook van toepassing op het aanbieden van bereide voedingsmiddelen in 
cateringmateriaal voor eenmalig gebruik.
Artikel 5.3.12.3 bepaalt dan verder nog dat de minister in bijkomende uitzonderingen op 
artikels 5.3.12.1 en 5.3.12.2 kan voorzien, met name als het verbod voor bepaalde types 
cateringmateriaal niet tot milieuwinst leidt.
1. Hoeveel evenementorganisatoren hebben tot dusver in 2023 een uitzondering 
gevraagd op het verbod om drank te serveren in recipiënten met eenmalig gebruik? 
Dat met volgende gegevens:
a) de naam van het evenement, het type evenement, de locatie en het aantal 
bezoekers;
b) de reden waarom men een uitzondering vroeg (onvoldoende beschikbare 
herbruikbare bekers, onvoldoende wascapaciteit, te grote stock wegwerpbekers, 
onvoldoende milieuwinst…);
c) de aanduiding of de aanvraag al dan niet werd goedgekeurd, met de reden van 
niet-goedkeuring;
d) de eventuele bijkomende voorwaarden die werden opgelegd en de naleving ervan.
2. Hoeveel evenementorganisatoren hebben tot dusver in 2023 wel herbruikbare 
recipiënten voor drank aangeboden, maar wel van de uitzondering op het verbod van 
pet en blik gebruikgemaakt? Dat met volgende gegevens:
a) de naam van het evenement, het type evenement, de locatie en het aantal 
bezoekers;
b) In welke mate werd de 95% gescheiden inzamelingsgraad nageleefd?
i. Hoeveel controles werden ter plaatse uitgevoerd?
ii. In welke mate werd dat nadien via rapportage bewezen?
iii. Welke en hoeveel sancties bij het niet behalen van die doelstelling werden 
toegepast?
3. Wat zijn typische voorbeelden van ‘onvoldoende milieuwinst’ volgens de minister? 
4. Het jaar 2023 werd als overgangsjaar benoemd. 
In welke mate zijn in 2024 nog steeds uitzonderingen toegelaten op basis van artikel 
5.3.12.3?
a) In welke mate acht de minister de problemen met wascapaciteit, beschikbaarheid 
van herbruikbare bekers en wegwerken van stock van eenmalige bekers als zijnde 
opgelost?
b) In welke mate is extra noodzakelijke koeling om het schimmelproces, maar ook 
problemen met het schuim van bier, tegen te gaan problematisch? Wat zijn de 
mogelijke gezondheidsrisico’s (bv. bij hoge buitentemperaturen)?
c) Heeft de minister zicht op de financiële impact voor zowel de 
evenementorganisatoren als de consumenten, die de eventuele meerkosten zullen 
moeten dragen?
d) Wat zal de impact (milieu, logistiek, economisch, financieel, …) zijn in 2025 
wanneer de uitzondering voor pet en blik wordt opgeheven?
e) Welke signalen ontvangt de minister uit de evenementensector?
f) In welke mate plant de minister in de nabije toekomst nog een bijkomend overleg 
met de evenementensector om eventuele problematieken aan te kaarten?
5. Hoeveel Vlaamse administraties en lokale besturen hebben tot dusver (2020 t.e.m. 
2023) voor evenementen binnen hun eigen werking een uitzondering aangevraagd op 
het verbod van het serveren van drank in eenmalige recipiënten en - sinds 2022 - op 
het aanbieden van bereide voedingsmiddelen in cateringmateriaal voor eenmalig 
gebruik? Dat met volgende gegevens:
a) de naam de Vlaamse overheidsdienst of lokaal bestuur, het type evenement, de 
locatie en het aantal bezoekers;
b) de reden waarom men een uitzondering vroeg;
c) de aanduiding of de aanvraag al dan niet werd goedgekeurd, met de reden van 
niet-goedkeuring;
d) de eventuele bijkomende voorwaarden die werden opgelegd en de naleving ervan.
6. Welke signalen ontvangt de minister van overheidsdiensten en lokale besturen over 
de toepassing van die verbodsbepalingen?
a) Welke hindernissen ervaren zij eventueel?
b) Welke alternatieven voor eenmalig gebruik worden meestal aangeboden en wat is 
hun specifieke milieuwinst tegenover de eenmalige recipiënten?
c) Overweegt de minister aanpassingen aan de huidige regelgeving?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 198 van 18 december 2023
van GWENNY DE VROE
1. 213 eventorganisatoren vroegen in 2023 een uitzondering aan op het verbod om drank 
te serveren in recipiënten voor eenmalig gebruik. 
a) De naam en de locatie van de evenementen is terug te vinden in de bijlage. De 
meeste evenementen waren festivals en kerstmarkten. Het exacte aantal 
bezoekers per evenement ken ik niet. 
b) De reden waarom men een uitzondering vroeg, vindt u per aanvraag in de 
bijlage. De reden was voornamelijk dat de organisator nog een stock van 
wegwerpbekers had.
c) De aanduiding of de aanvraag al dan niet werd goedgekeurd, met de reden van 
niet-goedkeuring, vindt u per evenement in de bijlage. De redenen van niet-
goedkeuring zijn voornamelijk het ontbreken van de juiste bewijzen, het niet 
tijdig indienen van de aanvraag of de organisatie was geen hoofdorganisator 
van het evenement, maar een standhouder.
d) Alle evenementen kregen als voorwaarde bij de uitzondering dat ze een systeem 
moesten voorzien dat garandeert dat minstens 95% van de eenmalige 
recipiënten gescheiden werd ingezameld voor recyclage. Een aantal 
evenementen kregen bijkomende voorwaarden die u kan terugvinden per 
evenement in de bijlage. De controle hiervan kon gebeuren door Afdeling 
Handhaving van het Departement Omgeving met focus op evenementen die 
volgens VLAREM ingedeeld zijn als klasse 1-bedrijf en door lokale 
toezichthouders voor andere evenementen. 
2. a) Er is geen overzicht van welke evenementorganisatoren in 2023 nog gebruik 
maakten van enkel de uitzondering op het verbod van pet en blik, zoals vermeld in 
artikel 5.3.12.1. De regelgeving laat het gebruik van pet en blik toe tot eind 2024, 
zonder dat ik daar toestemming voor geef. Organisatoren van 
overheidsevenementen zijn sinds 2020 uiteraard wel verplicht om het totaalverbod 
te volgen.
b) De controle op het naleven van de 95%-inzamelgraad gebeurde door Afdeling 
Handhaving van het Departement Omgeving en door lokale toezichthouders. Lokale 
toezichthouders dienen hierover niet te rapporteren aan mij, dus ik kan u geen 
overzicht geven van het aantal controles. Mogelijke sancties zijn een aanmaning 
met of zonder PV. Uit een evaluatie van de regelgeving tijdens afgelopen 
festivalzomer stel ik vast dat de meest voorkomende overtreding het gebruik van 
kartonnen koffiebekers en niet-correcte bronsortering was.
3. Een typisch voorbeeld is een massa-loopevent waar bekers door de grote stroom aan 
lopers op een korte tijdsspanne op de weg terecht kunnen komen en daar vertrappeld 
worden waardoor milieuwinst niet behaald kan worden.
4. Sinds het verbod op 15 juni 2023 was er inderdaad een overgangsperiode zodat 
organisatoren hun stocks konden opgebruiken en de markt zich kon afstemmen op de 
grotere vraag aan herbruikbare bekers en afwascapaciteit. De evaluatie van mijn 
diensten toont aan dat de regelgeving werkt; er is voldoende capaciteit aan bekers en 
zelfs een overcapaciteit bij de afwasfaciliteiten. Bovendien was geen enkele 
uitzonderingsaanvraag in 2023 gebaseerd op een tekort aan afwascapaciteit of 
beschikbare bekers. Ik stel ook vast dat heel wat organisatoren, waarvan de eerste 
klasse voetbalclubs een heel mooi voorbeeld zijn, heel wat investeringen deden om de 
transitie in 2023 te realiseren. Ik heb van bij de start van het verbod in juni 
gecommuniceerd dat de uitzonderingsregel een tijdelijk karakter had. Ik zal dan ook 
enkel uitzonderingen geven in specifieke gevallen waarbij met een goede 
onderbouwing de milieuwinsten van zowel herbruikbaar als wegwerp overtuigend in 
kaart worden gebracht. Dit moet case per case beoordeeld worden.
a) Ik stel vast dat het aanbod van herbruikbare bekers en cateringmateriaal jaar na 
jaar stijgt. Het aantal leveranciers, gemeenten en intercommunales die een aanbod 
hebben, neemt eveneens toe. In 2023 werden geen problemen inzake beschikbare 
herbruikbare bekers of afwascapaciteit gemeld, ik verwacht die dan ook zeker niet 
in 2024.
Het aantal leveranciers stijgt, net zoals het totaalaanbod aan herbruikbare bekers. 
In 2023 zijn er op de Vlaamse private markt naar schatting 9 leveranciers voor 
bekers, goed voor zo'n 18,6 miljoen stuks en wat zo’n 40% meer is dan in 2022. 
Leveranciers geven aan dat ze het verhuur- en verkoopaanbod afstemmen op de 
vraag.
Vlaamse gemeenten en intercommunales vertegenwoordigen ook een groot deel 
van het aanbod. 75% van de Vlaamse gemeenten heeft bekers in eigen bezit. Het 
totaal aantal stuks bekers steeg met 70% tot 1.457.645 stuks sinds 2020, toen het 
verboden werd voor lokale besturen om drank te serveren in recipiënten voor 
eenmalig gebruik. Ze stellen de bekers ook ter beschikking van evenementen van 
verenigingen. 23 van 27 afvalintercommunales hebben een verhuuraanbod van 
herbruikbare bekers. 15 intercommunales bezitten eigen bekers, de 12 anderen 
bieden verhuur aan via een raamovereenkomst of via een samenwerking met een 
externe partner zoals de Kringwinkel.
Op heden heb ik zicht op een 13-tal locaties met industriële afwasfaciliteiten en een 
totale afwascapaciteit van ongeveer 1.273.000 bekers per dag. Op piekmomenten 
kan de capaciteit nog hoger. Dit is een verdubbeling ten opzichte van 2022.
De uitzonderingsmogelijkheid kwam tegemoet aan de beperkte aanpassingstijd 
tussen de publicatie van de nieuwe regelgeving en de inwerkingtreding ervan. Sinds 
het verbod op 15 juni 2023 ontving ik 213 uitzonderingsaanvragen om een 
bestaande stock te verwerken. Ik ga ervan uit dat de meeste organisatoren hun 
stock daarmee hebben kunnen opgebruiken.
b) Volgens leveranciers en afwasfaciliteiten is het tijdig ophalen/terugleveren van 
cateringmateriaal cruciaal. Als dat niet mogelijk is, kan voorspoelen en/of 
verwijderen van etensresten aangewezen zijn om schimmelvorming te vermijden. 
Een koelcel is enkel aangewezen als tijdig ophalen/terugleveren niet mogelijk is, 
hetgeen opgelost kan worden door het verbeteren van de logistiek. Duidelijke 
afspraken tussen de wasstraat en organisatoren zijn van belang. Verder verwijs ik 
naar de autocontrolegidsen van het FAVV, met aanwijzingen over hoe men kan 
voldoen aan de wettelijk opgelegde vereisten voor hygiëne, traceerbaarheid en 
autocontrole. Voor de juiste schuimkraag is de temperatuur van het bier vooral van 
belang en de zuiverheid van de bekers. In sommige gevallen kunnen herbruikbare 
bekers, net zoals dat met wegwerpbekers soms gedaan wordt bij hoge 
temperaturen, vlak voor het serveren even in de koeling bij de dranken bewaard 
worden.
c) De uitdagingen op economisch vlak zijn de kosten van de herbruikbare bekers, het 
wassen en de logistiek(e) kosten die ermee gepaard gaan, evenals de 
terugbetaling(smogelijkheden) van waarborgen. Kansen zijn het overschakelen 
naar tapsystemen en grootverpakkingen waardoor de aankoopprijs van dranken 
aanzienlijk kan dalen, een daling van de kosten voor afvalverwerking en opkuis, 
veel minder opruimtijd op het einde van het event en het efficiënter maken van 
terugbrengsystemen en logistiek. Sommige organisatoren geven zelfs aan dat er 
meer gedronken wordt omdat het serveren van de drank kwalitatiever is in een 
herbruikbare beker. Organisatoren geven aan dat consumpties duurder zijn 
geworden, maar dat dit een combinatie van kosten vertegenwoordigt: de kostprijs 
van de drank en van alle logistieke en facilitaire diensten is omhoog gegaan. Het 
gebruik van herbruikbare bekers vertegenwoordigt slechts een fractie van de 
prijsverhoging van de consumpties.
Organisatoren hebben nu al ervaring met het serveren van bier en cocktails in 
herbruikbare bekers. Bier en cocktails vertegenwoordigen 70-80% van de 
drankafname op evenementen.
Na ongeveer een gebruik van 10 keren is een herbruikbare 25cl polypropyleen-
beker al milieugunstiger dan de wegwerpvariant. Het zware stukgewicht van een 
petflesje verklaart waarom het milieuvoordeel tot 4 keer sneller bereikt zal worden. 
Dezelfde vaststelling wordt gemaakt voor andere producten met een korte 
omlooptijd zoals aluminiumblikjes. Zelfs bij een hoge inzamel- en recyclagegraad 
van meer dan 95% zorgen deze producten voor grote verliezen aan kostbare 
materialen. 
d) Er waren berichten van organisatoren die zeggen dat ze het oneerlijk vinden dat 
grote festivals een uitzondering krijgen terwijl die in hun ogen over veel meer 
financiële mogelijkheden beschikken om de overgang te maken dan kleinere 
festivals.
e) Mijn diensten hebben op regelmatige basis overleg met zowel leveranciers, 
organisatoren als drankenproducenten uit de evenementensector om bevindingen 
en eventuele problemen te bespreken. Verder organiseerde de Openbare Vlaamse 
Afvalstoffenmaatschappij (OVAM) op 6 maart voor de tweede keer de conferentie 
herbruikbaar cateringmateriaal met onder meer infosessies om organisatoren en 
gemeenten op weg te helpen om drank en bereide voedingsmiddelen in 
herbruikbare verpakkingen met retoursysteem aan te bieden op tal van types 
evenementen.
5. Er is tot hiertoe maar 1 uitzondering gevraagd door een lokaal bestuur, namelijk door 
de stad Leuven voor het evenement ‘Hapje Tapje’. Voor de eigen werking van Vlaamse 
administraties en lokale besturen ontving ik geen uitzonderingsaanvragen.
a) Hapje Tapje in Leuven is een eendagsevenement waarbij ongeveer 60.000 
bezoekers een gastronomisch parcours volgen langs 60 eetstandjes in de Leuvense 
binnenstad en daarbij gemiddeld 5 tot 7 culinaire hapjes nuttigen.
b) De uitzonderingsaanvraag gebeurde omdat er op een korte tijdspanne zo’n 300.000 
tot 400.000 unieke herbruikbare eetrecipiënten voorzien moesten worden. Op het 
moment van de aanvraag was het niet meer realistisch om het systeem en de 
nodige capaciteit hiervoor nog te organiseren.
c-d)De uitzondering werd toegekend onder de volgende voorwaarden:
I. Op het parcours werken alle standhouders verplicht enkel met 
cateringmateriaal uit bagasse; 
II. De eventorganisator voorziet in een systeem dat garandeert dat minstens 
95% van het cateringmateriaal voor eenmalig gebruik gescheiden wordt 
ingezameld voor recyclage; 
III. Na afloop bezorgt de stad Leuven aan de OVAM een overzicht van de 
hoeveelheid aangeboden cateringmateriaal voor eenmalig gebruik in 
aantallen en gewicht en de hoeveelheid aanvaarde fractie voor recyclage 
in gewicht; 
IV. De stad bezorgt voor 15 december 2023 een plan van aanpak voor de 
komende editie en de inspanningen die de stad zal ondernemen om de 
omschakeling naar herbruikbaar cateringmateriaal voor dit evenement te 
realiseren; 
V. Voor de editie van 2024 voert de stad Leuven minstens 4 maanden voor 
het event een nieuwe marktbevraging uit naar mogelijk herbruikbaar 
cateringmateriaal voor het aanbieden van bereide voedingsmiddelen 
tijdens Hapje Tapje 2024.
6. Elk overheidsevenement geeft aan dat er merkelijk minder afval en opkuis is en dat 
het geheel er netter bijligt. Cijfers uit 2022 van de Lokerse en Fonnefeesten tonen aan 
dat er 40% minder restafval was en 60% minder afval door veegwagens werd 
opgehaald. Cijfers van Sfinks Festival uit 2022 tonen een daling van 63% van het 
totale afval per bezoeker aan sinds de invoering van herbruikbare bekers en eetgerei.
a) Het grootste struikelblok dat wordt genoemd is het verschil in regelgeving tussen 
de private en publieke sector. Het is moeilijk om cateraars te engageren aangezien 
de regels rond hergebruik op andere evenementen minder streng zijn. 
Overheidsevenementen blijken zo minder aantrekkelijk voor cateraars. Een andere 
hindernis wordt ervaren op open evenementen zoals  braderijen. Daar wordt er 
vaak een belangrijk aandeel bereide voeding verkocht voor thuisconsumptie of on 
the go, zoals smoutebollen en pizza’s. Voor deze voeding heeft hergebruik voorlopig 
geen zin, omdat de recipiënten niet teruggebracht zullen worden. Hier zijn 
eenmalige verpakkingen tot dusver de enige mogelijkheid.
b) Herbruikbaar cateringmateriaal blijkt uit onderzoek (OVAM, 2020; CE Delft, 2020; 
Zero Waste Europe, 2020; LCA Centre, 2020) altijd de beste optie, op voorwaarde 
dat een voldoende aantal hergebruikscycli gerealiseerd wordt. Na een gebruik van 
10 keren is een herbruikbare 25cl PP-beker milieugunstiger dan de wegwerpvariant. 
Voor producten met een korte levensduur, zoals wegwerp drank- en 
voedselverpakkingen, is er een groot gecumuleerd verlies aan grondstoffen en veel 
te verwerken afval. Hoewel recyclage van belang is voor het aanbod aan 
gerecycleerd materiaal compenseert het slechts in beperkt mate de grotere milieu-
impact van het gebruik van virgin grondstoffen in bekers en flesjes. Dezelfde 
vaststellingen worden gedaan voor andere producten met een korte omlooptijd 
zoals aluminiumblikjes. Ondanks een hoge inzamel- en recyclagegraad zorgen deze 
producten voor grote verliezen aan kostbare materialen (zie: Groot verlies aan 
materialen bij producten met korte levensduur, zelfs bij hoge inzamel- en 
recyclagegraden - Casus aluminium (vlaanderen.be).
De alternatieven voor drank op evenementen zijn meestal herbruikbare 
kunststoffen bekers, net zoals in de evenementensector. Voor bereide voeding op 
evenementen stel ik vast dat er meer op finger-food wordt overgeschakeld en 
bereide voeding die in een servet geserveerd kan worden. Daarnaast wordt er 
gebruik gemaakt van allerlei soorten herbruikbare kunststoffen borden en kommen 
voor frietjes, pasta’s en andere lekkernijen die niet uit het vuistje gegeten kunnen 
worden. Voor drank en bereide voeding in de eigen werking wordt meestal porselein 
en glas gebruikt.
c) Ik voorzie geen aanpassingen aan de huidige regelgeving aangezien daar ook geen 
vraag naar is.
BIJLAGE
Overzicht aangevraagde en verleende uitzonderingen gebruik herbruikbare bekers op 
festivals en evenementen
