title: Nieuw werkprogramma Europese Commissie - Prioritair dossier over geavanceerde materialen voor industrieel leiderschap
thema: Europese instellingen
pdf link: https://docs.vlaamsparlement.be/pfile?id=2051316
thema link: https://www.vlaamsparlement.be/parlementaire-documenten/schriftelijke-vragen/1811431
SCHRIFTELIJKE VRAAG
nr. 170
van KARL VANLOUWE
datum: 8 maart 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Nieuw werkprogramma Europese Commissie  -  Prioritair dossier over geavanceerde 
materialen voor industrieel leiderschap
Afgelopen maand januari publiceerde het Departement Kanselarij en Buitenlandse Zaken, 
als reactie op het werkprogramma van de Europese Commissie 2024 ‘Vandaag resultaten 
boeken om klaar te zijn voor morgen’, een selectie van punten die de Vlaamse Regering 
als prioritair beschouwt.
De Vlaamse Regering hecht in haar regeerakkoord namelijk belang aan een proactieve 
opvolging van de Europese agenda, onder meer door actief in te spelen op de Europese 
actualiteit en het jaarlijkse werkprogramma van de Europese Commissie. De beleidsnota 
van Vlaams minister-president Jan Jambon bevestigt dat aan de hand van het jaarlijkse 
werkprogramma van de Europese Commissie, de Vlaamse Regering de dossiers bepaalt 
waarop zij prioritair wenst in te zetten.
Niet alleen dit jaar, maar ook afgelopen jaren bepaalde de Vlaamse Regering op basis van 
het Commissiewerkprogramma enerzijds de relevante dossiers voor Vlaanderen (dossiers 
die betrekking hebben op de bevoegdheden van Vlaanderen) en anderzijds de prioritair 
relevante dossiers (dossiers met potentieel grote gevolgen voor Vlaanderen). Die 
prioritaire initiatieven worden met bijzondere aandacht opgevolgd binnen de Vlaamse 
administratie en de Vlaamse regering.
De jaar werden er negen prioritaire dossiers bepaald waaronder EU-initiatieven over 
waterweerbaarheid, biotechnologie en biomanufacturing. Daarnaast vindt de Vlaamse 
Regering ook het opstellen van een Europese industriële defensie prioritair en houdt zij de 
mededelingen over eventuele hervorming rond de uitbreiding van de EU in het oog.
In het kader van het strategisch industriebeleid werd op 20 februari 2024 de Verklaring 
van Antwerpen ondertekend: meer dan zeventig internationale CEO’s uit de zware en/of 
energie intensieve industrie onderschreven tien concrete acties om te werken naar een 
gezamenlijk Europees industriebeleid dat ondernemingen een beleidskader biedt met meer 
duidelijkheid en voorspelbaarheid.
1. Kan de minister een toelichting geven over de keuze om geavanceerde materialen voor 
industrieel leiderschap als een van deze negen prioritaire dossiers te bepalen voor 
Vlaanderen?
2. Kan de minister verduidelijken op welke zaken de Vlaamse Regering voor wat betreft 
een Europees industrieel leiderschap proactief wil op inspelen? Zijn er al specifieke 
acties en beleidsplannen opgemaakt om met Vlaanderen kracht te zetten achter dat 
Europese initiatief?
3. Wat zijn onze defensieve en offensieve belangen bij een Europese Industrial Deal?
4. Heeft de Vlaamse Regering al overleg gehad met buurlanden of andere lidstaten over 
dat dossier?
5. In de Verklaring van Antwerpen wordt vermeld dat er binnen een Europees kader moet 
worden ingezet op het vergroten van de grondstofzekerheid van de EU.
Kan de minister toelichten hoe een Europese Industrial Deal die grondstofzekerheid 
kan vergroten en welke aanbevelingen daarover zijn overgemaakt aan de Europese 
Commissie?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr.170 van 8 maart 2024
van KARL VANLOUWE
Het antwoord op deze vraag behoort tot de bevoegdheid van de heer Jo Brouns, Vlaams 
minister van Economie, Innovatie, Werk, Sociale Economie en Landbouw.
