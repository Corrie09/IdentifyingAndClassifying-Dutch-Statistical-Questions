title: Geïntegreerd investeringsprogramma (GIP) 2024 - Onderhoudsinvesteringen premetro Antwerpen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022184
thema link: https://www.vlaamsparlement.be/parlementaire-documenten/schriftelijke-vragen/1784348
SCHRIFTELIJKE VRAAG
nr. 325
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Onderhoudsinvesteringen premetro 
Antwerpen
In het GIP van het Departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen deze entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
Graag vraag ik meer informatie over de investeringen voorzien voor het onderhoud van de 
Antwerpse premetro.
1. In het ontwerp GIP 2024 wordt onder nummer GIP001707/01 – “Premetro Antwerpen 
- Tunnelrenovatie” €1.522.000 voorzien. 
Kan meer informatie over deze investering gegeven worden? Welke concrete 
investeringen worden ermee gepland? Welke timing wordt voorzien?
2. In het doorkijk GIP 2025 wordt €16.804.000 voorzien voor tunnelrenovatie van de 
Antwerpse premetro. 
Kan meer informatie over deze investering gegeven worden? Welke timing wordt hierin 
voorzien? Welke concrete investeringen zullen ermee voorzien worden?
3. In het doorkijk GIP 2026 wordt een reservebudget van €33.736.000 voorzien voor 
tunnelrenovatie van de Antwerpse premetro. 
Kan meer informatie over deze investering gegeven worden? Welke timing wordt hierin 
voorzien? Welke concrete investeringen zullen ermee voorzien worden?
4. In het ontwerp GIP 2024 wordt onder nummer GIP004333/01 – “3D scan tunnels” een 
reservebudget van €500.000 voorzien. 
Kan meer informatie over deze investering gegeven worden? Welke scans zullen 
voorzien worden? Kadert dit in de geplande uitgebreide onderhoudswerken van de 
Antwerpse premetro? Welke timing wordt hierin voorzien?
5. In het ontwerp GIP 2024 wordt onder nummer GIP004319/01 – “monitoring 
spoorinfrastructuur” een budget van €100.000 voorzien. 
Kan meer informatie over deze investering gegeven worden? Welke monitoring zal 
hiermee voorzien worden en op welke manier? Kadert dit in de geplande uitgebreide 
onderhoudswerken van de Antwerpse premetro? Welke timing wordt hierin voorzien?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 325 van 1 december 2023
van ORRY VAN DE WAUWER
1. Deze investering omvat specifieke voorbereidende werken aan de bovengrondse 
spoorinfrastructuur i.f.v. de geplande tunnelrenovaties. Het gaat hier over 
aanpassingen aan het wisselcomplex t.h.v. de Nationale Bank, die nodig zijn om 
tijdens de onderbreking van de exploitatie in de metro voldoende bovengrondse 
uitwijkmogelijkheden te hebben. Deze aanpassingen zijn vooral nodig voor fase 2 van 
de tunnelrenovatie.
De aanbesteding van de werken van fase 2 worden voorzien eind 2025/eerste helft 
2026. De uitvoering van deze voorbereidende werken wordt voorzien in 2025. De 
uitvoering van de werken voor fase 2 wordt nu voorzien in 2027.
2. Deze budgetten zijn voorzien voor de eerste fase van de tunnelrenovatie. De gunning 
van de opdracht wordt voorzien in 2025. Het merendeel van de werken zal echter in 
2026 plaatsvinden. 
Uitvoeringsperiode en termijn:
•Fase 1 in 2026:
•Fase 1a (as Diamant-Meir): ca. 5 à 8 maanden
•Fase 1b (as Meir-Linkeroever): ca. 4 maanden
•Fase 2 (as Diamant – Belgiëlei) in 2027: 9 à 12 maanden
3. Deze budgetten zijn deels voorzien voor de tunnelrenovatie fase 1, en voor de 
tunnelrenovatie fase 2. Voor fase 1 loopt de uitvoering verder in 2026, voor fase 2 
wordt een uitvoering in 2027 voorzien.
4. Deze 3D-scans kaderen inderdaad in de geplande tunnelrenovatie, en dienen om een 
exact en volledig beeld te krijgen van de tunnels en de hierin aanwezige objecten. 
De Lijn plant de uitvoering van de scans in 2024, onder voorbehoud van voldoende 
mensen en financiële middelen. 
5. Dit betreft de implementatie van een geautomatiseerde monitoring op 
tramvoertuigen zodat de conditie van alle spoorinfrastructuur met een hoge 
frequentie kan opgevolgd worden.
Deze monitoring kadert in onze evolutie naar conditiegebaseerd onderhoud, en is niet 
specifiek bedoeld voor de infrastructuur in de premetro maar voor onze drie volledige 
tramnetten.
De opstart is voorzien voor de tweede helft van 2024.
