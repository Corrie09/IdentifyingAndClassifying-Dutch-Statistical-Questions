title: Rookmelders - Verhoogd aantal slachtoffers woningbranden
thema: Wonen
pdf link: https://docs.vlaamsparlement.be/pfile?id=2048573
thema link: https://www.vlaamsparlement.be/parlementaire-documenten/schriftelijke-vragen/1803908
SCHRIFTELIJKE VRAAG
nr. 193
van KATRIEN SCHRYVERS
datum: 20 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Rookmelders  -  Verhoogd aantal slachtoffers woningbranden
Het jaar is nog maar pas begonnen en er zijn in ons land al vijftien dodelijke slachtoffers 
van woningbranden te betreuren. Dat is meer dan een verdubbeling ten opzichte van vorig 
jaar. Alleen in Vlaanderen zijn er tussen 1 januari 2024 en 5 februari al elf mensen in een 
woningbrand gestorven. In heel 2023 ging het om 24 slachtoffers. 
In eerdere parlementaire vragen en initiatieven benadrukte ik al het belang van 
rookmelders en het correcte onderhoud ervan. De minister heeft dat ook telkens 
onderschreven. 
In elke woning is het verplicht een rookmelder te installeren op elke verdieping, maar in 
de praktijk gebeurt de controle daarop in hoofdzaak via het toekennen van een 
conformiteitsattest om een woning te huur te kunnen aanbieden. Uit cijfers die ik opvroeg 
bleek dat in 2022 11% van de gecontroleerde huurwoningen niet aan de verplichting 
voldeed om op elke verdieping een rookmelder te hangen.
In het antwoord op een recente schriftelijke vraag van collega Brecht Warnez lees ik dat 
volgens de Woonsurvey van 2018 het aandeel woningen op de eigenaarsmarkt dat voorzien 
is van een branddetectiesysteem was gestegen van 26% in 2013 tot 54% in 2018. Een 
nieuwe woonsurvey werd uitgevoerd in 2023.
1. Hoe reageert de minister op de cijfers met betrekking tot het aantal overledenen in 
een woningbrand dit jaar? 
2. Wordt er geanalyseerd in hoeverre de dodelijke slachtoffers van woningbranden of 
gewonden te wijten zijn aan het ontbreken van rookmelders in de betrokken huizen? 
3. Gebeurt er op het vlak van brandveiligheid gegevensuitwisseling tussen de 
brandweerdiensten, de politie en de parketten met het oog op het kunnen voeren van 
een gericht beleid? 
4. Acht de minister het, gezien de stijging van de cijfers, aangewezen om brandveiligheid 
en het belang van rookmelders nog eens extra onder de aandacht te brengen van de 
burgers door middel van gerichte campagnes? 
5. Heeft de minister al cijfers over het aantal gecontroleerde huurwoningen dat niet in 
orde was met de rookmeldersverplichting in 2023? Zo ja, welke acties acht de minister 
noodzakelijk dienaangaande?
6. Heeft de minister al cijfers uit de nieuwste woningsurvey met betrekking tot het 
aandeel woningen op de eigenaarsmarkt dat al dan niet voorzien is van een 
rookmelder? Zo ja, hoe reageert de minister op die cijfers en welke acties koppelt hij 
daar desgevallend aan?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 193 van 20 februari 2024
van KATRIEN SCHRYVERS
1. Het is uiteraard verontrustend dat er in Vlaanderen tussen 1 januari en 5 februari 2024 
al elf mensen in een woningbrand gestorven zijn. Elk slachtoffer is er een te veel. Het 
is daarom absoluut noodzakelijk om blijvend in te zetten op brandveiligheid, preventie 
en sensibilisering inzake rookmelders.
2. Over woningbranden en andere interventies van de brandweer verwerken de 
brandweerzones meestal wel een aantal gegevens, maar dat gebeurt in verschillende 
systemen. Een éénduidige gegevensverzameling en rapportering op Vlaams niveau, met 
parameters die overal hetzelfde meten, is er vandaag niet. De data is bovendien niet 
altijd beschikbaar voor de Vlaamse en lokale overheden, waardoor veel nuttige 
informatie verloren gaat. Om betere inzichten te krijgen in de interventies van de 
Vlaamse brandweer, wordt er, via het dataproject van het Netwerk Brandweer, werk 
gemaakt van een centrale database. Dit dataproject wordt ondersteund met een 
subsidie vanuit het beleidsdomein Wonen. Vanaf 1 januari 2025 zal de database 
operationeel zijn. Op die manier kan onder andere meer inzicht verworven worden in 
de interventies, de oorzaken van een interventie en het aantal slachtoffers. We zullen 
daarmee in kaart kunnen brengen waar en wanneer de meeste slachtoffers vallen, waar 
de brand precies is begonnen en of er rookmelders aanwezig waren.
3. Zoals gesteld bij het antwoord op vraag 2, is het Netwerk Brandweer, het 
samenwerkingsverband van de hulpverleningszones in Vlaanderen en de Vereniging van 
Vlaamse Steden en Gemeenten (VVSG), met een dataproject gestart om tot een 
eenduidige gegevensverzameling en rapportering te komen van alle interventies van de 
brandweer in Vlaanderen. Door een betere en systematische dataverzameling wordt de 
datakwaliteit verbeterd en op basis van de nieuw verworven inzichten kan gericht beleid 
worden gevoerd en preventieve initiatieven genomen worden. Op die manier kan 
blijvend worden ingezet op veilig, gezond en kwaliteitsvol wonen.
4. Het is absoluut aangewezen om brandveiligheid en het belang van rookmelders extra 
onder de aandacht te brengen. Samen met het Netwerk Brandweer, worden momenteel 
gerichte acties genomen om het belang van rookmelders te benadrukken. Dit gebeurt 
onder meer op sociale media en op evenementen zoals Batibouw. Er worden binnenkort 
ook opnieuw affiches en folders verspreid via de lokale besturen, de 
woonmaatschappijen en de huurdersbonden. Het doel van deze acties is om mensen 
bewuster te maken van mogelijke brandgevaren en het belang van rookmelders, zodat 
het aantal fatale en niet-fatale woningbranden substantieel gereduceerd kan worden.
5. Cijfers over het aantal gecontroleerde huurwoningen dat niet in orde was met de 
rookmeldersverplichting zijn momenteel nog niet beschikbaar.
6. Cijfers uit de nieuwe woonsurvey zijn momenteel nog niet beschikbaar. 
