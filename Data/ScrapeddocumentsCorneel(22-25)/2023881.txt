title: Registratie afwezigheden door scholen - Terugvorderingen schooltoeslag
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=2023881
thema link: https://www.vlaamsparlement.be/parlementaire-documenten/schriftelijke-vragen/1785140
SCHRIFTELIJKE VRAAG
nr. 139
van KATRIEN SCHRYVERS
datum: 6 december 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Registratie afwezigheden door scholen  -  Terugvorderingen schooltoeslag
Van leerlingen die twee opeenvolgende jaren dertig of meer halve schooldagen per 
schooljaar ongewettigd afwezig zijn, wordt de schooltoeslag van het laatste jaar 
teruggevorderd. Opdat de terugvorderingen die gebeuren correct zouden zijn, is een goede 
afstemming tussen de beleidsdomeinen Onderwijs en Welzijn noodzakelijk. De 
schooltoeslag maakt sedert 2019 immers deel uit van het groeipakket.
De scholen zijn zelf verantwoordelijk voor de registratie en de opvolging van de 
afwezigheden. De regelgeving bepaalt dat in het secundair onderwijs of in het stelsel van 
leren en werken de afwezigheden van leerlingen die vanuit de jeugdhulp zijn opgelegd, als 
gewettigd moeten worden beschouwd, zo stelde de voormalige minister tijdens de 
vergadering van de commissie Welzijn van 6 juli 2021.
In antwoord op mijn schriftelijke vragen nr. 887 van 8 juli 2021, nr. 108 van 15 november 
2021 en nr. 271 van 23 december 2022 verkreeg ik cijfers over het aantal dossiers waarin 
de schooltoeslag werd teruggevorderd voor de schooljaren 2019-2020, 2020-2021 en 
2021-2022. De gegevens over ongewettigde afwezigheid worden binnen het groeipakket 
verwerkt vanaf november.
1. Voor hoeveel kinderen en jongeren werd voor het schooljaar 2022-2023 een 
terugvordering gedaan van de schooltoeslag omdat ze te vaak ongewettigd afwezig 
waren? Graag de cijfers voor het kleuter-, lager en secundair onderwijs afzonderlijk, 
telkens opgedeeld per provincie.
2. Hoe verhouden die cijfers zich tot de voorgaande jaren en hoe is dat te verklaren?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 139 van 6 december 2023
van KATRIEN SCHRYVERS
De verwerking van de gegevens die bepalen of er een terugvordering dient plaats te 
vinden, hebben de uitbetalers Groeipakket pas kunnen beginnen verwerken vanaf eind 
november 2023. We beschikken op dit ogenblik dus nog niet over betekenisvolle cijfers. 
We zouden u willen aanraden om deze vraag eind januari nogmaals te stellen.
