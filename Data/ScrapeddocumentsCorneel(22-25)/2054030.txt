title: Opvang Oekraïners - Verlenging
thema: Oekraïnecrisis
Wonen
pdf link: https://docs.vlaamsparlement.be/pfile?id=2054030
thema link: https://www.vlaamsparlement.be/parlementaire-documenten/schriftelijke-vragen/1811467
SCHRIFTELIJKE VRAAG
nr. 222
van SARAH SMEYERS
datum: 8 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Opvang Oekraïners  -  Verlenging
De lokale besturen zorgen samen met de Vlaamse overheid voor de opvang van ontheemde 
Oekraïners. Vlaanderen voorziet hierbij in de omkadering, de subsidiëring en de 
ondersteuning. Van hun kant realiseren de lokale besturen effectief de opvang op het 
terrein. Dat alles werd geregeld met het besluit van 8 april 2022.
De ondersteuning is echter beperkt in de tijd en gekoppeld aan de duurtijd van het 
Europees bepaalde statuut van tijdelijke bescherming. Op dit moment is de einddatum van 
de regeling bepaald op eind maart 2024. Nu het oorlogsconflict blijft aanslepen, het 
Europese tijdelijk statuut met een jaar is verlengd en de lokale besturen zekerheid vragen 
over het aanhouden van de subsidies voor de opvangplekken na maart 2024, besliste de 
Vlaamse Regering om het besluit van 8 april 2022 in de tijd te verlengen en aan te houden 
tot maart 2025, parallel aan het Europees verlengde statuut van tijdelijke bescherming.
1. Graag een overzicht van het aantal geregistreerde en het aantal ingeschreven 
Oekraïners in Vlaanderen. Wat is de situatie op dit moment en wat zijn de 
verwachtingen naar instroom voor de komende maanden? Graag een evolutie sinds het 
uitbreken van de oorlog twee jaar geleden. Hoe is de verhouding tussen de gewesten?
2. Wat is de opvangnood vandaag en hoe evolueert die? Heeft de minister cijfers voor de 
voorbije twee jaar?
3. Graag de evolutie van het aantal opvangplaatsen en toewijzingen voor de voorbije twee 
jaar. Hoe evolueert de minister de verhouding tussen private en publieke 
opvangplaatsen? Op welke manier verloopt de monitoring?
4. Graag krijg ik de cijfers over de terug-instroom vanuit de private opvang. Wat zijn de 
verwachtingen? In welke mate is er sprake van uitstroom uit de publieke 
voorzieningen? Kan de minister dit toelichten? Wat is het beeld van de voorbije jaren?
5. Graag een stand van zaken van de nooddorpen. Wat zijn de bevindingen?
6. Wat is de stand van zaken wat het aantal aangemelde en gevalideerde sociale 
huurwoningen voor opvang betreft? Werden ondertussen opknapsubsidies toegekend? 
Zo ja, voor welke bedragen?
7. In welke mate wordt gebruikgemaakt van de gemeubelde woonunits? Heeft de minister 
cijfers?
8. Zijn het centrale Vlaamse ondersteuningsteam en de regioteams nog actief? Hoe 
evalueert de minister hun werking? Wat zijn hun voornaamste opdrachten?
9. In welke mate zorgt de verlenging van de regeling tot maart 2025 voor nieuwe 
uitdagingen? Moeten extra middelen worden vrijgemaakt om de continuïteit van de 
opvang te waarborgen?
10. In welke mate is er gebruikgemaakt van een aanbod van sociale woningen die 
leegstaan in afwachting van een grondige renovatie of sloop? Werden daar 
opknapwerken uitgevoerd? Zijn er cijfers?
11. Is het mogelijk een overzicht te bezorgen van de vragen naar opknap- en 
beheerpremies? Hoeveel werden uiteindelijk uitbetaald? En voor welke werken was dit?
12. Kan de minister een inschatting maken over de kostprijs van de huisvesting voor 
Oekraïense vluchtelingen tot nu toe? Wat zijn de verwachtingen naar de toekomst?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 222 van 8 maart 2024
van SARAH SMEYERS
1. Vanaf het begin van de oorlog (eind februari 2022) tot eind februari 2024 werden in 
België 81.202 certificaten uitgereikt aan tijdelijk ontheemden. Uiteraard is het grootste 
aantal uitgereikt in de eerste maanden van de oorlog. Zo werden in 2022 64.715 
certificaten toegekend, tegenover 14.280 in 2023. Nog steeds komen ontheemden uit 
Oekraïne in ons land aan. Het aantal nieuw toekomende ontheemden blijft echter 
stabiel. Zo bedraagt in de periode oktober 2023 – januari 2024 het gemiddeld aantal 
nieuwkomers 1147 per maand. Celeval gaat er vanuit dat dit in de nabije toekomst 
status quo zal blijven. Momenteel zijn er in Vlaanderen 35.649 ontheemde Oekraïners 
geregistreerd. In Vlaanderen verblijft dus 59% van het totaal aantal geregistreerde 
ontheemden. Wallonië vangt 19% op en Brussel 22%.
2. De opvangnood schommelt steeds tussen 20-25%. Dit percentage is het afgelopen jaar 
zo goed als onveranderd gebleven. Dit betekent dat de meesten opvang of huisvesting 
vinden via het eigen netwerk van familie of kennissen.
3-4.Aan het begin van de Oekraïnecrisis werden heel wat private en publieke 
opvangplaatsen gecreëerd, mede dankzij de onvoorwaardelijke inzet van burgers en 
lokale besturen. Tal van publieke opvangplaatseb werden wel met een tijdelijk 
perspectief aangeboden. Door het tijdelijk karakter werden na verloop van tijd heel 
wat publieke plaatsen afgebouwd. Zo waren in begin 2023 nog ongeveer 7000 publieke 
plaatsen in categorie I beschikbaar en ongeveer 600 plekken in categorie II. Deze 
aantallen zijn momenteel gedaald naar respectievelijk 4800 en 400.
De daling van het aantal publieke opvangplekken is evenwel op het terrein niet 
problematisch. Heel wat ontheemden vinden hun weg naar de reguliere woonmarkt. 
Een bevraging van de lokale besturen leert ons dat 40 tot 50% van de ontheemden op 
de reguliere woonmarkt gehuisvest wordt. Net door de geleidelijke doorstroom naar 
de reguliere woonmarkt, maar ook de terugkeer naar het land van herkomst (bijna 
20% van de geregistreerde ontheemden hebben Vlaanderen opnieuw verlaten), is het 
aanbod aan publieke opvangplekken tot op heden voldoende. Parallel aan het dalend 
aantal publieke opvangplekken neemt het aandeel private en/of eigenstandige 
huisvesting door de ontheemden toe. Dit wordt in de Vlaamse huisvestingstool echter 
niet (langer) bijgehouden door de lokale besturen, maar de omslag van publieke 
opvangplaatsen naar het vinden van een eigen woonst op de reguliere woonmarkt is 
duidelijk.
5. Vlaanderen heeft als enige regio geopteerd om in samenspraak met de betrokken steden 
drie nooddorpen uit te bouwen én te financieren. De maximale capaciteit van de 
nooddorpen bedraagt 2370 opvangplaatsen. Weliswaar is bij de toewijzing van 
huishoudens aan units niet steeds mogelijk om alle beschikbare plekken te bezetten. Er 
is dan sprake van een beperkt aantal verliesplaatsen. Het nooddorp Antwerpen wordt 
volledig ingezet voor de huisvesting en herhuisvesting van de ontheemden die 
geregistreerd zijn in Antwerpen. Het nooddorp Gent is voor wat betreft fase 1 afgerond. 
Fase 2 wordt binnenkort opgeleverd, hierdoor komen er 350 opvangplekken voor 
ontheemden bij. Dit nooddorp heeft een totale capaciteit van 600 slaapplekken. Voor 
een deel zal de toewijzing van de ontheemden er gebeuren in samenspraak met VLOT. 
De stad Mechelen heeft besloten om het nooddorp te sluiten tegen eind 2024. Hier zullen 
de nodige afspraken met de stad Mechelen genomen worden om de ontmanteling 
ordentelijk te laten verlopen.
6. De woonmaatschappijen hebben meer dan 1000 opvangplaatsen gecreëerd. Momenteel 
geeft de huisvestingstool aan dat er nog 753 opvangplekken beschikbaar zijn in tijdelijk 
leegstaande woningen.
Voor de opknapwerken in deze woningen werd voor de periode 2022-2023 in totaal 
1.058.433€ uitgekeerd aan de woonmaatschappijen. Meestal betreft dit minimale 
werken die ertoe strekken de woning veilig en gezond bewoonbaar te maken.
7. De woonmaatschappijen konden eveneens via de centrale aankoop van het agentschap 
Wonen in Vlaanderen woonunits aanbieden aan ontheemden. De woonmaatschappijen 
hebben in totaal 70 woonunits aangeboden, goed voor een 300-tal opvangplaatsen (hier 
is fase 1 van het nooddorp Gent – goed voor 50 woonunits inbegrepen). Momenteel zijn 
er 25 units gereserveerd waarvoor de vergunning nog lopende is. 
8. Het ondersteunend gewestelijk team, het zogenaamd VLOT, is nog steeds op het terrein 
actief. VLOT ondersteunt de lokale besturen en fungeert als een brug tussen Fedasil en 
de lokale besturen om ontheemden te kunnen opvangen waar nodig. Verder ondersteunt 
VLOT de complexere herhuisvestingsvragen waar lokale besturen mee geconfronteerd 
worden. VLOT houdt bovendien de vinger aan de pols en volgt de ontwikkelingen op het 
terrein nauwgezet op. Op die manier vervult ze een belangrijke signaalfunctie naar het 
beleid. Samen met de verlenging van het ondersteuningskader tot maart 2025 heeft de 
Vlaamse Regering beslist om VLOT eveneens tot dan aan te houden.
9. In december 2023 heeft de Vlaamse Regering parallel aan de Europese verlenging van 
het statuut van tijdelijk ontheemden het ondersteuningskader gelijklopend verlengd. 
Hiermee zijn de lokale besturen verzekerd van subsidiëring van hun publieke 
opvangplaatsen tot maart 2025. Dit schept voldoende marge voor de lokale besturen 
om hun opvangbeleid hierop af te stemmen. Op dit moment dienen zich naast de 
bestaande basisopdracht om lokale besturen te ondersteunen (financieel en via VLOT) 
geen extra uitdagingen aan.
10. Zie het antwoord op vraag 6.
11. Tot op heden werd er voor 1.166.438,41 euro aan opknapwerken goedgekeurd waarbij 
de lokale besturen reeds 1.058.590,11 euro kregen toegekend. Van het uitbetaalde 
bedrag is 915.960,02 euro bestemd voor opknapwerken aan de slaapkamers en 
142.630,09 euro voor opknapwerken aan de gemeenschappelijke delen.
12. Zoals gesteld heeft Vlaanderen als enige regio ervoor gekozen om nooddorpen uit te 
bouwen om ontheemden op te vangen. De drie gerealiseerde nooddorpen nemen in 
de financiering van de opvang van ontheemden het leeuwendeel in (onder meer omdat 
de units voor het nooddorp Gent werden aangekocht, dit met het oog op later 
hergebruik in de sociale huisvestingssector). Voor de jaren 2022 en 2023 werd 
respectievelijk 58.097.882 euro en 74.315.540 euro besteed aan de opvang van 
ontheemden. Voor 2024 wordt voor de opvang een bedrag van 54.085.635 euro 
voorzien.
