title: Herbruikbare bekers bij evenementen en festivals - Evaluatie
thema: Natuur en Milieu
pdf link: https://docs.vlaamsparlement.be/pfile?id=2046970
thema link: https://www.vlaamsparlement.be/parlementaire-documenten/schriftelijke-vragen/1774685
SCHRIFTELIJKE VRAAG
nr. 85
van KURT DE LOOR
datum: 25 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Herbruikbare bekers bij evenementen en festivals  -  Evaluatie
Op 12 mei 2023 verleende de Vlaamse Regering een definitieve goedkeuring aan een 
aantal wijzigingen aan het Vlaams reglement betreffende het duurzaam beheer van 
materiaalkringlopen en afvalstoffen (VLAREMA). De nieuwe regeling bepaalt dat het vanaf 
15 juni 2023 verboden is om op evenementen drank te serveren in recipiënten voor 
eenmalig gebruik. Dat verbod omvat zowel plastic en kartonnen wegwerpbekers als glazen 
wegwerpflesjes, drankkartons, drankzakjes en composteerbare bekers.
Er is een uitzondering voor petflessen en blikjes, maar enkel als de organisator in een 
systeem voorziet dat garandeert dat minstens 95% ervan wordt ingezameld voor 
recyclage. Voor evenementen georganiseerd in 2023 kon de minister in uitzonderingen 
voorzien als de eventorganisator kon aantonen dat ondanks tijdige en behoorlijke 
inspanningen voor een bepaald evenement er onvoldoende capaciteit aan herbruikbare 
recipiënten en/of wasfaciliteiten beschikbaar was. Er kan ook een uitzondering worden 
aangevraagd als er nog beschikbare stocks wegwerpbekers zijn (art. 5.3.12.3 van 
VLAREMA).
1. Hoeveel festivals/events hebben uiteindelijk een uitzondering aangevraagd en hoeveel 
(en welke) hebben die gekregen?
2. Om welke redenen werden de uitzonderingen gevraagd en toegekend?
3. Zijn er ook festivals/events die een uitzondering gevraagd hadden en die niet hebben 
gekregen? Zo ja, om welke reden werd er geweigerd?
4. Werd er al een evaluatie met de eventsector/festivalsector (o.a. FMiV) gemaakt? Zo 
niet, wordt die gepland? Kan daarin ook worden nagegaan welke meerkosten dat met 
zich meebrengt voor de festivals/events (huur/gebruik bekers + extra 
personeelskosten)?
5. Beschikt de minister over een onderzoek waarin de 
duurzaamheid/milieuvriendelijkheid van herbruikbare bekers versus wegwerpbekers 
tegen elkaar wordt afgewogen? Of wordt dat ingepland op basis van de voorbije 
zomerperiode?
6. Plant de minister aanpassingen aan of bijsturing van de regels inzake herbruikbare 
bekers naar aanleiding van de voorbije events/festivalzomer? Zo ja, welke bijsturing 
zal gebeuren? Zo niet, waarop baseert de minister zich daarvoor?
7. Acht de minister het wenselijk om de uitzonderingsgronden van 2023 te hernemen in 
2024? Waarom (niet)?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 85 van 25 oktober 2023
van KURT DE LOOR
1. 213 festivals en evenementen hebben een uitzondering aangevraagd, waarvan 182 die 
ook verkregen hebben. De lijst met festivals en evenementen die een uitzondering 
hebben gekregen, vindt u als bijlage.
2. Er werden hoofdzakelijk uitzonderingen aangevraagd en toegekend omwille van reeds 
aanwezige stocks van wegwerpbekers.
3. Sommige aanvragen zijn onontvankelijk verklaard of geweigerd. De redenen daarvoor 
zijn voornamelijk het ontbreken van de juiste bewijzen, het niet tijdig indienen van de 
aanvraag of dat de organisatie geen hoofdorganisator was van het evenement, maar 
een standhouder.
4. De Openbare Vlaamse Afvalstoffenmaatschappij (OVAM) heeft een evaluatie uitgevoerd 
bij een steekproef van festivals en evenementen en leveranciers. De evaluatie werd 
online gepubliceerd.
5. Er zijn verschillende publiek te raadplegen studies (OVAM, 2020; CE Delft, 2020: Zero 
Waste Europe, 2020) die aantonen dat herbruikbaar cateringmateriaal altijd de beste 
optie is, op voorwaarde dat een voldoende aantal hergebruikscycli gerealiseerd wordt. 
In de wetgeving schep ik daarom een kader voor hergebruik met een retoursysteem 
en een minimaal terugbrengpercentage. Ik wil er ook op wijzen dat verschillende 
studies aantonen dat eenmalig cateringmateriaal, zelfs bij hoge inzamel- en 
recyclagegraden, een groot verbruik aan grondstoffen genereert. U kan dit lezen in een 
samenvattend artikel door de OVAM.
6. Op basis van de vaststellingen in het eerste halfjaar nadat de wetgeving in voege trad, 
is er op dit moment geen noodzaak tot aanpassingen aan de regelgeving. 
7. Gezien de sterke groei in materiaal en afwascapaciteit is dit niet voorzien. Een 
specifieke afwijking waarbij kan aangetoond worden dat er geen milieuwinst is in een 
specifieke situatie, kan wel nog aangevraagd worden en zal case per case beoordeeld 
worden.
BIJLAGE
Overzicht aangevraagde en verleende uitzonderingen gebruik herbruikbare bekers op 
festivals en evenementen
