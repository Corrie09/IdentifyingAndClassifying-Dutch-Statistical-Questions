title: Fietssnelweg F20 Halle-Brussel - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2024846
thema link: https://www.vlaamsparlement.be/parlementaire-documenten/schriftelijke-vragen/1794222
SCHRIFTELIJKE VRAAG
nr. 458 
van STIJN BEX
datum: 12 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Fietssnelweg F20 Halle-Brussel  -  Stand van zaken
Fietssnelwegen worden in het Vademecum Fietsvoorzieningen omschreven als intensief 
gebruikte doorgaande fietsroutes met een kwalitatief hoogwaardige infrastructuur 
die fungeren als een ruggengraat voor het bovenlokaal fietsroutenetwerk. Hierdoor wordt 
een bepaalde verwachting gewekt van vlotte doorstroming, aparte bedding, rechtlijnigheid, 
uniforme inrichting, maximale afwezigheid van gelijkgrondse kruispunten, 
voorspelbaarheid van gebruik en inrichting. 
De kwaliteit van een fietssnelweg wordt in belangrijke mate bepaald door de inrichting van 
de kruispunten met andere wegen, die potentiële conflictpunten zijn en aan de basis liggen 
van tijdverlies. Volgens het fietsvademecum moeten beide in de mate van het mogelijke 
worden geminimaliseerd door infrastructurele ingrepen of innovatieve 
verkeerslichtenregelingen.
De fietssnelweg F20 tussen Brussel en Halle is een zeer belangrijke en drukke fietsroute 
voor pendelaars van en naar de hoofdstad. Hij was al populair voor er werken werden 
uitgevoerd. In 2014 werden er dagelijks 496 fietsers geteld. In 2018 waren dat er al meer 
dan dubbel zoveel met 961 fietsers per dag. 
De provincie heropende de fietssnelweg F20 Brussel-Halle twee jaar geleden na een 
grondige renovatie. In overleg met de gemeenten langs de route werd besloten op 
kruispunten dynamische verkeerslichten te installeren of voorrang te verlenen aan fietsers. 
Na uitvoerig overleg tussen de provincie en de gemeente Sint-Pieters-Leeuw koos de 
gemeenteraad van Sint-Pieters-Leeuw ervoor om fietsers voorrang te geven op het 
kruispunt ter hoogte van het Sasplein in Ruisbroek. Echter, slechts twee maanden later 
trok de burgemeester de beslissing in, na advies van de politie dat het te gevaarlijk was. 
Er was één licht ongeval voorgevallen.
Op verzoek van een petitie van bezorgde burgers en de Fietsersbond is de dienst Mobiliteit 
van de provincie Vlaams-Brabant toen een onderzoek gestart. Uit de resultaten blijkt dat 
de meest geschikte oplossing is om fietsers opnieuw voorrang te verlenen.
Ook de gemeente Sint-Pieters-Leeuw voerde een evaluatie uit, die concludeerde dat het 
behouden van de voorrang voor de fietssnelweg, zoals momenteel geïmplementeerd, de 
meest geschikte oplossing is.
In mijn schriftelijke vraag nr. 1398 van 8 juni 2022 vroeg ik naar de context en details van 
de kruispunten ter hoogte van het Sasplein in Ruisbroek (Sint-Pieters-Leeuw) en met de 
Stationsstraat ter hoogte van de sluis in Lot (Beersel) met de F20-fietssnelweg tussen Halle 
en Brussel. Uit het antwoord bleek dat:
- het kruispunt nog niet voldeed aan alle aanbevelingen voor een volwaardige 
fietssnelweg, waardoor verdere opvolging moest plaatsvinden in samenwerking met 
Sint-Pieters-Leeuw,
- het implementeren van een slim verkeerslicht een mogelijke oplossing was,
- en dat er nog geen fietsherstelpunten langs de route geïnstalleerd werden, maar dat die 
kwestie indien nodig ging besproken worden op de projectstuurgroep.
1. Heeft de minister zicht op het huidige aantal fietsers, in beide richtingen, die dagelijks 
gebruikmaken van de fietsroute F20 Halle-Brussel?
2. Over de resultaten van het onderzoek:
a) Wat is het standpunt van de minister met betrekking tot de resultaten van het 
onderzoek dat aantoont dat het verlenen van voorrang aan fietsers de meest 
geschikte oplossing is voor de fietssnelweg F20 tussen Brussel en Halle?
b) Kan de minister uitleggen hoe de evaluatie van de verkeerssituatie en de 
tevredenheid van alle belanghebbenden, met inbegrip van lokale gemeenschappen 
en fietsers, wordt meegenomen in het besluitvormingsproces?
c) Welke stappen zijn genomen om ervoor te zorgen dat de besluitvorming omtrent 
verkeersregeling op de fietssnelweg F20 in overeenstemming is met de richtlijnen 
en normen zoals vastgesteld in het Vademecum Fietsvoorzieningen?
3. Over het kruispunt aan het Sasplein in Ruisbroek (Sint-Pieters-Leeuw):
a) Is de minister op de hoogte van plannen van de provincie om de bevindingen 
van het onderzoek te implementeren en fietsers opnieuw voorrang te verlenen 
op het desbetreffende kruispunt?
b) Welke verdere aanpassingen zijn er gedaan aan het kruispunt?
c) Voldoet de huidige inrichting van het kruispunt aan de richtlijnen rond de 
inrichting van een prioritaire fietsverbinding, zoals een fietssnelweg?
d) Zijn de voorgestelde oplossingen, zoals het implementeren van een slim 
verkeerslicht, toegepast op het kruispunt en zo ja, hebben ze bijgedragen aan 
het verbeteren van de doorstroming en veiligheid van fietsers?
e) Welke andere initiatieven overweegt de minister om de huidige situatie op het 
kruispunt veiliger te maken en de doorstroming van fietsverkeer te bevorderen?
4. Over het kruispunt met de Stationsstraat ter hoogte van de sluis in Lot (Beersel):
a) Welke verdere aanpassingen zijn er gedaan aan het kruispunt?
b) Voldoet de huidige inrichting van het kruispunt aan de richtlijnen rond de 
inrichting van een prioritaire fietsverbinding, zoals een fietssnelweg?
c) Zijn de voorgestelde oplossingen, zoals het implementeren van een slim 
verkeerslicht, toegepast op het kruispunt en zo ja, hebben ze bijgedragen aan 
het verbeteren van de doorstroming en veiligheid van fietsers?
d) Welke andere initiatieven overweegt de minister om de huidige situatie op het 
kruispunt veiliger te maken en de doorstroming van fietsverkeer te bevorderen?
5. Hoe evalueert de minister de tegenstrijdige conclusies van het onderzoek door de 
provincie en de evaluatie door de gemeente?
6. Is er verdere samenwerking geweest tussen Sint-Pieters-Leeuw en Beersel met 
betrekking tot de aanpassingen aan de kruispunten en is er een projectstuurgroep 
opgezet om de kwestie verder te bespreken?
7. a) Zijn er updates over de installatie van fietsherstelpunten langs de F20-
fietssnelweg tussen Halle en Brussel, met name op de locaties van de genoemde 
kruispunten?
b) Beschikt het traject van de fietssnelweg F20 tussen Brussel en Halle over 
fietsherstelpunten?
Zo ja, om de hoeveel meter?
Zo niet, is de minister van plan ze te installeren langs de fietssnelweg F20?
LYDIA PEETERS 
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 458 van 12 januari 2024
van STIJN BEX
1. Van 25/07/2023 tot 25/10/2023 registreerde de teller op deze fietssnelweg dagelijks 
gemiddeld 1.104 fietsbewegingen (totaal in beide richtingen). Op weekdagen was het 
gemiddelde 1.139 fietsers, tijdens de weekends was dat 1.016 fietsers. 
2. Het Vademecum fietsvoorzieningen stelt dat fietsers op een fietssnelweg zoveel 
mogelijk voorrang moeten krijgen, als de omstandigheden dat toelaten. Op een 
fietssnelweg is het doel dus steeds om fietsers maximaal voorrang te verlenen, al 
moet de verkeersveiligheid daarbij steeds gewaarborgd zijn. 
De besluitvorming in verband met een fietssnelweg houdt binnen het kader van een 
projectstuurgroep altijd rekening met de richtlijnen van het Vademecum 
fietsvoorzieningen, maar ook met de specifieke lokale omstandigheden. De resultaten 
van onderzoeken naar verschillende kruispuntoplossingen en de daaruit 
voortvloeiende visies worden verder steeds besproken met de relevante partners, 
waarbij er gestreefd wordt naar een consensus. De provincie Vlaams-Brabant liet ons 
weten dat er over het kruispunt langs de F20 in Ruisbroek/Sint-Pieters-Leeuw in 
oktober 2023 nog met de gemeente, de politie, de Fietsersbond en de provincie werd 
overlegd. 
Het onderzoek waarnaar in de vraag verwezen wordt, werd uitgevoerd door de 
provincie Vlaams-Brabant. Voor meer details over het onderzoek en de lopende 
gesprekken met de verschillende partners verwijs ik daarom naar de provincie, als 
trekker van dit project.
3. De provincie laat weten dat uit het provinciaal onderzoek van de afgelopen twee jaar 
blijkt dat een fietsoversteek in de voorrang naar veiligheid en doorstroming nog 
steeds de beste kruispuntopstelling is voor het kruispunt in Ruisbroek, mits 
bijkomende maatregelen om de oversteek veilig te laten verlopen. De resultaten van 
dat onderzoek werden in een overleg in oktober 2023 door de provincie toegelicht 
aan o.a. de gemeente Sint-Pieters-Leeuw. Ook de gemeente Sint-Pieters-Leeuw heeft 
een onderzoek gevoerd naar de voorrangsregeling op dit kruispunt en heeft die 
resultaten op hetzelfde overleg eveneens aan de partners toegelicht.
Aangezien het hier om een kruispunt met een gemeenteweg gaat, is het in eerste 
instantie aan de gemeente Sint-Pieters-Leeuw om zich verder te beraden over een 
definitieve beslissing en mogelijke maatregelen om de oversteek veiliger te maken, 
die vervolgens met de partners kunnen worden besproken in een nieuwe 
projectstuurgroep. De provincie laat weten dat er sinds de wijziging van de 
voorrangsregeling in 2021 geen aanpassingen meer zijn gebeurd op het terrein. 
4. De inrichting van het kruispunt van de Sashoek in Beersel wordt als definitief 
beschouwd na de installatie van verkeerslichten met detectie in juni 2022. Voor de 
impact van de geplaatste verkeerslichten op de doorstroming en veiligheid van de 
fietsers, verwijs ik door naar de provincie Vlaams-Brabant.
5-6.In oktober 2023 vond er een gesprek plaats over het kruispunt van de F20 in 
Ruisbroek en over de door de provincie en de gemeente gevoerde onderzoeken. Bij 
dat gesprek waren de gemeente Sint-Pieters-Leeuw, de politie, de Fietsersbond en 
de provincie Vlaams-Brabant aanwezig. Er werd na de wijziging van de 
voorrangsregeling op het kruispunt in 2021 geen projectstuurgroep meer 
georganiseerd. Aangezien het hier om een kruispunt met een gemeenteweg gaat, is 
het in eerste instantie aan de gemeente Sint-Pieters-Leeuw om zich verder te 
beraden over een definitieve beslissing en mogelijke maatregelen om de oversteek 
veiliger te maken, die vervolgens met de partners kunnen worden besproken in een 
nieuwe projectstuurgroep.
Over het kruispunt met de Stationsstraat ter hoogte van de sluis in Lot (Beersel) 
werd er in april en mei 2022 overlegd met de provincie, de gemeente en de 
installateurs van de slimme verkeerslichten, naar aanleiding van de installatie. De 
projectstuurgroep voor dit kruispunt vond reeds plaats in 2017-2018. Aangezien de 
huidige inrichting als definitief wordt beschouwd, is er geen nood aan een nieuwe 
projectstuurgroep.
7. In de zomer van 2023 werd het project ‘rustpunten langs de F20’ opgestart door het 
Strategisch project Zennevallei. Daarin wordt door de provincie o.a. bekeken of er 
nog nood is aan fietsherstelpunten langs de F20 en welke locaties daarvoor dan het 
meest geschikt zouden zijn.
