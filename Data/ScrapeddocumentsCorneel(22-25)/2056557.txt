title: Fietspad N12 Westmalle - Sint-Antonius - Heraanleg (2)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2056557
thema link: https://www.vlaamsparlement.be/parlementaire-documenten/schriftelijke-vragen/1813337
SCHRIFTELIJKE VRAAG
nr. 770
van KATRIEN SCHRYVERS
datum: 15 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Fietspad N12 Westmalle - Sint-Antonius  -  Heraanleg (2)
De gemeenten Malle en Zoersel zijn al jaren vragende partij voor de heraanleg van het 
fietspad langs de N12 (Antwerpsesteenweg) tussen het centrum van Westmalle en Sint-
Antonius. Onder meer voor de vele scholieren en personeelsleden van het AZ Sint-Jozef in 
Malle die dagelijks langs die baan fietsen, zou dat een enorme verbetering zijn op het vlak 
van veiligheid.
Voor de aanleg van een nieuw fietspad zijn 216 grondverwervingen nodig, voornamelijk 
stroken uit voortuinen die langs de straat gelegen zijn. In antwoord op mijn meest recente 
schriftelijke vraag hierover (nr. 290 van 28 november 2023) verkreeg ik een stand van 
zaken. Zo waren er op 30 november 2023 98 aktes verleden en waren er 3 akkoorden 
waarvoor de aktes nog verleden moesten worden.
De trage voortgang van de verwervingen hypothekeert een realisatie op korte termijn, hoe 
noodzakelijk ook. Al herhaaldelijk voerden de gemeenten Malle en Zoersel samen met de 
Fietsersbond actie. Recent raakte bekend dat het Agentschap Wegen en Verkeer een 
besluit zou opmaken om de benodigde gronden via de rechtbank te onteigenen wanneer 
geen minnelijke schikking zou kunnen worden bereikt.
In antwoord op mijn schriftelijke vraag nr. 290 van 28 november 2023 vernam ik dat het 
Agentschap Wegen en Verkeer begin december 2023 een verkeersveiligheidsinspectie had 
uitgevoerd om te bekijken welke quick wins er mogelijk zijn in afwachting van de realisatie 
van het grotere investeringsproject. De minister gaf daarbij toelichting over de eventuele 
zaken die het herverdelen van de beschikbare verharde oppervlakte waar dat kan, 
bemoeilijken. Het rapport van de verkeersveiligheidsinspectie zou besproken worden 
binnen een provinciale commissie verkeersveiligheid.
1. Hoeveel akkoorden werden op 1 maart 2024 in totaal al bereikt? Voor hoeveel daarvan 
werd de akte al verleden?
2. Welke bedragen staan daartegenover?
3. Wat is de stand van zaken van de opmaak van een nieuw onteigeningsbesluit dat nodig 
is om onteigeningen eventueel via de rechtbank te laten gebeuren? Tegen wanneer 
zou dat besluit van kracht moeten zijn?
4. Waarom werd niet al eerder een dergelijk besluit opgemaakt?
5. Hoeveel dossiers zijn op 1 maart 2024 lopende waarin een minnelijke schikking geen 
optie lijkt?
6. Wat zijn de bevindingen na het verder onderzoeken van de quick wins die eventueel 
mogelijk zouden zijn om de veiligheid van de fietsers langs de N12 tussen Westmalle 
en Sint-Antonius te verbeteren? Welke opties zijn mogelijk? Binnen welke termijn 
zouden die gerealiseerd kunnen worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 770 van 15 maart 2024
van KATRIEN SCHRYVERS
1-2.Hierop kreeg u reeds antwoord in schriftelijke vraag nr. 767 van 14 maart 2024.
3. Het Agentschap Wegen en Verkeer (AWV) heeft met de gemeente Malle afgesproken 
dat de minnelijke onderhandelingen terug zouden opgestart worden waarbij de 
gemeente een schrijven zou richten aan alle nog te contacteren eigenaars. De 
onderhandelaar zal nu eerst die eigenaars contacteren die snel op een minnelijk 
voorstel willen ingaan. 
Nadat minnelijke akkoorden alle kansen hebben gekregen, zal er een voorlopig MB 
voor onteigening opgemaakt worden. Afhankelijk van het aantal nog openstaande 
dossiers zal dan de onderhandelingsperiode hierop afgestemd worden. Bij het opmaken 
en goedkeuren van een voorlopig MB voor onteigening is de maximum 
onderhandelingsperiode beperkt tot 1 jaar.
Vrijwillige verwerving geniet de voorkeur. Pas nadat minnelijke akkoorden alle kansen 
hebben gekregen, wordt overgegaan tot de juridische onteigeningsprocedure.
4. Een exact cijfer hiervan is niet beschikbaar. De finale houding of het uiteindelijke 
besluit van een eigenaar is niet te voorspellen.
5. Hierop kreeg u reeds antwoord in schriftelijke vraag nr. 767 van 14 maart 2024.
