title: VDAB - Ondersteuning thuiswerkend personeel
thema: Vlaamse administratie
Werk
pdf link: https://docs.vlaamsparlement.be/pfile?id=2011848
thema link: https://www.vlaamsparlement.be/parlementaire-documenten/schriftelijke-vragen/1780454
SCHRIFTELIJKE VRAAG
nr. 66
van BRECHT WARNEZ
datum: 16 november 2023
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
VDAB  -  Ondersteuning thuiswerkend personeel
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …). 
De ondersteuning werd bij besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tegemoetkoming 
in het internetabonnement via een derdebetalersregeling. 
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij VDAB:
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)? 
a) Hoeveel ambtenaren hebben de thuiswerkvergoeding voor internet gekregen? 
Hoeveel hebben andere financiële vergoedingen gekregen? Graag absolute 
aantallen en procentuele aantallen.
b) Welk budget werd daarvoor gereserveerd? Graag een overzicht voor de afgelopen 
drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Welk budget werd daarvoor gereserveerd? Graag een overzicht voor de afgelopen 
drie jaar.
b) Hoeveel ambtenaren hebben de afgelopen jaren van die initiatieven genoten? 
Graag een overzicht van de afgelopen drie jaar.
3. Indien bij VDAB nog geen maatregelen genomen zijn zoals in deelvraag 1, zijn er dan 
extra initiatieven gepland? Graag met vermelding van motivatie alsook van timing en 
budget.
4. Indien bij VDAB nog geen initiatieven genomen zijn over materiële ondersteuning zoals 
in deelvraag 2, zijn er dan extra initiatieven gepland? Graag met vermelding van 
motivatie alsook van timing en budget.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 66 van 16 november 2023
van BRECHT WARNEZ
1. Alle personeelsleden die op basis van hun takenpakket gemiddeld minstens een dag 
per week thuis kunnen werken, ontvangen een forfaitaire internetvergoeding van 20 
euro per maand in overeenstemming met §1 van art. VII 109 VPS sinds de invoering 
van PTOW op 1 juli 2019. In functie van permanentie en dringende interventies zijn er 
een beperkt aantal functies waarvoor VDAB via derdebetalerssysteem het internet thuis 
betaalt, met name IT-medewerkers, helpdeskmedewerkers en webcoaches met een 
gemiddelde tussenkomst van 50€ (inclusief BTW) per personeelslid in het 
internetabonnement. Het gaat om een 100-tal medewerkers in 2022. 
Sinds 2023 ontvangen alle personeelsleden, die op basis van hun takenpakket minstens 
een dag per week thuis kunnen werken, bovenop de voorheen vermelde 
internetvergoeding een forfaitaire thuiswerkvergoeding van 20 euro per maand om 
huisvestingskosten (zoals gas en elektriciteit) te vergoeden. Dit is omwille van het 
sectoraal akkoord 2020-2022.
a) In 2022 hebben 4709 medewerkers of 95% van het totaal aantal medewerkers 
VDAB een internetvergoeding genoten van 20 euro per maand. 
De thuiswerkvergoeding is pas opgestart in 2023 en er is hiervan nog geen 
rapportering beschikbaar. 
b) Zie bijlage 1.
2. VDAB stelt voor alle personeelsleden die op basis van hun takenpakket hybride kunnen 
werken alle nodige ICT-toestellen ter beschikking. Het gaat minstens om een laptop, 
toetsenbord, muis, laptopsteun, headset, laptopslot, smartphone met een 
telefoonabonnement van 30 euro per maand en redelijk gebruik van mobiele data (tot 
gemiddeld 5 GB per maand). 
Naast bovenstaande vergoedingen en werkmateriaal die ter beschikking worden 
gesteld, hebben alle personeelsleden van VDAB momenteel ook de mogelijkheid om 
een bureaustoel en een extra beeldscherm te lenen van VDAB voor de inrichting van 
de thuiswerkplek. VDAB biedt ook de mogelijkheid aan het personeel om refurbished 
of nieuwe kantoorstoelen voor de thuiswerkplek aan te kopen met bedrijfskorting.
Ook via Pluspas (kortingen en voordelen voor de personeelsleden van de Vlaamse 
Overheid aangesloten bij de vzw Sociale Dienst voor het Vlaams Overheidspersoneel) 
kan het personeel materiaal voor inrichting van de thuiswerkplek aankopen met 
korting.
a) Zie bijlage 1. Het bedrag voor 2022 bevat uitsluitend het budget voor de 
smartphone, bel- en datakosten abonnementen (excl. BTW) (zie vraag 2 b).
De gemiddelde kostprijs van een scherm bedraagt ca 180 EUR excl. BTW. De 
beschikbaar gestelde schermen zijn allemaal boekhoudkundig afgeschreven en 
passen in een upgrade-operatie van de schermen op kantoor. Het hergebruik voor 
thuisgebruik past derhalve in het duurzaamheidsbeleid van VDAB.
De gemiddelde kostprijs van een refurbished bureaustoel bedraagt ca 155 EUR excl. 
BTW. De beschikbaar gestelde bureaustoelen werden refurbished aangekocht. De 
keuze van refurbished bureaustoelen voor thuisgebruik past derhalve in het 
duurzaamheidsbeleid van VDAB. 
b) Voor het aantal medewerkers die gebruik maken van ICT-toestellen, zie bijlage 1.
In november 2023 zijn er nog 433 schermen en 731 bureaustoelen actief in gebruik. 
Er is voor deze ondersteuning enkel een rapportering beschikbaar m.b.t. materieel 
dat nog actief in gebruik is.
3. Er zijn geen extra initiatieven gepland.
4. Er zijn geen extra initiatieven gepland.
BIJLAGE
Overzicht
