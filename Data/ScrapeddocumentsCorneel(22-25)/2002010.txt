title: Actieplan tegen schooluitval - Stand van zaken
thema: Onderwijs en Vorming
pdf link: https://docs.vlaamsparlement.be/pfile?id=2002010
thema link: https://www.vlaamsparlement.be/parlementaire-documenten/schriftelijke-vragen/1765817
SCHRIFTELIJKE VRAAG
nr. 8
van HILÂL YALÇIN
datum: 2 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Actieplan tegen schooluitval  -  Stand van zaken
Ik blik graag even terug op de laatste zitting van de commissie vóór de recesperiode. In 
de zitting van 13 juli stelde ik naar aanleiding van het toen net gepubliceerde 
schoolverlatersrapport van VDAB een vraag om uitleg over de problematiek van vroegtijdig 
schoolverlaten en ongekwalificeerde schooluitval. Het rapport stelt duidelijk dat hoe hoger 
het behaalde diploma, hoe meer kans de jongere heeft op een baan.
Ook de omgevingsanalyse van het Departement Onderwijs en Vorming 2024-2029 geeft 
meer inzichten in vroegtijdig schoolverlaten. Het document spreekt op basis van 
administratieve data over een toename van vroegtijdig schoolverlaten tot 12% in het 
schooljaar 2020-2021. Er zijn daarnaast grote verschillen op te merken tussen de 
onderwijsvormen maar er zijn ook verschillen te zien op basis van geslacht, de 
onderwijskansarmoede-indicator (OKI) en woonplaats. Zo verlaten jongens, jongeren die 
thuis met geen enkel gezinslid Nederlands spreken, jongeren waarvan de moeder geen 
diploma hoger onderwijs behaald heeft en jongeren in centrumsteden vaker vroegtijdig de 
schoolbanken. Aanvullend weten we ook dat per jaar schoolse achterstand, de kans op 
vroegtijdig schoolverlaten toeneemt.
Ik denk dat de inzichten uit de omgevingsanalyse nogmaals de nood aan een actieplan 
tegen schooluitval onderbouwen. Ik heb het al meermaals gevraagd in de 
onderwijscommissie, maar steeds wordt de vooropgestelde deadline voor de publicatie van 
het actieplan verschoven. Normaal zou het actieplan al in september 2022 voorgesteld 
worden maar die deadline werd niet gehaald. De minister gaf mee dat hij nog gesprekken 
met de stakeholders diende af te werken zoals met de onderwijsverstrekkers, de 
departementen Werk en Sociale Economie en Welzijn, flankerend onderwijsbeleid, de 
Vlaamse Onderwijsraad (Vlor) en de Sociaal-Economische Raad van Vlaanderen (SERV). 
In de commissievergadering van 13 juli schoof de minister september 2023 als nieuwe 
datum naar voren. Oktober staat al voor de deur en ik heb helaas nog geen actieplan 
gezien.
1. Hebben de gesprekken met de verschillende stakeholders ondertussen 
plaatsgevonden?
2. Wanneer mogen wij eindelijk dat actieplan tegen schooluitval, zoals vermeld in het 
regeerakkoord, verwachten?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 8 van 2 oktober 2023
van HILÂL YALÇIN
Momenteel finaliseer ik mijn actieplan waarmee ik vroegtijdig schoolverlaten wil 
aanpakken. Het is mijn intentie om het plan zo snel mogelijk voor te leggen aan de Vlaamse 
Regering. Ik hoop de Vlaamse volksvertegenwoordiger dan ook binnenkort daarvan op de 
hoogte te kunnen brengen. 
