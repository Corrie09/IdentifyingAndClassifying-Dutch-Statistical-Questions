title: Dienstenchequesector - Grensoverschrijdend gedrag
thema: Werk
pdf link: https://docs.vlaamsparlement.be/pfile?id=2029942
thema link: https://www.vlaamsparlement.be/parlementaire-documenten/schriftelijke-vragen/1791514
SCHRIFTELIJKE VRAAG
nr. 139
van THIJS VERBEURGT
datum: 21 december 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Dienstenchequesector  -  Grensoverschrijdend gedrag
In 2021 paste de Vlaamse Regering het decreet tot bevordering van buurtdiensten en -
banen aan met als doel het mogelijk te maken om gebruikers uit te sluiten die ongepast 
gedrag vertonen ten aanzien van huishoudhulpen. Dat is een belangrijke stap om de 
veiligheid op het werk van huishoudhulpen te garanderen.
1. Hoeveel meldingen ontving de Vlaamse Sociale Inspectie over grensoverschrijdend 
gedrag ten aanzien van huishoudhulpen door dienstenchequegebruikers? Graag de 
cijfers per jaar van 2016 tot en met 2023 en opgedeeld volgens klachten over geweld, 
pesterijen of ongewenst seksueel gedrag.
a) Hoe worden die klachten verder behandeld? Graag de cijfers per jaar van 2016 tot 
en met 2023 en opgedeeld volgens klachten over geweld, pesterijen of ongewenst 
seksueel gedrag.
b) Bij hoeveel van die klachten kon het grensoverschrijdend gedrag bewezen 
worden? Graag de cijfers per jaar van 2016 tot en met 2023 en opgedeeld volgens 
klachten over geweld, pesterijen of ongewenst seksueel gedrag.
c) Hoeveel van die klachten leidden tot een sanctie voor de gebruiker? Graag de 
cijfers per jaar van 2016 tot en met 2023 en opgedeeld volgens klachten over 
geweld, pesterijen of ongewenst seksueel gedrag.
2. Hoeveel gebruikers werden op de zwarte lijst gezet na een klacht over 
grensoverschrijdend gedrag? Graag de cijfers per jaar van 2016 tot en met 2023 en 
opgedeeld volgens klachten over geweld, pesterijen of ongewenst seksueel gedrag.
3. Bij hoeveel gebruikers werd de subsidie teruggevorderd na een klacht over 
grensoverschrijdend gedrag? Graag de cijfers per jaar van 2016 tot en met 2023 en 
opgedeeld volgens klachten over geweld, pesterijen of ongewenst seksueel gedrag.
4. Hoeveel dienstenchequebedrijven kregen ook een sanctie of waarschuwing na een 
vaststelling van grensoverschrijdend gedrag door een klant ten opzichte van een 
huishoudhulp? Graag de cijfers per jaar van 2016 tot en met 2023 en opgedeeld 
volgens klachten over geweld, pesterijen of ongewenst seksueel gedrag.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 139 van 21 december 2023
van THIJS VERBEURGT
1. In de gevraagde periode heeft de Vlaamse Sociale Inspectie 1 klacht ontvangen voor 
grensoverschrijdend gedrag. Deze klacht werd op vraag van de indiener terug 
ingetrokken. 
Er is dus bijgevolg geen enkele klacht die bewezen werd en leidde tot een sanctie voor 
de gebruiker.
2. Er zijn de afgelopen jaren bijgevolg geen gebruikers geschorst wegens geweld, 
pesterijen of ongewenst seksueel gedrag ten aanzien van de huishoudhulp.
3. Er is dus ook nog geen terugvordering opgelegd naar aanleiding van geweld, pesterijen 
of ongewenst seksueel gedrag ten aanzien van de huishoudhulp. Sowieso kan een 
terugvordering enkel opgelegd worden indien de wettelijke of reglementaire 
voorwaarden niet werden gerespecteerd en indien de subsidie ten onrechte werd 
toegekend. 
4. Er zijn in de gevraagde periode geen dienstenchequebedrijven die een sanctie of 
waarschuwing kregen naar aanleiding van een vaststelling van grensoverschrijdend 
gedrag.
Los van mijn antwoorden op uw vragen, wordt vanuit de vormingsfondsen van de sector 
ingezet op de weerbaarheid van de dienstenchequemedewerkers. Welk gedrag van de 
gebruiker is gepast? Welk gedrag is ongepast? En vooral: welk gedrag dient gemeld te 
worden aan de werkgever en/of het meldpunt bij inspectie. 
