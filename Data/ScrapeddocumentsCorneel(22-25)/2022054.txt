title: N9 Gent-Palinghuizen-Brugsevaart - Veiligheid fietsbrug Westerringspoor (blauw brugje)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022054
thema link: https://www.vlaamsparlement.be/parlementaire-documenten/schriftelijke-vragen/1783665
SCHRIFTELIJKE VRAAG
nr. 298
van STIJN DE ROO
datum: 30 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
N9 Gent-Palinghuizen-Brugsevaart  -  Veiligheid fietsbrug Westerringspoor (blauw brugje)
In mijn schriftelijke vragen nr. 532 van 13 januari 2021 en nr. 299 van 25 november 2022 
informeerde ik naar de heraanleg van de N9 in Gent Palinghuizen - Brugsevaart. In die 
laatste vraag informeerde ik, aangezien de heraanleg van de N9 op de lange baan wordt 
geschoven, naar een oplossing op korte termijn voor de gevaarlijke fietsbrug 
Westerringspoor, bij het ‘blauwe brugje’. In mijn schriftelijke vraag nr. 1324 van 6 juni 
2023 informeerde ik opnieuw naar de stand van zaken van de onteigeningen, de timing 
voor de heraanleg van de N9 en naar oplossingen op korte termijn, zoals de eventuele 
aanpassing van de cyclus van de verkeerslichten - eventueel enkel tijdens de spitsuren - 
zodat de fietsers voldoende tijd krijgen om over te steken, waarop de minister antwoordde: 
“Deze verkeerslichtenregeling is dynamisch opgebouwd. De fietsers hebben inderdaad 
minimaal 8s groen, maar dit kan verlengd worden tot 25s wat ruim voldoende is. Er zijn 
geen wijzigingen voorzien.”
De oversteekplaats wordt te vaak geblokkeerd door automobilisten. Daardoor kunnen geen 
of te weinig fietsers oversteken in de voorziene 8 seconden, met onnodige extra 
wachttijden voor actieve weggebruikers als gevolg. Het leidt bovendien tot gevaarlijke 
situaties, omdat auto's doorrijden terwijl fietsers en voetgangers al groen licht hebben. 
Dat kan eenvoudig opgelost worden door een bord te plaatsen dat vraagt om de 
oversteekplaats vrij te houden. Een andere suggestie is om de verkeerslichten tijdens de 
ochtendspits dynamisch te maken. Gezien de filevorming op de N9, zal dat vermoedelijk 
geen impact hebben op filevorming. 
Ik stel deze vraag in opvolging van mijn eerdere schriftelijke vragen.
1. Waarom werd de cyclus van de verkeerslichten nog niet aangepast van 8s naar 25s 
(wat volgens de minister mogelijk is, zoals ze antwoordde op mijn schriftelijke vraag 
nr. 1324 van 6 juni 2023)? 
2. Overweegt de minister alsnog de cyclus van de verkeerslichten aan te passen van 8s 
naar 25s, zodat de fietsers voldoende tijd krijgen om over te steken? Zo ja, op welke 
termijn kan dat gerealiseerd worden? Zo niet, waarom niet?
3. Overweegt de minister een gebodsbord “Houd de oversteekplaats vrij!” te laten 
plaatsen voor de automobilisten? Zo ja, op welke termijn kan dat gerealiseerd worden? 
Zo niet, waarom niet?
4. Overweegt de minister om de verkeerslichten tijdens de ochtendspits dynamisch te 
maken zodat het licht op groen springt zodra een fietser wordt gedetecteerd? Zo ja, 
op welke termijn kan dat gerealiseerd worden? Zo niet, waarom niet?
5. Wat is ondertussen de stand van zaken van de onteigeningen?
6. Is er ondertussen al zicht op de heraanleg van de N9? Zo ja, wat is de timing? Zo niet, 
wanneer wordt er een beslissing genomen over de timing van die heraanleg?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 298 van 30 november 2023
van STIJN DE ROO
1. De groenverlenging voor de fietsers tot 25s werkt dynamisch en werd in dienst gesteld 
op 17 juni 2010.
2. Zie het antwoord op deelvraag 1.
3. Een dergelijk verkeersbord is niet opgenomen in de Belgische wetgeving. Daarenboven 
is het volgens artikel 14.2 van de wegcode niet toegelaten om een kruispunt op te 
rijden wanneer het verkeer zodanig belemmerd is dat men waarschijnlijk op het 
kruispunt zou moeten stoppen en aldus het dwarsverkeer zou hinderen of beletten.
4. Een automatische detectie van fietsers blijkt op heden nog niet 100% betrouwbaar, 
waardoor er bij proeflocaties altijd ook een drukknop wordt geplaatst. In de komende 
werken aan de oversteek kan dit overwogen worden. De plannen voor de 
verkeerslichtenregeling zijn nog niet afgewerkt.
5. Er zijn 6 van de 19 innemingen gerealiseerd. 
6. De heraanleg van de N9 zal ten vroegste in 2027 starten. Hiervoor zijn een aantal 
redenen: het gebruik van de N9 als omleidingsweg/alternatief voor een aantal grote 
wegeniswerken in de buurt (herbouwen Meulestedebrug, heraanleg Wiedauwkaai …), 
het project voor de ombouw van de R4WO waarbij ter hoogte van de afrit R4 een 
fietstunnel zal worden gebouwd waarop het fietspad uit het project N9 moet aansluiten, 
en werken van De Watergroep aan het spaarbekken in Kluizen waardoor kritieke 
leidingen (o.a. langs de N9) in dienst moeten blijven waardoor deze dus niet kan 
verplaatst worden in het kader van de rioleringswerken op de N9.
