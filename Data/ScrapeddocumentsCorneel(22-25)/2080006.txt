title: Ventilus, Lus van Henegouwen en Boucle du Hainaut - Besluitvormingsprocessen
thema: Ruimtelijke ordening
pdf link: https://docs.vlaamsparlement.be/pfile?id=2080006
thema link: https://www.vlaamsparlement.be/parlementaire-documenten/schriftelijke-vragen/1836599
SCHRIFTELIJKE VRAAG
nr. 58
van CARMEN RYHEUL
datum: 31 oktober 2024
aan JO BROUNS
VLAAMS MINISTER VAN OMGEVING EN LANDBOUW
Ventilus, Lus van Henegouwen en Boucle du Hainaut  -  Besluitvormingsprocessen
Het Vlaamse Ventilus- en Lus van Henegouwen-project, moet samen met het Waalse 
Boucle du Hainaut-project tegen 2030 een robuust hoogspanningsnetwerk vormen in de 
provincies West-Vlaanderen en Henegouwen.
In het antwoord op mijn schriftelijke vraag nr. 106 van 8 november 2023 beklemtoonde 
de toenmalige minister van Omgeving, Zuhal Demir, expliciet dat de 
besluitvormingsprocessen van die drie hoogspanningslijnprojecten optimaal op elkaar 
afgestemd moeten worden. Tevens stelde de minister dat in de toekomst na elke 
procesfase intensief overleg en gegevensuitwisseling moest plaatsvinden tussen de 
Vlaamse minister van Omgeving en diens ambtsgenoot uit het Waalse Gewest, alsook 
tussen hun respectievelijk bevoegde overheidsdiensten.
De Vlaamse Regering koos intussen al voor de verkiezingen van 9 juni 2024 voor een 
bovengronds Ventilus- en Lus van Henegouwen-project op wisselstroom.
In Wallonië werd de beslissing over voormelde verkiezingen getild. Uit een RTBF-
persbericht blijkt echter dat de Waalse regering daarover recentelijk de gesprekken en 
onderhandelingen heeft heropgestart, waarbij het in Wallonië blijkbaar nog alle kanten uit 
kan qua keuze van type hoogspanningslijn (ondergronds of bovengronds) en stroom 
(gelijkstroom of wisselstroom). [1]
1. Hoeveel keer, in het kader van welke procesfasen en op welke data heeft er over deze 
hoogspanningsprojecten sinds 8 november 2023 overleg plaatsgevonden tussen 
respectievelijk de Vlaamse minister van Omgeving en diens Waalse ambtsgenoot, 
alsook tussen hun bevoegde administraties? Welke resultaten of conclusies hebben elk 
van die overlegmomenten opgeleverd? Graag een schematisch overzicht. Wanneer 
blijkt dat er tot op heden nog geen enkel significant overleg plaats heeft gevonden, 
wat was daarvan dan de oorzaak?
2. Waarom heeft de Vlaamse Regering niet gewacht met een definitieve beslissing over 
Ventilus en de Lus van Henegouwen tot ook in Wallonië deze fase in het 
besluitvormingsproces zou zijn bereikt?
3. Wat zal er gebeuren wanneer de Waalse Gewestregering kiest voor een totaal ander 
type hoogspanningsverbinding (i.c. ondergronds op gelijkstroom) dan Vlaanderen in 
het Ventilus- en het Lus van Henegouwen-dossier (i.c. bovengronds op wisselstroom)? 
Zal dergelijke tegenstrijdige beslissing leiden tot aanzienlijke meerkosten in de aanleg 
van dit hoogspanningsnetwerk? Zo ja, met welke meerkosten zal men desgevallend 
rekening moeten houden, op hoeveel worden die meerkosten geraamd en welke partij 
zal voor die kosten moeten opdraaien?
4. Tegen wanneer verwacht de minister een definitieve keuzebeslissing vanuit Wallonië 
qua stroom- en hoogspanningstype voor het Waalse Boucle du Hainaut-project? Vond 
over die timing al overleg plaats met diens Waalse ambtsgenoot? Zo niet, waarom 
niet?
5. Intussen is het eind 2024. 
Acht de minister het nog realistisch dat het Waalse Boucle du Hainaut-project alsnog 
tegen 2030 volledig operationeel zal zijn? Zo niet, welke impact zal een niet-tijdige 
realisatie van het Waalse luik van dit hoogspanningsnetwerk hebben op het Vlaamse 
Ventilus- en Lus van Henegouwen-project?
6. Kan de minister een overzicht geven van alle gerechtelijke en administratiefrechtelijke 
procedures die voor respectievelijk enerzijds rechtbanken en hoven, en anderzijds 
administratieve rechtscolleges met betrekking tot Ventilus werden ingeleid, alsook wat 
de huidige stand van zaken van al die procedures is, en wanneer in deze zaken een 
einduitspraak verwacht mag worden?
[1] Zie https://www.rtbf.be/article/boucle-du-hainaut-francois-desquesnes-les-engages-
de-critique-a-gestionnaire-11436187.
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 58 van 31 oktober 2024
van CARMEN RYHEUL
1. Op 22 april 2024 vond een digitaal overleg plaats tussen het administratieve planteam, 
Elia, de betrokken Waalse administratie en het studiebureau betrokken bij de Waalse 
procedure. Hierbij werd van beide kanten een stand van zaken in de procedure 
toegelicht. Er werd besproken op welke manier beide procedures inhoudelijk op elkaar 
kunnen worden afgestemd, rekening houdend met de verschillende procedure, 
verschillende aanpak van het onderzoek en een verschillende graad van detail. Er werd 
afgesproken dat op moment er inzicht is in het milieu-effectenonderzoek voor het 
GRUP Lus van Henegouwen er opnieuw zal worden samengezeten om te kijken of dit 
verschillend is van de resultaten in Wallonië en wat de volgende stappen zijn. Er wordt 
ingeschat dat eind 2024/begin 2025 voldoende informatie beschikbaar zal zijn om 
opnieuw hierover samen te zitten. Bijkomend plan ik een overleg met mijn collega, de 
in het Waalse gewest bevoegde minister, om onder andere hierover samen te zitten. 
2. De procedure in Vlaanderen die moet gevolgd worden, is deze voor de opmaak van 
een gewestelijk ruimtelijk uitvoeringsplan. De verschillende stappen zijn decretaal 
omschreven in de VCRO. In Wallonië moet een andere procedure gevolgd worden – 
daar volstaat een gewestplanherziening en dit volgt een andere procedure met andere 
procedurestappen, andere actoren en een verschillende rol voor de administratie. Het 
is dan ook logisch dat beide processen qua procedure en timing niet 100% op elkaar 
afgestemd kunnen worden. Inhoudelijk worden de elementen uit beide processen wel 
onderzocht en meegenomen (zie vraag 1). 
Voor wat betreft het dossier Lus van Henegouwen heeft de Vlaamse Regering enkel 
nog maar beslist over de startnota. Dit is nog maar de eerste stap in de procedure 
waarbij opgelijst werd welke alternatieve tracés onderzocht zullen worden. Dit werd 
aan het brede publiek voorgelegd. Er is dus nog niet beslist over een definitief tracé. 
Ik zie dan ook geen reden waarom de Vlaamse Regering zou moeten gewacht hebben 
om de procedure voor het GRUP Lus van Henegouwen op te starten.
3. Zoals u op eerdere vragen rond technologie door minister Demir werd geantwoord, 
hebben alle onderzoeken aangetoond dat ondergronds op gelijkstroom niet mogelijk 
is binnen de voorziene planhorizon. Deze technologie zou pas beschikbaar zijn in het 
decennium na 2030. Het zou me dan ook verbazen, moest de Waalse Regering voor 
een andere technologische optie kiezen. Ik ga ervanuit dat er dus geen tegenstrijdige 
beslissing zal worden genomen. Het is dan ook te vroeg om reeds te spreken over 
meerkosten en partijen die daarvoor zouden moeten opdraaien. 
4. Op dit moment is mijn administratie de input van de participatieperiode over de 
startnota (waaronder ook het advies van de Waalse collega’s) aan het verwerken. Ik 
schat in dat voor het einde van het jaar deze scopingnota zal worden gepubliceerd en 
dat begin 2025 een voorontwerp van GRUP aan een plenaire vergadering zal kunnen 
worden voorgelegd voor advies. In het kader daarvan zal eveneens formeel advies 
gevraagd worden aan de Waalse Regering. Mijn administratie zal bij het tot stand 
komen van het voorontwerp contact nemen met de Waalse administraties en de 
betrokken studiebureau’s om inhoudelijk de onderzoeken naast elkaar te leggen en 
informatie uit te wisselen. Bijkomend plan ik een overleg met mijn collega, de in het 
Waalse gewest bevoegde minister, om onder andere hierover samen te zitten.
5. Dit is een vraag die u aan Elia moet stellen. Mijn administratie doet er alles aan om de 
procedure voor het GRUP Lus van Henegouwen (het deel van Boucle du Hainaut) zo 
snel mogelijk en rekening houdend met de in het decreet voorziene wettelijke 
termijnen te doorlopen. Ik ga ervanuit dat de Waalse administratie eveneens hetzelfde 
doet. De niet-tijdige realisatie van het Waalse luik van dit hoogspanningsnetwerk zal 
geen impact hebben op het Ventilus-project. 
6. Op dit moment werden er 25 procedures aangespannen tegen het GRUP Ventilus. Het 
gaat om 5 schorsings- en vernietigingsprocedures en 20 vernietigingsprocedures. 
Hieronder kan het overzicht teruggevonden worden.
vzw Involte Verzoek tot vernietiging én schorsing
Verleden e.a. Verzoek tot vernietiging én schorsing
Vandamme e.a. Verzoek tot vernietiging én schorsing
Vandaele e.a. Verzoek tot vernietiging én schorsing
Vzw Groen Verzoek tot vernietiging én schorsing
NV Skyline Communications Verzoek tot vernietiging
Werlo BV e.a. Verzoek tot vernietiging
NV Brighteye e.a. Verzoek tot vernietiging
BV White & Moore Stables Verzoek tot vernietiging
Deleersnyder e.a. Verzoek tot vernietiging
Desmet e.a. Verzoek tot vernietiging
Burgerplatform E403 e.a. Verzoek tot vernietiging
Snaet Verzoek tot vernietiging
Gemeente Zedelgem Verzoek tot vernietiging
Gemeente Oostkamp Verzoek tot vernietiging
Gemeente Ardooie Verzoek tot vernietiging
Gemeenten Wingene en Lichtervelde Verzoek tot vernietiging
Gemeente Deerlijk Verzoek tot vernietiging
Stad Izegem en CBS Izegem Verzoek tot vernietiging
Stad Waregem Verzoek tot vernietiging
Gemeente Lendelede Verzoek tot vernietiging
Stad Roeselare Verzoek tot vernietiging
Gemeente Jabbeke Verzoek tot vernietiging
Gemeente Ledegem Verzoek tot vernietiging
Stad Harelbeke Verzoek tot vernietiging
In het kader van de schorsingsprocedures werd door de auditeur geadviseerd om niet 
tot schorsing over te gaan. Ik verwacht dat de raad van state hierover een uitspraak 
doet tegen het einde van dit jaar. Ik heb geen zicht op de timing voor de 
vernietigingsprocedures. Er bestaan hier immers geen richtinggevende of bindende 
termijnen voor. 
