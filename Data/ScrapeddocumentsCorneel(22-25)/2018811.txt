title: Aanpak zwarte verkeerspunten - Kruispunt Buiten Boninvest, Buiten Gentpoortvest, Generaal Lemanlaan, Gentpoortstraat en Gentpoortvest Brugge
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018811
thema link: https://www.vlaamsparlement.be/parlementaire-documenten/schriftelijke-vragen/1782398
SCHRIFTELIJKE VRAAG
nr. 274
van MAAIKE DE VREESE
datum: 24 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Aanpak zwarte verkeerspunten  -  Kruispunt Buiten Boninvest, Buiten Gentpoortvest, 
Generaal Lemanlaan, Gentpoortstraat en Gentpoortvest Brugge
Sinds 2018 werkt Vlaanderen met een dynamische lijst van gevaarlijke punten. De lijst 
wordt jaarlijks geactualiseerd en is gebaseerd op de meest recente ongevallencijfers. Elk 
verkeerspunt waar in de afgelopen drie jaar minstens drie ongevallen zijn gebeurd, kan op 
de dynamische lijst opgenomen worden. Daarbij wordt, afhankelijk van de ernst van het 
ongeval en het aantal slachtoffers, een score berekend. Bedraagt de score minstens 15, 
dan wordt de locatie als gevaarlijk beschouwd. De zwarte verkeerspunten worden verder 
ingedeeld in vijf categorieën. Het kruispunt Buiten Boninvest, Buiten Gentpoortvest, 
Generaal Lemanlaan, Gentpoortstraat en Gentpoortvest, werd dit jaar opgenomen in de 
nieuwe dynamische lijst.
In haar antwoord op mijn schriftelijke vraag nr. 1381 van 13 juni 2023 gaf de minister aan 
dat dit punt enkel veiliger kan worden gemaakt door een conflictvrije groenfase. Daardoor 
moest de fietsopstelstrook in de Generaal Lemanlaan (N337) uitgebreid worden door boven 
het Zuidervaartje bijkomende ruimte te creëren, wat een verlenging vraagt van de 
onderliggende kokers. Uit terreinonderzoeken blijkt dat de kokers van het Zuidervaartje 
ook deels gerenoveerd moeten worden. 
Daarom stel ik graag volgende opvolgingsvragen.
1. Hoeveel ongevallen zijn er in de periode 2020-2023 gebeurd op die locatie? Kan de 
minister een overzicht geven van het type ongevallen? Kan zij een overzicht geven per 
jaar? Kan zij een overzicht geven van de verschillende types weggebruikers (fietsers, 
voetgangers, personenwagens, vrachtwagens enzovoort)? 
2. Kan de minister extra toelichting geven over het dossier? Kan zij de huidige stand van 
zaken geven van de voorbereidende stappen? Welke stappen werden al gezet om het 
punt veiliger te maken?
3. Kan de minister een overzicht geven van de volgende stappen in het dossier: fasering, 
timing, planning en de verschillende processen? Wanneer zullen de werken worden 
aangevat? Wanneer zullen de werken worden gerealiseerd? Wat is de kostprijs om het 
punt aan te pakken?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 274 van 24 november 2023
van MAAIKE DE VREESE
1. In onderstaande tabel is een overzicht terug te vinden van de letselongevallen tot 2021 
die bij het Agentschap Wegen en Verkeer (AWV) bekend zijn. De cijfers zijn aangevuld 
met de letselongevalgegevens van 2022 en 2023 (tot september), aangeleverd door 
de lokale politie. In de cijfers aangeleverd door de politie werden geen detailgegevens, 
waaronder de opsplitsing naar type weggebruiker, meegegeven.
2-3.Het uitbreiden van de fietsopstelstrook in de Generaal Lemanlaan (N337) met de 
verlenging en renovatie van de onderliggende kokers en de vernieuwing van de 
riolering in de Generaal Lemanlaan, “kleine” Generaal Lemanlaan, Nijverheidsstraat 
en in de Blekerijstraat t.h.v. huisnummer 2 is een gezamenlijk project van het AWV, 
de stad Brugge en Farys. In samenwerking met studiebureaus en labo’s werden 
voorbereidende terreinonderzoeken en technische studies verricht om zo te komen tot 
een ontwerp zowel voor de indeling van het kruispunt en bijhorende lichtenregeling, 
de renovatie van de kokers als de riolering. Dat werd afgestemd met de 
nutsmaatschappijen in het kader van de noodzakelijke verplaatsingen van de 
nutsleidingen. 
Het ontwerp werd op 8 november 2023 voorgesteld aan de buurtbewoners, onder 
meer ter voorbereiding van het openbaar onderzoek dat in 2024 in het kader van de 
omgevingsvergunningsaanvraag wordt verwacht. Het rioleringsontwerp wordt op dit 
moment bijgestuurd in verband met het opvangen van de regenwaterafvoer (R.W.A.) 
komende van Assebroek en de benodigde infiltratie- en bufferingsvoorzieningen, 
waarna de omgevingsvergunningsaanvraag kan worden ingediend en de raming 
gefinaliseerd. De uiteindelijke planning en fasering kunnen pas definitief vastgeklikt 
worden na het aanstellen van een aannemer en het definitief verkrijgen van een 
omgevingsvergunningsaanvraag.

