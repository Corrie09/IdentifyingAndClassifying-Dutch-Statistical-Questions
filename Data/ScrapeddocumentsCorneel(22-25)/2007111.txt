title: VerdienWijzer - Evaluatie
thema: Landbouw
Visserij
pdf link: https://docs.vlaamsparlement.be/pfile?id=2007111
thema link: https://www.vlaamsparlement.be/parlementaire-documenten/schriftelijke-vragen/1773137
SCHRIFTELIJKE VRAAG
nr. 35
van JORIS NACHTERGAELE
datum: 19 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
VerdienWijzer  -  Evaluatie
Eind 2021 werd door het Instituut voor Landbouw-, Visserij- en Voedingsonderzoek (ILVO) 
de langverwachte VerdienWijzer gelanceerd, met als doel de Vlaamse landbouwer op een 
objectieve manier bij te staan in zijn of haar zoektocht naar duurzame verdienmodellen. 
Op mijn schriftelijke vraag nr. 409 van 18 februari 2022 gaf voormalig landbouwminister 
Hilde Crevits al meer uitleg en cijfers inzake de VerdienWijzer. Uit datzelfde antwoord bleek 
dat de VerdienWijzer continu geëvalueerd wordt. 
1. Hoeveel keer werd de VerdienWijzer gebruikt in 2022? Graag een overzicht per maand.
2. Hoeveel keer werd de VerdienWijzer gebruikt in 2023? Graag een overzicht per 
maand. 
3. Hoe evalueert de minister de cijfers?
4. Hoeveel demo’s werden door ILVO georganiseerd in 2022 en wanneer?
5. Hoeveel demo’s werden door ILVO georganiseerd in 2023 en wanneer? 
6. In maart 2022 werd de eerst genoemde verbeterlijst besproken met de actoren. 
Welke prioriteiten werden toen vooropgesteld voor de verdere ontwikkeling van de 
VerdienWijzer? Welke prioritaire verbeterpunten werden geïmplementeerd?
7. In het najaar van 2022 zou een nieuwe versie van de VerdienWijzer gelanceerd 
worden. 
Werd die ondertussen gelanceerd? Wat zijn de grote verschillen?
8. Werd er dit jaar ook al een verbeterlijst opgesteld? Zo ja, werd die besproken met de 
actoren? Wat zijn de bevindingen/verbeterpunten?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 35 van 19 oktober 2023
van JORIS NACHTERGAELE
1. Bijlage 1 geeft een overzicht per maand van het aantal gebruikers. In 2022 werden 
711 nieuwe gebruikers geregistreerd.
2. Het aantal gebruikers per maand in 2023 (tot en met 22 oktober) is weergegeven in 
bijlage 2. In 2023 werden in totaal 483 nieuwe gebruikers geregistreerd.
3. De cijfers tonen aan dat twee jaar na de lancering de tool nog veelvuldig wordt 
geconsulteerd en nog steeds nieuwe gebruikers de weg ernaar vinden.
4. Er werden in 2022 vijf demo’s georganiseerd tijdens volgende momenten:
13 januari starterscursus Agro-Ecologie;
22 februari masterclass agroforestry;
16 juni infomarkt landbouwverbreding provincie Oost-Vlaanderen;
26 oktober slotvergadering VLAIO project biologische serretelers;
13 december studiedag veehouderij in transitie.
5. In 2023 werden er drie demo’s georganiseerd tijdens volgende momenten:
6 februari B-cursus biologische landbouw;
24 februari gastcollege Universiteit Gent;
9 mei studienamiddag varkensonderzoek.
6. Op basis van de verbeterlijst werd gewerkt rond drie prioriteiten:
1) Het identificeren van ontbrekende tegels in de VerdienWijzer, waaronder 
componenten van natuur-inclusieve verdienmodellen.
2) De validatie van de resultatenpagina, met focus op de waarde-thema’s. Gebruikers 
aansporen en leren denken in termen van waarden moet 1 van de 
hoofddoelstellingen van de tool worden.
3) Het linken van kosten, opbrengsten, subsidies, wetgeving en vergunningen aan 
bestaande tegels in de VerdienWijzer.
Uit de analyse van deze prioriteiten bleek dat een grote ingrijpende aanpassing van de 
VerdienWijzer nodig is, op vraag van vele actoren. Zo moet het concept van waarde 
meer prominent in de tool naar voor komen. In de huidige versie van de VerdienWijzer 
is dit enkel een onderdeel van de resultatenpagina op het einde van de workflow. 
Daarnaast wordt de impact van een specifieke verandering aan het verdienmodel op 
verschillende aspecten (zoals bijvoorbeeld de creatie van waarde) vandaag nog te 
weinig belicht. Dit alles impliceert dat de tool opnieuw volledig gecodeerd moet 
worden.
De voorbije periode lag de focus op het conceptueel uitdenken van deze verandering 
aan de tool, zonder deze evenwel te implementeren. Deze aanpassingen zullen naar 
de mening van de gebruikers, de relevantie van de tool sterk verhogen en ook het 
effectieve gebruik van de tool dus verhogen.
7. Tijdens het opstellen van de prioriteitenlijst (beschreven in het antwoord op de vorige 
vraag) werd duidelijk dat een meer ingrijpende aanpassing opportuun is. Deze 
verandering vraagt tijd. Om die reden werd voorlopig nog geen nieuwe versie 
gelanceerd. De focus van het werk rond de VerdienWijzer lag het voorbije jaar op de 
conceptuele uitwerking van de beoogde ingrijpende verandering aan de tool. Kleinere 
aanpassingen, zoals bijvoorbeeld het toevoegen van componenten van natuur-
inclusieve verdienmodellen, zullen samen met deze grotere aanpassing gebeuren.
8. De verbeterlijst wordt continu aangevuld, gevoed door gesprekken met gebruikers. Alle 
verworven feedback wordt geanalyseerd om tot een algemene evaluatie te komen. Het 
concept van de ingrijpende verandering zal daarbij ook met de actoren worden 
besproken.
BIJLAGEN
1.Aantal gebruikers van de VerdienWijzer per maand voor het jaar 2022
2. Aantal gebruikers van de VerdienWijzer per maand voor het jaar 2023 (t.e.m. 22 
oktober)
