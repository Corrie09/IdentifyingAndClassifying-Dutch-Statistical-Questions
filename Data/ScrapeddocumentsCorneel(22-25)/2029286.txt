title: Stijgende studiekosten - Maatregelen
thema: Onderwijs en Vorming
pdf link: https://docs.vlaamsparlement.be/pfile?id=2029286
thema link: https://www.vlaamsparlement.be/parlementaire-documenten/schriftelijke-vragen/1791944
SCHRIFTELIJKE VRAAG
nr. 223
van JOHAN DANEN
datum: 5 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Stijgende studiekosten  -  Maatregelen
Half november 2023 verscheen in de pers een artikel over de stijgende studiekosten. De 
Vrije Universiteit Brussel (VUB) had gemerkt dat de vraag naar financiële ondersteuning 
door studenten was toegenomen. Voor veel studenten bleek de bestaande studietoelage 
ontoereikend te zijn om alle gestegen studiekosten te betalen. Die stijgende vraag naar 
financiële ondersteuning is niet nieuw: de dienst Studentenstatuut & Studiefinanciering 
van de VUB ziet een stijging in de contactnames sinds 2018. In 2021-2022 ging het om 
een stijging van 16 procent, in 2022-2023 om een stijging van 7 procent.
Dat die problematiek niet nieuw is, bleek vorig najaar al. Toen lieten de sociale diensten 
van de universiteiten weten dat zij tot 50 procent meer hulpbehoevende studenten over 
de vloer kregen. Daarbij viel op dat er ook veel studenten uit middenklassegezinnen om 
hulp kwamen vragen. De onderzoeksgroep van de hogeschool Thomas More, CEBUD, 
becijferde dat het academiejaar 2022-2023 minstens 15.346 euro zou gaan kosten, wat 
een stijging was van 1243 euro ten opzichte van het academiejaar 2021-2022. De grootste 
prijsstijging werd daarbij veroorzaakt door de sterk gestegen huurprijzen voor koten. Maar 
ook de gestegen prijzen voor voeding en studiematerialen drijven de studiekosten verder 
naar boven. Als toemaatje stegen ook de inschrijvingsgelden met 11%.
Uit een bevraging van het Leuvense studentenblad Veto bleek dat vorig jaar 10 procent 
van de studenten alle kosten - eten, kledij, inschrijvingsgeld, studieboeken én de huur van 
het kot - voor eigen rekening nemen. Om financieel toch rond te komen, oefenen veel 
studenten een studentenjob uit. Uit recente cijfers van de Rijksdienst voor Sociale 
Zekerheid (RSZ) blijkt dat er in 2022 meer dan 1 miljoen studentenjobs werden uitgevoerd 
door bijna 627.000 studenten. Met een gemiddelde van 1,6 jobs per student, betekent dit 
dat veel jobstudenten meerdere jobs moeten uitoefenen wat dan vaak ten koste gaat van 
de studieresultaten en/of het mentale welzijn van die studenten.
Een bijzondere groep vormen de leefloonstudenten. In 2021 telde Vlaanderen 8691 
leefloonstudenten in het hoger onderwijs, de helft meer dan in 2016. De groep van 
leefloonstudenten bestaat voor een groot deel uit jongeren met een kwetsbare 
achtergrond. Vaak jongeren die op geen enkele financiële steun van het thuisfront kunnen 
rekenen. Met een leefloon van ongeveer 1100 euro per maand voelen zij de gestegen 
studiekosten extra hard.
De Vlaamse Vereniging van Studenten (VVS) trekt al langer aan de (financiële) alarmbel. 
Eind 2022 deed de VVS veertig voorstellen met noodzakelijke hervormingen voor wat 
betreft financiële en flankerende hulp voor studenten. Als reactie op die voorstellen van de 
VVS, wees de minister erop dat de middelen voor studentenvoorzieningen al fors verhoogd 
waren. Hij stelde dat wanneer er meer studenten in de problemen kwamen, dat vooral 
kwam door alle prijsstijgingen in de samenleving. Hij vroeg zich af of de onderwijsmiddelen 
gebruikt moeten worden om die prijsstijgingen op te vangen.
1. Steeds meer studenten - ook uit de lagere middenklasse - komen in financiële 
moeilijkheden door de stijgende studiekosten. De woordvoerder van de minister vroeg 
zich vorig jaar af of de onderwijsmiddelen gebruikt moeten worden om de 
maatschappelijke prijsstijgingen op te vangen. 
a) Wat bedoelde de woordvoerder van de minister daar precies mee? Betekent die 
uitspraak dat de minister niet geneigd is om de studietoelagen zo te indexeren dat 
zij de stijgende studiekosten kunnen opvangen?
b) Door de huidige tendensen dreigt de democratisering van het onderwijs in het 
gedrang te komen omdat bepaalde groepen van studenten niet langer een studie 
kunnen bekostigen. 
i. Heeft de minister zicht op het aantal studenten dat moet afhaken om financiële 
redenen?
ii. Hoe staat de minister tegenover aanbeveling n° 40 van de VVS om studenten 
te bevragen over het waarom van het stopzetten van hun opleiding om zo te 
kunnen nagaan of de studiekosten een doorslaggevende factor waren in de 
gemaakte keuze?
2. Uit recente cijfers van de RSZ blijkt dat jobstudenten 1,6 jobs uitoefenen. Dit betekent 
dat deze studenten nood hebben aan de extra financiële middelen om rond te komen. 
Nochtans waarschuwen pedagogen dat nog meer werken nefast is voor de 
studieresultaten.
a) Hoe staat de minister tegenover de stijgende trend van het aantal jobstudenten 
dat één of meerdere jobs uitoefent om financieel rond te komen?
b) Heeft de minister zicht op het aantal studenten dat zich in een financieel moeilijke 
situatie bevindt?
3. De VVS riep op (aanbeveling n° 37) om de enveloppe voor studentenvoorzieningen te 
laten meestijgen met het aantal hulpvragen van studenten.
Hoe staat de minister tegenover dat voorstel? Werd dat voorstel onderzocht?
4. Steeds meer studenten komen in financiële problemen door de stijgende studiekosten. 
Voor het eerst zijn hier ook een significant aantal studenten uit de (lagere) 
middenklasse bij. De VVS stelt voor om de minimumgrenzen voor een studietoelage 
te heroverwegen (voorstel n° 39)?
Hoe staat de minister tegenover dat voorstel? Werd dat voorstel onderzocht?
5. Veel studenten in een financieel moeilijkere situatie geven aan dat ze naast de 
financiële problemen, ook worstelen met mentale problemen. De aan de universiteit 
of hogeschool verbonden psychologen bieden meestal geen uitkomst omdat zij enkel 
mogen optreden bij studiegerelateerde mentale problemen. Een gewone consultatie is 
voor veel studenten niet betaalbaar. 
Ziet de minister mogelijkheden om aan de noodkreet van die studenten tegemoet te 
komen? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 223 van 5 januari 2024
van JOHAN DANEN
1. a) We moeten uiteraard inspanningen blijven leveren om de studenten te 
ondersteunen zodat stijgende studiekosten niet tot gevolg hebben dat de toegang 
tot het hoger onderwijs voor sommige studenten wordt geblokkeerd. Hogescholen 
en universiteiten kunnen hiertoe onder meer hun sociale toelage aanwenden. Vanaf 
2024 wordt het bedrag van die sociale toelage structureel verhoogd met zes miljoen 
euro. De stijgende studiekosten zijn het gevolg van een breder maatschappelijk 
probleem dat niet alleen het beleidsdomein onderwijs treft en dat bijgevolg niet 
alleen binnen de onderwijsbudgetten kan opgevangen worden. Het is in deze zin 
dat de uitspraak van mijn woordvoerder dient gekaderd te worden. Bovendien 
mogen we niet vergeten dat de studietoelagen voor het hoger onderwijs 
automatisch worden geïndexeerd. Dit mechanisme is decretaal verankerd. Zowel 
de inkomensgrenzen (voor beursstudenten én voor bijna-beursstudenten met 
verminderd inschrijvingsgeld) als de toelagebedragen worden elk academiejaar 
geïndexeerd. Onderstaande tabel geeft weer welk indexcijfer werd toegepast de 
voorbije 5 academiejaren en dat voor het volgende academiejaar:
 
2019-2020 2020-2021 2021-2022 2022-2023 2023-2024 2024-2025
2,1% 2,2% 0,7% 0,7% 5,3% 10,7%
In het overgrote deel van de dossiers wordt er gebruik gemaakt van de inkomsten 
van 2 jaar geleden. Dat is het meest recente inkomstenjaar dat de fiscus volledig 
heeft gecontroleerd en dus voldoende rechtszekerheid biedt. Daardoor wordt ook 
het indexcijfers van 2 jaar terug toegepast. De indexering van de inkomensgrenzen 
loopt op die manier gelijk met de indexering van het overgrote deel van de lonen. 
Zo worden de juiste inkomensjaren vergeleken met de juiste inkomensgrenzen. 
Daarenboven kunnen studenten ook aanvragen om te worden beoordeeld op 
actuele inkomens.
b) We hebben geen zicht op het aantal studenten dat moet afhaken om financiële 
redenen. De hoger onderwijsinstellingen verplichten tot een stelselmatige bevraging 
van de studenten impliceert een serieuze toename van de administratieve lasten.
Het aantal toegekende studietoelagen is de voorbije jaren fors gestegen. Hier zijn 
verschillende redenen voor:
- Sinds 2019-2020 worden de toelagen ook uitbetaald aan de studenten in de 
hervormde graduaatsopleidingen. Dit is een omvangrijke groep van studenten 
die voorheen niet in aanmerking kwam voor een studietoelage.
- De toekenning van de studietoelagen werd deze legislatuur voor een groot deel 
geautomatiseerd. Zo moeten studenten nog maar 1 keer (aan het begin van 
hun studieloopbaan) een toelage aanvragen en wordt het onderzoek daarna 
jaarlijks automatisch gevoerd. Dat zorgt ervoor dat studenten niet meer uit de 
boot vallen.
Deze initiatieven komen net allemaal ten goede van de democratisering van het 
hoger onderwijs en de verlaging van de financiële drempels.
2. a) Het is natuurlijk niet zo dat alle studenten die als jobstudent werken dat doen om 
financieel rond te komen. Een stijging in de hoeveelheid dat studenten werken als 
jobstudenten is mogelijks veeleer het gevolg van een beslissing van de federale 
regering om de maximumgrens die bepaald hoeveel uur een jobstudent mag werken 
op te trekken.  
b) Ik heb geen systematisch zicht op het aantal studenten dat zich in een financieel 
moeilijke situatie bevindt. Ik denk wel dat we kunnen stellen dat studenten in 
Vlaanderen over verschillende mogelijkheden beschikken om hulp te krijgen; van 
OCMW, tot studietoelagen tot de sociale voorzieningen. 
3. Als gevolg van de oproep van VVS heb ik de enveloppe structureel met zes miljoen 
euro verhoogd. Het zijn de stuvoraden, waar studenten 50% stemrecht hebben, die 
autonoom mogen beslissen hoe ze deze extra middelen zullen inzetten. Zij hebben 
uiteindelijk het beste zicht op de situatie van hun eigen studenten.  
4. Dit dient in een ruimer geheel te worden bekeken. Studenten hebben op vandaag heel 
veel mogelijkheden om financieel ondersteund te worden. Ten eerste zijn de 
studietoelagen van de Vlaamse overheid gestegen en zijn de voorwaarden aangepast 
zodat meer studenten aanspraak kunnen maken op een beurs. Daarnaast krijgen de 
sociale diensten van de onderwijsinstellingen ook middelen om studenten een 
studietoelage toe te kennen bovenop de bedragen die studenten reeds krijgen van de 
Vlaamse overheid. Studenten kunnen ook terecht bij het OCMW. Het een kan niet 
zonder het ander worden bekeken. Louter de minimumgrenzen optrekken vind ik 
onverstandig beleid.
5. Wij hebben deze beleidscyclus reeds veel initiatieven ondernomen om studenten die 
zowel financiële als mentale problemen hebben te ondersteunen. Voor het eerst is er 
nu een Vlaanderenbreed beleid rond mentaal welzijn. De nodige inspanningen zijn 
geleverd om studenten te bereiken en beter te informeren over de mogelijkheden om 
hulp te krijgen bij financiële en/of mentale problemen. We trachten om de taboe 
hierrond te doorbreken. Logischerwijs kan er dan een stijging verwacht worden in het 
aantal hulpvragen. 
Ter rechtzetting wens ik erop te wijzen dat studentenpsychologen binnen 
onderwijsinstelling zich niet moeten beperken tot studiegerelateerde mentale 
problemen. Dat is een keuze van de instellingen dus er is wel een mogelijkheid dat 
studenten daar terechtkunnen voor andere problemen. Het is echter wel zo dat de 
studentenpsychologen bedoeld zijn als eerstelijnhulp, zij horen altijd de studenten door 
te verwijzen naar de gepaste hulpverlening die hen op permanente basis kan 
ondersteunen. Het komt dan aan het beleidsdomein Welzijn en zoals dat in België gaat, 
ook aan het beleidsdomein Volksgezondheid toe om in te staan voor de geestelijke 
gezondheidszorg.
Ten eerste zijn de studietoelagen van de Vlaamse overheid gestegen en zijn de 
voorwaarden aangepast zodat meer studenten aanspraak kunnen maken op een beurs. 
Daarnaast krijgen de sociale diensten van de onderwijsinstellingen ook middelen om 
studenten een studietoelage toe te kennen bovenop de bedragen die studenten reeds 
krijgen van de Vlaamse overheid. Allebei deze middelen kunnen door een student 
ingezet worden om psychologische bijstand te zoeken. 
Ten tweede kunnen jongeren vanaf februari 2024 tot en met drieëntwintig jaar gratis 
naar geconventioneerde klinisch psychologen en orthopedagogen. Ook het remgeld 
voor groepssessies valt weg. Vanaf 2025 volgt er een stapsgewijs verbod op 
ereloonsupplementen in de ambulante zorg voor mensen die recht hebben op een 
verhoogde tegemoetkoming. De betaalbaarheid van psychologische hulpverlening is 
evenwel niet mijn domein. 
Ten derde kunnen studenten, dankzij het Vlaanderenbrede beleid rond mentaal welzijn 
voor studenten dat ik deze legislatuur heb uitgerold, hun eigen mentale welzijn ook 
aanpakken via het aanbod op de website van Moodspace, waar studenten op hun maat 
gemaakte ondersteuning voor hun mentale problematieken en zorgen kunnen vinden. 
Er wordt daar ook sterk ingezet op preventie via veerkrachtinitiatieven.
Ten slotte kunnen onderwijsinstellingen studenten die veel moeten werken tijdens hun 
studies ook helpen door het statuut van werkstudent voldoende faciliteiten te geven 
en/of een statuut te ontwikkelen voor studenten die veel uren werken maar buiten de 
voorwaarden vallen om een statuut als werkstudent aan te vragen. Door hen voldoende 
te faciliteren horen hun studies en werk verenigbaar te zijn, waardoor de mentale 
problemen die voortkomen uit dit tweespalt beperkt worden.
