title: Woonzorgcentra (wzc's) - Kwaliteitskader ventilatie
thema: Welzijn en Gezin
pdf link: https://docs.vlaamsparlement.be/pfile?id=2019487
thema link: https://www.vlaamsparlement.be/parlementaire-documenten/schriftelijke-vragen/1782500
SCHRIFTELIJKE VRAAG
nr. 121
van KATRIEN SCHRYVERS
datum: 27 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Woonzorgcentra (wzc's)  -  Kwaliteitskader ventilatie
Met het project ‘het kwaliteitskader ventilatie voor woonzorgcentra’ ondersteunt het 
agentschap Zorg en Gezondheid de zorgvoorzieningen in de ontwikkeling en integratie van 
een nieuw, effectief en efficiënt beleid op het vlak van ventilatie of om het bestaande 
ventilatiebeleid te verbeteren. 
De eerste actie in dat kader was het uitwerken van een kwaliteitshandboek voor ventilatie 
in woonzorgcentra. In uitvoering van de tweede actie werden tijdens een grootschalige 
meetcampagne begin 2022 woonzorgcentra aangemoedigd om verschillende metingen van 
de luchtkwaliteit te doen en door te geven aan het agentschap. In antwoord op mijn 
schriftelijke vraag nr. 680 van 17 juni 2022 vernam ik dat 218 woonzorgcentra deelnamen. 
Zij kregen allemaal een gratis ventilatiescan, uitgevoerd door het Vlaams Energiebedrijf 
(VEB). De afronding van het totale pakket aan ventilatie-audits was gepland tegen eind 
2024, zo vernam ik in antwoord op mijn schriftelijke vraag nr. 804 van 15 juni 2023. Op 
basis van de resultaten van die scans zou het kwaliteitshandboek kunnen worden 
aangepast, aldus de minister tijdens de commissievergadering van 22 december 2022. 
Toen zei de minister ook dat “in de erkenningsnormen op termijn (…) wel normen voor de 
binnenluchtkwaliteit in termen van bovengrenzen voor de CO 2-concentratie [kunnen] 
opgenomen worden”. 
Er werd ook een praktische leidraad gemaakt om voorzieningen te helpen bij de opmaak 
van een ventilatieplan, en de voorzieningen moeten periodiek rapporteren in een 
ventilatierapport. Dat ventilatierapport zou een element van inspectie kunnen worden, zo 
zei de minister nog. 
Aanvullend op het kwaliteitskader ventilatie zou partnerorganisatie Milieugezondheidszorg 
een analyse (probleem-, context-, stakeholder-, setting- en interventieanalyse) uitvoeren 
met betrekking tot de binnenluchtkwaliteit in woonzorgcentra. Op basis van die analyse 
zou een strategiebepaling en een actieplan worden voorgesteld om de binnenluchtkwaliteit 
in woonzorgcentra te verbeteren. De minister hoopte in het najaar van 2023 daarover 
meer duidelijkheid te hebben.
1. Zijn er, naast de 218 woonzorgcentra die een gratis ventilatiescan kregen, nog andere 
woonzorgcentra die zo’n scan hebben aangevraagd? Zo ja, hoeveel dan, opgedeeld 
per provincie? 
2. In hoeverre kon in alle 218 woonzorgcentra al een ventilatie-audit gebeuren? Indien 
ze niet allemaal konden gebeuren, graag een opdeling van hoeveel wel en hoeveel nog 
niet, opgedeeld per provincie. 
3. Welke algemene conclusies kunnen worden getrokken uit de uitgevoerde 
ventilatiescans van de 218 (of het lagere aantal indien ze niet allemaal werden 
uitgevoerd) woonzorgcentra?
4. Wordt of werd op basis daarvan het kwaliteitshandboek voor ventilatie in 
woonzorgcentra aangepast? Zo ja, op welke manier?
5. Acht de minister het nodig om, op basis van die resultaten, de normen voor 
binnenluchtkwaliteit in de erkenningsnormen bij te sturen?
6. Wat zijn de resultaten van de analyse en de strategieontwikkeling die werd uitgevoerd 
door partnerorganisatie Milieugezondheidszorg over de binnenluchtkwaliteit?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 121 van 27 november 2023
van KATRIEN SCHRYVERS
1. In het kader van de ruimere doelstelling om voorzieningen in de welzijns- en 
zorgsector energie-efficiënter en klimaatrobuuster te maken werd recent  het aanbod 
van de energiescans uitgebreid met een aantal opties waarvan de ventilatie-audit er 
één is. Via de VIPA one-stop-shop kunnen zorgvoorzieningen intekenen voor een 
ventilatie-audit al dan niet in combinatie met de andere opties van de one-stop-shop: 
https://departementwvg.be/one-stop-shop-energiescans. VIPA komt eenmalig tussen 
voor de kosten van deze audits onder voorwaarden vergelijkbaar met deze voor de 
ventilatieaudit van de 218 WZC uit de meetweek in 2022. 
Er werden ondertussen voor 57 voorzieningen (waaronder ook WZC) extra ventilatie-
audits aangevraagd via deze one-stop-shop. 
2. Van de 218 WZC van de CO 2-meetweek in 2022, is voor 45 voorzieningen de audit 
lopende, is voor 36 voorzieningen de aanvraag in behandeling en werd van 125 
voorzieningen nog geen concrete reactie ontvangen. De overige 12 van de 218 wensen 
niet in te gaan op het aanbod voor de ventilatieaudit. Ook werden er in de pilootfase 
(fase waarin de standaard voor de ventilatieaudit werd ontwikkeld) al 10 
ventilatieaudits uitgevoerd.
3-4.Het is op dit moment nog te vroeg om conclusies te trekken op basis van de reeds 
uitgevoerde ventilatieaudits. Enkel de resultaten van de 10 WZC van de pilootfase en 
7 audits van de lopende ventilatieaudits zijn momenteel beschikbaar. Dit levert enkel 
feedback op voor het verfijnen van de methodologie voor de ventilatieaudit maar kan 
niet worden gebruikt als representatieve groep voor de parameters in de WZC. Pas na 
het afronden van een grotere groep ventilatieaudits kan een samenvattend rapport 
opgesteld worden. Na het afronden van een grotere groep ventilatieaudits, zal ook 
bekeken worden of er op basis van de conclusies aanpassingen aan het 
kwaliteitshandboek nodig zijn.
5. Voor een eventuele aanpassing van de erkenningsnormen m.b.t. de 
binnenluchtkwaliteit moeten we niet wachten op de resultaten van de ventilatieaudits. 
Sinds de coronacrisis heeft het Departement Zorg heel wat kennis rond het (belang 
van) ventilatie in WZC opgebouwd:
- Zo hebben we onze eigen onderzoeksinitiatieven zoals de CO 2-meetweek, de 
pilootstudie ventilatie en luchtzuivering, de analyse en de strategieontwikkeling 
uitgevoerd door partnerorganisatie Milieugezondheidszorg over de 
binnenluchtkwaliteit. 
- Ook hebben we de ervaringen van de voormalige mobiele teams 
infectieziektenbestrijding, de outbreak-support-teams en de medisch 
milieukundigen van de Logo’s over ventilatie in WZC.
- Er is de wetenschappelijke literatuur, cf. adviezen van de WHO 
(Wereldgezondheidsorganisatie), HGR (Hoge Gezondheidsraad) en SERV 
(Sociaal-Economische Raad van Vlaanderen).
Hieruit blijkt dat een aanpassing van de erkenningsnormen best aangewezen is. Een 
bovengrens van 1200 ppm CO 2 in gebruiksruimten is nu al van toepassing voor 
recentere woonzorgcentra (aanvraag bouwvergunning na 1 januari 2017). Het 
Departement Zorg bekijkt op dit moment op welke manier we de bovengrens van 
1200 ppm CO 2 ook kunnen opnemen als verplicht element voor ‘oudere’ 
woonzorgcentra en voor alle woonzorgcentra een bovengrens van 900 ppm wanneer 
een verhoogd risico op besmetting met ademhalingsvirussen heerst. Ook wordt 
bekeken op welke manier pijlers 2 tem 4 (risicoanalyse, ventilatieplan en 
ventilatierapport) op termijn als verplichte elementen in een regelgevend kader 
kunnen worden opgenomen. 
6. Uit de analyse kwamen heel wat conclusies en aanbevelingen. Op basis hiervan zal de 
partnerorganisatie ‘Milieugezondheidszorg’ op korte termijn starten met het uitwerken 
van een aanpak om:
- Opname Binnenluchtkwaliteit bij het ontwerp van nieuwe WZC-gebouwen te 
stimuleren:
oDoor info over emissies ter beschikking te stellen;
oDoor kennis te verhogen over binnenluchtkwaliteit bij architecten via 
artikels, publicaties,…
- Binnenluchtkwaliteit te verbeteren bij bestaande WZC:
oDoor bewustwording en capacity-building bij preventieadviseurs, technische 
diensten, directies en zorgkundigen…;
oDoor een luik voor preventieadviseurs te ontwikkelen in samenwerking met 
beroepsverenigingen van preventieadviseurs;
oDoor het aanmoedigen de reeds ontwikkelde materialen rond ventilatie te 
gebruiken;
oDoor inspirerende praktijken rond binnenmilieu te delen om WZC te 
inspireren duurzaam aan de slag te gaan in WZC.
