title: Blue Deal - Impactmonitoring - Meer natte natuur
thema: Natuur en Milieu
pdf link: https://docs.vlaamsparlement.be/pfile?id=2044232
thema link: https://www.vlaamsparlement.be/parlementaire-documenten/schriftelijke-vragen/1798936
SCHRIFTELIJKE VRAAG
nr. 287
van MIEKE SCHAUVLIEGE
datum: 26 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Blue Deal  -  Impactmonitoring  -  Meer natte natuur
In opvolging van de vraag om uitleg nr. 800 van Gwenny De Vroe op dinsdag 9 januari in 
de commissie Leefmilieu over de wateroverlast in Vlaanderen en de voortgang van de Blue 
Deal, bezorgde de minister aanvullende informatie. Ik heb daar een aantal bijkomende 
vragen over.
Door gerichte aankoop van gronden en inrichtingswerken op het terrein wordt 6300 hectare 
natte natuur gecreëerd of hersteld. Dat is een stuk meer dan gerapporteerd werd in de 
webinar van de Vlaamse overheid over de Blue Deal impactmonitoring op 28 juni 2023 
(https://bluedeal.integraalwaterbeleid.be/impact). In die webinar is sprake van 1430 
hectare aan natte natuur.
1. Kan de minister die evolutie verduidelijken? Welke grote gerichte aankoopprojecten 
en inrichtingswerken werden gerealiseerd tussen het moment van de webinar en de 
verduidelijkende nota bij de vraag om uitleg van collega Gwenny De Vroe?
2. Wat is de oppervlakte ‘gerichte aankoop van gronden’?
3. Wat is de oppervlakte ‘inrichtingswerken op terrein’?
4. Wat is de oppervlakte gerealiseerde ‘gerichte aankoop van gronden en 
inrichtingswerken op terrein’? Graag ook opgesplitst: gerichte aankoop van gronden 
en inrichtingswerken op terrein (zonder dubbeltellingen).
5. Over hoeveel gerealiseerde unieke projecten gaat het? Graag ook opgesplitst: gerichte 
aankoop van gronden en inrichtingswerken op terrein.
6. Als nog niet alle projecten uitgevoerd zijn van die 6300 hectare, hoeveel unieke 
projecten staan nog klaar voor uitvoering? Graag ook opgesplitst: gerichte aankoop 
van gronden en inrichtingswerken op terrein (zonder dubbeltellingen).
7. Als nog niet alle projecten uitgevoerd zijn van die 6300 hectare, hoeveel oppervlakte 
zal er nog gerealiseerd worden? Graag ook opgesplitst: gerichte aankoop van gronden 
en inrichtingswerken op terrein (zonder dubbeltellingen).
8. Van die 6300 hectare natte natuur, wat is de oppervlakte die voorheen nog geen 
natuurgebruiksfunctie had? Met andere woorden, hoeveel nieuwe natte natuur werd 
er gecreëerd?
9. Wat die 6300 hectare natte natuur betreft, kan er een opsplitsing gemaakt worden per 
bestemmingscategorie?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 287 van 26 januari 2024
van MIEKE SCHAUVLIEGE
1. De cijfers die gerapporteerd zijn in het webinar gaan over de reeds gerealiseerde 
oppervlakte aan terreinen die met Blue Deal-middelen aangekocht en/of ingericht zijn 
om natte natuur te realiseren. Het cijfer van 6.300 hectare (ha) gaat over het geheel 
aan oppervlakte aan natte natuur die dankzij de Blue Deal kan hersteld of gerealiseerd 
worden, dus inclusief de geplande aankopen en inrichtingen. Dat laatste cijfer bevat 
ook de oppervlakte aan natte natuur die hersteld of bijkomend gecreëerd wordt door 
het uitvoeren van Blue Deal-projecten die als effect of co-benefit de vernatting van 
natuur hebben. Daarnaast benadruk ik nogmaals dat de cijfers slaan op de bevraging 
van de Blue Deal-projecten, dus niet van andere projecten.
2. De gerapporteerde oppervlakte ‘gerichte aankoop van gronden’ bedraagt 1.283 ha.
3. De gerapporteerde oppervlakte ‘inrichtingswerken op terrein’ bedraagt 1.188 ha.
4. De gerapporteerde gerealiseerde oppervlakte ‘gerichte aankoop van gronden en 
inrichtingswerken op terrein’ bedraagt zonder dubbeltellingen 1.419 ha. De gerichte 
aankoop van gronden bedraagt 1.078 ha en de inrichtingswerken op terrein beslaan 
358 ha. Hiervan worden op 17 ha zowel gronden aangekocht als inrichtingswerken op 
het terrein uitgevoerd.
5. De cijfers vermeld onder punt 4 zijn gebaseerd op de gerapporteerde gerealiseerde 
maatregelen van 127 projecten voor de aankoop van gronden en van 11 
inrichtingsprojecten. Hiervan zijn er 2 projecten die zowel gaan over de aankoop van 
gronden als over inrichtingen. In het totaal gaat het dus om 136 unieke projecten.
6. De 6.300 ha zijn gebaseerd op de gerapporteerde gerealiseerde en geplande 
maatregelen en effecten van 210 unieke projecten. Wat de gerapporteerde geplande 
maatregelen betreft, daar gaat het om 12 projecten voor de aankoop van gronden en 
20 projecten voor de inrichtingen. Hiervan zijn er 3 projecten die zowel gaan over de 
aankoop van gronden als over inrichtingen. In totaal gaat het dus om 29 unieke 
projecten die rapporteren over geplande maatregelen. 
7. De gerapporteerde geplande oppervlakte ‘gerichte aankoop van gronden en 
inrichtingswerken op terrein’ bedraagt zonder dubbeltellingen 1.001 ha. De gerichte 
aankoop van gronden bedraagt 205 ha en de inrichtingswerken op terrein beslaan 830 
ha. Hiervan zijn er 34 ha waar er zowel gronden worden aangekocht als waar 
inrichtingswerken op terrein worden uitgevoerd. Voor de projecten die rapporteren over 
de effecten zijn bijkomende gegevens nodig die echter buiten scope liggen van de 
opgezette Blue Deal impactbevraging.
8. Om op deze vraag een antwoord te kunnen formuleren, is bijkomende basisinformatie 
nodig die buiten de scope ligt van de opgezette Blue Deal-impactbevraging.
9. Als ik uw vraag goed begrijp, vraagt u een opsplitsing in functie van de ruimtelijke 
bestemming. Om op deze vraag een antwoord te kunnen formuleren, is bijkomende 
basisinformatie nodig die buiten de scope ligt van de opgezette Blue Deal-
impactbevraging.
Overzichtstabel realisaties Blue Deal 'natte natuur'
 reeds 
gerealiseerd 
(ha)gepland 
(ha)totaal 
(ha)
oppervlakte ‘gerichte aankoop van gronden’ 1.078 205 1.283
oppervlakte ‘inrichtingswerken op terrein’ 358 830 1.188
dubbeltellingen 17 34 51
totaal 'gerichte aankoop van gronden' en 
'inrichtingswerken op terrein'1.419 1.001 2.420
bijkomende oppervlakte 'vernatting natuur' als 
co-benefit van Blue Deal projecten3.923
totaal oppervlakte extra natte natuur 6.343
 
 reeds 
gerealiseerd 
(aantal 
projecten)gepland 
(aantal 
projecten)totaal 
(aantal 
projecten)
aantal projecten ‘gerichte aankoop van gronden’ 127 12 139
aantal projecten ‘inrichtingswerken op terrein’ 11 20 31
dubbeltellingen 2 3 5
totaal aantal unieke projecten 'gerichte 
aankoop van gronden' en 
'inrichtingswerken op terrein'136 29 165
aantal unieke projecten 'vernatting natuur' als 
co-benefit45
totaal aantal unieke projecten extra natte 
natuur210
