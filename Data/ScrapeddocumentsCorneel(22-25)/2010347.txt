title: Veehouderij - Impact blauwtongvirus
thema: Landbouw
Visserij
pdf link: https://docs.vlaamsparlement.be/pfile?id=2010347
thema link: https://www.vlaamsparlement.be/parlementaire-documenten/schriftelijke-vragen/1775285
SCHRIFTELIJKE VRAAG
nr. 45
van SOFIE JOOSEN
datum: 26 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Veehouderij  -  Impact blauwtongvirus
Tijdens de vergadering van de commissie Landbouw van 25 oktober werd het thema rond 
het blauwtongvirus al besproken. Zoals de minister zelf zei, is het hout vasthouden en 
hopen dat het in Vlaanderen bij het ene geval in Merksplas blijft. Onze noorderburen tellen 
al ongeveer 2600 besmettingshaarden en er sterft elke 3 minuten een schaap aan 
blauwtong, in totaal al 20.000. In 2006 richtte het virus een ravage aan in België met meer 
dan 40.000 dode dieren en verliezen tot enkele tientallen miljoenen euro’s.
Problematisch is het feit dat het gaat om het serotype 3-virus. Voor dat type is nog geen 
vaccin beschikbaar. Ook koeien en geiten worden er ernstig ziek van. Veehouders en 
dierenartsen hebben nood aan informatie en middelen om de ziekte en de verspreiding 
ervan zo veel mogelijk te beperken. 
De sector hoopt alvast dat een vaccin tegen het voorjaar beschikbaar zal zijn, wanneer de 
knijten die het virus verspreiden opnieuw actief worden. België deed, samen met Duitsland 
en Nederland, al een oproep naar de farmaceutische sector om dringend werk te maken 
van een vaccin. 
Bijkomend probleem is dat door het bevestigde geval in Vlaanderen ook de export van 
runderen stilligt. Zeker nu het weideseizoen ten einde loopt, is dat een probleem. Als er 
voor de Belgische runderen geen buitenlandse bestemmingen gevonden worden, dreigen 
de prijzen op de binnenlandse markt aanzienlijk te dalen. Zeker de export buiten Europa 
wordt zeer problematisch. China liet al weten geen schapen en runderen uit België te 
willen.
1. Op welke manier wordt de sector ingelicht om de verspreiding van het virus tegen te 
gaan?
2. Is er ondertussen bijkomend overleg geweest met federaal minister Clarinval en de 
Nederlandse minister Piet Adema? Wat was daarvan het resultaat?
3. Hoeveel bevestigde gevallen werden er in ons land sinds 1 oktober 2023 vastgesteld?
4. Zijn er gesprekken bezig met andere Europese landen om de export van runderen 
onderling onder bepaalde voorwaarden te hervatten? Om welke landen gaat het? 
Wanneer kunnen we daar een oplossing verwachten? Indien er geen gesprekken bezig 
zijn, wat is daarvan dan de reden?
5. Heeft het exportprobleem momenteel al een invloed op de sector? Met andere 
woorden, op hoeveel worden de verliezen momenteel geraamd?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 45 van 26 oktober 2023
van SOFIE JOOSEN
1. Het Federaal Agentschap voor de Veiligheid van de Voedselketen (FAVV) en 
Dierengezondheidszorg Vlaanderen (DGZ) informeren actief via hun nieuwsbrieven om 
de sector op de hoogte te houden van belangrijke ontwikkelingen en preventie ten 
aanzien van blauwtong.
Hoewel dierengezondheid een federale bevoegdheid is, heeft het Departement 
Landbouw en Visserij in samenspraak met de bevoegde autoriteiten de sector ook 
geïnformeerd en gesensibiliseerd via nieuwsbrieven. Daarnaast is het onderwerp 
‘blauwtong’ toegevoegd aan de sensibiliseringsmomenten die georganiseerd worden 
door het departement. Zo werden de schapenhouders geïnformeerd en gesensibiliseerd 
tijdens 3 momenten verspreid over Vlaanderen (16, 23 en 26 oktober 2023). Deze druk 
bijgewoonde sensibiliseringsbijeenkomsten zijn ook in de pers opgepikt, wat ook zal 
bijdragen aan een breder bewustzijn van het onderwerp binnen de sector.
2. Zoals eerder vermeld, valt diergezondheid binnen de bevoegdheid van federaal minister 
Clarinval. Voor een antwoord verwijs ik u dan ook vriendelijk naar mijn federale collega.
3. Op dit moment is er volgens de informatie waarover mijn diensten beschikken slechts 
één bevestigd geval van blauwtong in België. De informatie met betrekking tot 
blauwtong wordt bijgehouden en gerapporteerd door het FAVV en de relevante 
nationale autoriteit in deze. De meest recente gegevens over blauwtong in België zijn 
dan ook beschikbaar via hun website.
4. Onze belangrijkste exportmarkt voor runderen is Nederland en sinds 27 oktober is 
opnieuw vrij handelsverkeer mogelijk naar Nederland.
5. Er is nog geen concrete raming van mogelijke verliezen.
