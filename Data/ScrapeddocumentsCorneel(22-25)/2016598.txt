title: Mijn VerbouwPremie - Wachttermijn voor werken binnen eenzelfde categorie
thema: Energie
Wonen
pdf link: https://docs.vlaamsparlement.be/pfile?id=2016598
thema link: https://www.vlaamsparlement.be/parlementaire-documenten/schriftelijke-vragen/1776687
SCHRIFTELIJKE VRAAG
nr. 93
van ROBRECHT BOTHUYNE
datum: 31 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Mijn VerbouwPremie  -  Wachttermijn voor werken binnen een zelfde categorie
Al wie investeert in een bestaande woning, appartement, appartementsgebouw of een niet-
woongebouw, zal afhankelijk van de doelgroep waartoe hij of zij behoort financiële steun 
kunnen aanvragen voor investeringen in energie-efficiëntie (zoals dakisolatie, 
muurisolatie, vloerisolatie, hoogrendementsglas, zonneboiler, warmtepomp, 
warmtepompboiler en gascondensatieketel) en investeringen in woningkwaliteit 
(elektriciteit en sanitair, binnenrenovatie, ramen en deuren).
Onder de voorwaarden voor dakrenovatie staat o.a. dit:
“U kunt slechts om de 5 jaar een premie krijgen voor de categorie dak. Vroeg u de 
voormalige renovatiepremie voor dakwerken tussen 7 mei 2022 en 30 juni 2022 (de dag 
na de bekendmaking van het besluit in het Belgisch Staatsblad)? Dan begint de periode 
van 5 jaar reeds te lopen. Als u bijvoorbeeld nu een premie aanvraagt voor een nieuwe 
dakstructuur en isolatie van uw dak en later gaat u een ander stuk van het dak van dezelfde 
woning renoveren, dan moet er minstens 5 jaar tussen beide premie-aanvragen zitten. 
Bundel uw werken dus zoveel mogelijk.”
Dat er voorwaarden aan een premie gekoppeld zijn, is evident. Dat die voorwaarden ervoor 
zorgen dat de investeringen op een efficiënte manier ‘gebundeld’ worden ook. Maar we 
vernemen steeds meer bezorgdheden van mensen die aangeven dat het aanvragen van 
een premie voor een deel van de werken op heden, hun geen rechten meer geeft bij het 
uitvoeren van het volgende deel van de werken. De kosten voor energierenovatie zijn niet 
gering. Sommigen opteren er dan ook voor om een deel nu te doen en een deel later. 
Denken we bijvoorbeeld aan het isoleren van het dak en daarna het installeren van 
dakvensters of eerst het isoleren van de achtermuren en dan pas de muren aan de 
voorkant.  
Dat die mensen een beroep kunnen doen op de Mijn VerbouwLening is goed. Maar ook hier 
een kanttekening: na het afsluiten van een lening voor het huis, de investeringen voor 
energie-efficiëntie, … is er met één inkomen/laagste inkomensklasse weinig marge om er 
nog een lening bij te nemen.
Om zoveel mogelijk mensen ertoe aan te zetten hun woning energetisch te renoveren, 
dienen we hen aan te moedigen, niet te ontmoedigen. Daarom pleiten we ervoor om die 5 
jaar wachttijd aan te passen; indien het gaat om andere werken (ander deel van de 
woning) met een andere factuur, dan telt de wachttijd voor het toekennen van de premie 
niet. Met andere woorden, er volgen dus verschillende aanvragen voor een premie onder 
dezelfde categorie, maar voor andere werken.
1. Wat is de reden/intentie van de 5 jaar wachttermijn voor werken binnen dezelfde 
categorie?
2. Wat verstaat men onder ‘het bundelen van de werken’ binnen dezelfde categorie van 
renovatiewerken?
3. Hoe kijkt de minister naar het bundelen van dezelfde werken binnen een termijn van 
5 jaar?
4. Is het voor de minister een optie om die wachttermijn open te trekken? Zo ja, onder 
welke voorwaarden? Zo niet, waarom niet?
5. Een idee zou kunnen zijn om voor een zelfde investering geen premie toe te kennen 
binnen die 5 jaar (voor dezelfde werken en dezelfde factuur). En voor investeringen in 
andere delen of gedeelten van de woning wel een premie toe te kennen binnen die 5 
jaar (andere factuur en ander deel woningwerken). Zo creëert men meer kansen om 
aan energierenovatie te doen en geeft men meer financiële ademruimte aan de 
mensen. 
Hoe kijkt de minister ernaar? Wat zijn haar argumenten voor of tegen?
6. Welke alternatieven zou de minister genegen zijn om de renovaties van Vlaamse 
woningen te blijven boosten en die wachttijd af te bouwen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 93 van 31 oktober 2023
van ROBRECHT BOTHUYNE
1. Het loslaten van de wachttermijn van 5 jaar zou vanuit louter het oogpunt van 
energiebesparing logisch zijn; echter heeft de Vlaamse Regering collegiaal beslist om 
ook de budgettaire beheersbaarheid mee in ogenschouw te nemen gezien de diverse 
andere uitdagingen binnen andere beleidsdomeinen. Het loslaten van de wachttermijn 
zou immers een forse budgettaire impact hebben doordat meermaals de 
maximumpremie voor eenzelfde categorie kan worden aangevraagd en bekomen. 
Daarnaast beperkt deze wachttermijn het aantal premie-aanvragen, dus ook de 
behandeltermijn en de complexiteit van de dossierbehandeling. 
Door het invoeren van deze wachttermijn van 5 jaar worden investeerders tot slot ook 
ertoe aangezet om hun gebouw in 1 keer volledig en gestructureerd aan te pakken voor 
1 categorie vooraleer een andere categorie van werken aan te vatten. Door in 1 keer 
te renoveren, daalt de energiefactuur van deze mensen ook fors. Het draagt op die 
manier bij aan het vlotter behalen van de renovatieverplichting die in 2023 werd 
ingevoerd voor nieuwe eigenaars en het behalen van de langetermijndoelstelling tegen 
2050 voor iedere woning. 
Hoewel ik principieel niet tegen een hervorming van de wachttermijn ben, heeft de 
Vlaamse Regering bij de begrotingsopmaak 2024 collectief beslist om niet te sleutelen 
aan de wachttermijn. Het lijkt raadzaam dat de volgende Vlaamse Regering deze 
afweging opnieuw maakt binnen de beleidsprioriteiten en -uitdagingen op dat moment.
2. De Mijn VerbouwPremie is opgebouwd uit 10 categorieën van werken (voor de 
gebouwschil bestaande uit zowel isolatie- als kwaliteitswerken voor elke categorie) 
waarvoor men voor eenzelfde gebouw en eenzelfde aanvrager per 5 of per 10 jaar een 
premie kan ontvangen, afhankelijk van de categorie. Dit betekent dat men 
investeringen in een woning best plant volgens deze categorieën en niet volgens een 
bepaald deel van een woning als men de Mijn VerbouwPremie optimaal wil kunnen 
inzetten. Zo niet, zal men pas 5 jaar later opnieuw een premie voor dezelfde categorie 
kunnen aanvragen.
3. Gezien de enorme renovatiegolf die noodzakelijk is de komende decennia moet de 
renovatie van het woningenpark gestructureerd worden aangepakt en opgeschaald. 
Enige vorm van wachttermijn draagt daartoe bij. Voor de lagere inkomensgroepen is 
de Mijn VerbouwPremie sowieso een forse – financiële – vooruitgang ten opzichte van 
de vroegere premiestelsels. Bovendien hebben aanvragers bij het aanvragen van een 
Mijn VerbouwPremie de mogelijkheid om facturen van maximaal 2 jaar oud in te dienen. 
Dit biedt ook enige flexibiliteit om werken gespreid in de tijd te laten uitvoeren.
Een gelijkaardige beperking van 10 jaar tussen 2 aanvragen was van toepassing voor 
de Vlaamse renovatiepremie. Deze voorwaarde is dus aanzienlijk versoepeld naar 5 
jaar in de Mijn VerbouwPremie.
4. Ik ben bereid elk voorstel van wijziging grondig te onderzoeken en evalueren naar 
noodzaak, organisatorische en budgettaire impact en dit in samenspraak met mijn 
collega-minister bevoegd voor het woonbeleid. De Vlaamse Regering besliste bij de 
begrotingsopmaak 2024 immers collectief om niet te sleutelen aan de huidige 
wachttermijn. Het lijkt raadzaam dat de volgende Vlaamse Regering deze afweging 
opnieuw maakt binnen de beleidsprioriteiten en -uitdagingen op dat moment.
5. In geen geval kan de Mijn VerbouwPremie meermaals voor dezelfde factuur voor 
dezelfde werken binnen eenzelfde categorie worden toegekend. 
De investeringen opdelen per deel van de woning zou een extra complexiteit creëren 
die meer energierenovaties niet noodzakelijk zou bevorderen. Bovendien zou het 
mogelijk maken van meerdere aanvragen per deel van de woning de complexiteit van 
zowel aanvraag als dossierbehandeling aanzienlijk verhogen omdat bijkomende 
bewijsstukken nodig zouden zijn om aan te tonen in welk deel van de woning de werken 
werden uitgevoerd, zoals bijvoorbeeld een recent EPC bij iedere aanvraag waardoor 
extra drempels voor renovatie worden gecreëerd.
6. De Vlaamse Regering besliste bij de begrotingsopmaak 2024 collectief om niet te 
sleutelen aan de huidige wachttermijn. Ik moedig bovendien energierenovatie niet 
enkel aan via de Mijn VerbouwPremie, maar ook via andere financierings- en 
ontzorgingsmechanismen zoals de uitgebreide Mijn VerbouwLening en in de toekomst 
ook de Mijn VerbouwBegeleiding. Aanvragers kunnen gebruik maken van begeleiding 
via de Energiehuizen en woon- en energieloketten bij het plannen van hun 
renovatiewerken enerzijds en het aanvragen van de premie anderzijds.
Sowieso wens ik ook meer in te zetten op een grondige energetische renovatie via de 
EPC-labelpremie die in de loop van 2024 voor de doelgroep van eigenaar-bewoners uit 
de laagste inkomensgroep en verhuurders via woonmaatschappijen zal verhoogd 
worden. Dit is het sluitstuk van het volledige renovatieproces dat via begeleiding, lening 
en premie wordt ondersteund volgens de noden van de investeerder om het volledige 
woningpark versneld grondig te renoveren.
