title: Opwaardering kanaal Bossuit-Kortrijk - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022485
thema link: https://www.vlaamsparlement.be/parlementaire-documenten/schriftelijke-vragen/1782432
SCHRIFTELIJKE VRAAG
nr. 278 
van CARMEN RYHEUL
datum: 27 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Opwaardering kanaal Bossuit-Kortrijk  -  Stand van zaken
Het dossier kanaal Bossuit-Kortrijk sleept al jaren aan. Het kanaal vormt een cruciale 
verbinding tussen het Leie- en het Scheldebekken en het bedrijfsleven is vragende partij 
om het kanaal te verbreden. Waterwegen zijn immers de transportmodi van de toekomst. 
Vandaag maken al heel wat bedrijven langs het kanaal Bossuit-Kortrijk, de Leie, het kanaal 
Roeselare-Leie en de Schelde dagelijks gebruik van de binnenvaart voor de aan- en afvoer 
van hun grondstoffen en producten. Dat haalt heel wat vrachtwagens van de weg (1 
binnenschip van 3000 ton haalt 150 vrachtwagens van de weg) waarmee wordt ingezet op 
de veiligheid op de weg en de vergroening van de logistieke stromen.
Het complexe project is formeel lopende sinds de Vlaamse Regering op 8 september 2017 
een startbeslissing nam. Momenteel bevindt het project zich nog steeds in de 
onderzoeksfase in afwachting van het voorkeursbesluit dat nog steeds moet worden 
genomen. Op 19 juli 2019 werd op basis van een interbestuurlijke 
samenwerkingsovereenkomst beslist om een geïntegreerde aanpak van het complex 
project kanaal Bossuit-Kortijk uit te werken als gecombineerd project met de K-R8. Dat 
grote investeringsproject staat in het regeerakkoord 2019-2024 van de Vlaamse Regering 
en in de beleidsnota van de minister van Mobiliteit en Openbare Werken.
In juni dit jaar (2023) werd een defect geconstateerd aan de stuw ter hoogte van Sint-
Baafs-Vijve op de Leie. Door het zakken van het waterpeil was er tussen Sint-Baafs-Vijve 
en Harelbeke geen enkel scheepvaartverkeer mogelijk. De schepen konden geen kant meer 
uit, de bedrijven die afhankelijk zijn van binnenvaart dreigden zonder aanvoer van 
grondstoffen of afvoer van afgewerkte producten te vallen. Meteen werd nog maar eens 
duidelijk hoe kwetsbaar ons West-Vlaamse binnenvaartnetwerk is.
Vorige week startte De Vlaamse Waterweg (DVW) met onderhoudswerken aan de sluis van 
Moen op het kanaal Bossuit-Kortrijk die een paar weken in beslag zullen nemen en 
waardoor de sluis al die tijd buiten gebruik zal zijn. De werken zijn noodzakelijke 
onderhoudswerken om de sluis klaar te maken voor de toekomst. Zo zal het op termijn 
mogelijk zijn de sluis vanop afstand te bedienen, wat de efficiëntie van de binnenvaart ten 
goede moet komen.
Voor de bedrijven die gebruik maken van het kanaal Bossuit-Kortrijk is het echter een 
bittere pil om te slikken. Toonaangevende bedrijven als Devagro, Laebens Logistics en 
Despriet werden voor een voldongen feit gesteld en zullen de komende weken flink wat 
verlies lopen.
Niet alleen Voka West-Vlaanderen, maar ook de bedrijven langs het kanaal en in het 
hinterland van Oost- en West-Vlaanderen, Henegouwen en Noord-Frankrijk die 
gebruikmaken van hun faciliteiten aan het kanaal, slaan alarm en vragen een snelle 
beslissing over de opwaardering ervan.
Ook de Mobiliteitsraad van Vlaanderen (MORA) wees in zijn advies van 26 april 2021 over 
het voorontwerp op het belang van een snelle, duidelijke beslissing over het concrete 
voorkeurstraject en vroeg de Vlaamse Regering om na de geplande onderzoeken en 
raadplegingen zo snel mogelijk het definitieve voorkeursbesluit vast te stellen; dat om 
rechtszekerheid te kunnen bieden aan lokale besturen, bewoners en bedrijven en 
duidelijkheid te verschaffen aan bedrijven en burgers die mogelijk onteigend moeten 
worden.
Ondertussen blijft het vanuit de Vlaamse regering oorverdovend stil en blijft een beslissing 
over het ontwerp voorkeursbesluit uit.
Tijdens de commissie van donderdag 27 oktober 2022 stelde de minister: “Ik kan nog niet 
echt een doorbraak melden in dat dossier. Ik heb inderdaad in mijn eerder antwoord 
gezegd dat ik hoopte in de zomer te kunnen landen. Maar op dit ogenblik staan nog niet 
alle neuzen in dezelfde richting. Er is nog wel wat masseerwerk nodig. Het gaat immers 
om heel veel geld. Maar ik vind dat wij de engagementen van het regeerakkoord moeten 
honoreren. Ik blijf ervoor ijveren om tot een voor alle partijen aanvaardbaar compromis te 
komen en om vooruitgang te kunnen boeken. Ik hoop zo snel mogelijk een doorbraak te 
kunnen forceren.”
Tijdens de commissie van donderdag 22 juni 2023 stelde de minister dat ze over het 
voorkeursbesluit van het kanaal Bossuit-Kortrijk vaak vragen krijgt: “Wij willen dat dat 
inderdaad zo snel mogelijk kan worden geagendeerd en we zullen daar opnieuw de andere 
kabinetten over aanspreken om daarover zo snel mogelijk een voorkeursbesluit te kunnen 
agenderen. We zijn sowieso ‘on speaking terms’ en ik hoop dat ik zo snel mogelijk groen 
licht heb en dat zo snel mogelijk het voorkeursbesluit ook mee kan worden geagendeerd. 
We blijven dus zeker die bekommernissen meenemen.”
Ten slotte stelde de minister tijdens de commissie van donderdag 29 juni 2023: “Ook daar 
hebben we al heel wat overlegvergaderingen over gehad en hoop ik dat er snel witte rook 
is. Maar ik ben niet alleen om te beslissen. Ik zou er bijna het woordje ‘helaas’ aan willen 
toevoegen. We moeten dat natuurlijk samen beslissen en we werken verder aan een 
consensus. Ik hoop dat die er snel kan zijn.”
1. Hoe verklaart de minister de gebrekkige communicatie omtrent de opgestarte werken 
aan de sluis van Moen?
Waarom werden de bedrijven, hoewel de onderhoudsplannen al geruime tijd bij De 
Vlaamse Waterweg (DVW) gepland zijn, slechts een paar weken voor de werken, dus 
behoorlijk laat, ingelicht?
2. Wat is de stand van zaken omtrent het lopende studiewerk voor het kanaal Bossuit-
Kortrijk? 
In het ontwerp van geïntegreerd investeringsprogramma (GIP) 2024 staat er voor het 
project nr. GIP000277/01 ‘opwaardering kanaal Bossuit-Kortrijk’ enkel een 
studiebedrag van 250.000 euro ingeschreven, geen uitvoeringsbedrag.
3. Wanneer werd er voor het laatst over dat dossier in de interkabinettenwerkgroep 
overlegd en wat was het resultaat van die overlegmomenten? Wat waren de eventuele 
vragen/hindernissen nog?
4. Was het ontwerp van voorkeursbesluit al besproken en voorgelegd aan de Vlaamse 
Regering? Zo ja, wanneer? Zo niet, waarom niet?
5. Wanneer zal de Vlaamse Regering knopen doorhakken in het dossier? Wanneer wordt 
het voorkeursbesluit verwacht?
6. Graag een indicatie van timing voor de verdere processtappen (uitwerkings-, en 
uitvoeringsfase) met het oog op transparantie en maatschappelijk draagvlak.
7. Oorspronkelijk werd het budget op 700 miljoen euro geraamd, eind 2022 was al sprake 
van een bedrag van 1 miljard euro.
Op welk bedrag wordt het project een jaar later geraamd, rekening houdend met 
inflatie en prijsstijgingen van lonen, materialen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 278 van 27 november 2023
van CARMEN RYHEUL
1. Het project ‘re-engineering sluis en pompstation Moen’ is een complex project 
bestaande uit meerdere opdrachten, telkens opgedeeld in een studiefase en 
uitvoeringsfase. Wat de werken aan het sluiscomplex betreft, bedroeg de 
uitvoeringstermijn van de studie 140 werkdagen, met daaropvolgend een 
realisatietermijn van maximaal 200 werkdagen.
De studie liep af op 20 augustus 2023 en na doorgedreven onderhandelingen met de 
aannemer en aanpassingen in de werkorganisatie werd de maximale stremming van 
het sluiscomplex vastgeklikt op drie kalenderweken. Omdat de werken aan het 
sluiscomplex dringend uitgevoerd moesten worden teneinde enerzijds stremmingen 
door defecten te vermijden en anderzijds afstandsbediening vanuit Bossuit te 
verwezenlijken, werd er geopteerd om nog in 2023 de werken op te starten en uit te 
voeren. 
Eind september werd de communicatie opgestart met de melding dat de sluis van 5 
november tot en met 26 november 2023 buiten dienst zou zijn. Op 10 oktober werd, 
in samenwerking met VOKA, een infovergadering georganiseerd voor alle betrokken 
bedrijven, waar toelichting gegeven werd over de inhoud en noodzaak van de 
uitvoering van dit project
2. Dit bedrag op het GIP 2024 is bedoeld om eventueel studiewerk rond de ‘Opwaardering 
kanaal Bossuit-Kortrijk’ uit te voeren en dit in functie van verdere vervolgstappen.
3-5.De Vlaamse Regering beraadt zich momenteel over het vervolgtraject van het complex 
project en het nemen van een (ontwerp)voorkeursbesluit. 
6. Ik verwijs hiervoor naar mijn antwoord op schriftelijke vraag nr. 1491 van Maxim Veys 
gesteld op 16 juni 2022. Een concrete timing kan op heden niet gegeven worden.
7. De raming van het project werd een laatste keer geactualiseerd in juni 2022 om 
rekening te houden met inflatie en prijsstijgingen. De raming bedroeg toen 888 miljoen 
euro. Een volgende actualisatie van de raming zal uitgevoerd worden in functie van de 
vervolgstappen in het proces.
