title: Cruisetoerisme - Opvolging onderzoek
thema: Toerisme
pdf link: https://docs.vlaamsparlement.be/pfile?id=2028351
thema link: https://www.vlaamsparlement.be/parlementaire-documenten/schriftelijke-vragen/1788746
SCHRIFTELIJKE VRAAG
nr. 195
van EMMILY TALPE
datum: 14 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Cruisetoerisme  -  Opvolging onderzoek
Op 4 juli 2023 werd in de vergadering van de commissie Toerisme een toelichting en 
gedachtewisseling georganiseerd over de eigenschappen en impact van het cruisetoerisme 
in Vlaanderen. Heel wat interessante bevindingen, zoals de ecologische gevolgen en het 
draagvlak voor grote cruiseschepen bij inwoners uit Brugge, Gent en Antwerpen, kwamen 
aan bod. De minister gaf aan verder gevolg te zullen geven aan het onderzoek samen met 
alle relevante stakeholders.
1. Kan de minister meedelen of het geplande overleg met de stakeholders, dat gepland 
stond in het najaar, ondertussen heeft plaatsgevonden? 
a) Zo ja, welke partners waren aanwezig? Kan de minister een verslag geven van de 
vergadering? Welke zaken zijn besproken en zijn er ook beslissingen genomen? 
Wat zijn de volgende stappen? 
b) Zo niet, voor wanneer staat dat gepland? Welke stakeholders zullen worden 
uitgenodigd? 
2. Uit het onderzoek leerden we dat in Antwerpen, Brugge en Gent het draagvlak voor 
cruisetoerisme bij kunststeden aan de lage kant ligt en ook daalt. Bedoeling is dan ook 
maatregelen te nemen om de druk daar te verminderen. Een van de mogelijkheden 
ligt in spreiding van de bezoekers, iets wat ook aansluit bij het beleid van de minister 
om andere toeristische regio’s in Vlaanderen meer te promoten. 
a) Wat de zeecruises betreft, vernamen we dat de beperkte tijd aan wal vaak een 
hinderpaal is, alsook dat de toeristen vaak ‘the real thing’ willen. 
i. Wordt de optie van spreiding nog onderzocht? Zal daar promotie rond gevoerd 
worden? 
ii. We denken heel specifiek aan toeristen die aanmeren in Zeebrugge, om die 
te stimuleren de verplaatsing naar Ieper en de Westhoek te maken. 
Ziet de minister daar mogelijkheden? 
b) Tijdens de gedachtewisseling kwam al naar voren dat er eventueel meer 
mogelijkheden voor spreiding zouden liggen bij de riviercruises, waar de tijd aan 
wal vaak iets groter is. 
i. Zullen daar initiatieven genomen worden om toeristen te overtuigen de 
verplaatsing naar andere regio’s te maken? 
ii. Ziet de minister ook daar mogelijkheden voor Ieper en de Westhoek? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 195 van 14 december 2023
van EMMILY TALPE
1. Het geplande overleg met de verschillende havensteden heeft inderdaad in het najaar 
van 2023 plaatsgevonden. 
Voor elke stad werden de verschillende betrokken partijen uitgenodigd, namelijk:
•Het stadsbestuur (in casu de burgemeester of schepen);
•De haven; en
•De stedelijke dienst voor toerisme.
De bespreking werd gevoerd vertrekkende van de studie en de concrete aanbevelingen 
die eruit voortkwamen. Elke havenstad gaf aan op welke manier met deze 
aanbevelingen wordt omgegaan en welke stappen reeds gezet zijn en zullen gezet 
worden de komende jaren.
Momenteel wordt een syntheseverslag opgemaakt van deze gesprekken. Het verslag 
zal vervolgens aan de partners bezorgd worden.
2. a) i. Op dit moment nemen de verschillende havensteden reeds maatregelen in 
functie van een betere spreiding. Zo heeft Gent beslist dat er geen zeecruises 
meer mogen aanmeren.
Er was een consensus dat de mogelijkheden inzake spreiding nog verder 
onderzocht moesten worden.  
ii. In Brugge is er nu een maximum van 2 zeecruiseschepen per dag, maar Brugge 
wenst op termijn een betere spreiding te krijgen door in het boekingssysteem 
beperkingen op te leggen. Dit zou bijvoorbeeld kunnen zijn dat in de zeer drukke 
toeristische maanden maar 1 zeecruiseschip per dag mag aanmeren. Dit is een 
piste die nog verder wordt onderzocht.
Voorlopig is enkel het kwantitatieve aspect van spreiding bekeken. Een 
ruimtelijke spreiding van de bezoeken – waarbij ook de Westhoek een 
bestemming kan zijn voor deze toeristen – moet verder onderzocht worden.
b) i. Het aanvoelen bij alle partners is dat het aantal riviercruises momenteel niet voor 
extra druk in de havensteden zorgt. Een spreiding van deze toeristen is dan ook 
minder aan de orde. Dit neemt niet weg dat bepaalde steden zoals Gent 
preventieve maatregelen genomen hebben, zoals een maximum aantal 
aanvaarten per dag, met mogelijk zelfs verdere beperkingen in de toekomst.   
ii. In Zeebrugge leggen momenteel geen riviercruises aan. Dus een spreiding 
richting Ieper en de Westhoek is niet aan de orde.
