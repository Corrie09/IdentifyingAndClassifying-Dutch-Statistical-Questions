title: Europese richtlijn 2016/0800 betreffende procedurele waarborgen voor kinderen die verdachte of beklaagde zijn in een strafprocedure - Niet-correcte omzetting
thema: Justitie en Handhaving
Welzijn en Gezin
pdf link: https://docs.vlaamsparlement.be/pfile?id=2080968
thema link: https://www.vlaamsparlement.be/parlementaire-documenten/schriftelijke-vragen/1835784
SCHRIFTELIJKE VRAAG
nr. 54
van ADELINE BLANCQUAERT
datum: 24 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Europese richtlijn 2016/0800 betreffende procedurele waarborgen voor kinderen die 
verdachte of beklaagde zijn in een strafprocedure  -  Niet-correcte omzetting
De Europese richtlijn 2016/0800 van het Europees Parlement en de Raad van 11 mei 2016 
betreffende procedurele waarborgen voor kinderen die verdachte of beklaagde zijn in een 
strafprocedure, heeft tot doel procedurele waarborgen vast te stellen om te verzekeren dat 
kinderen - zijnde personen die jonger zijn dan 18 jaar - die verdachte of beklaagde zijn in 
een strafprocedure, die procedure kunnen begrijpen en volgen, hun recht op een eerlijk 
proces kunnen uitoefenen, alsook om recidive bij deze kinderen te voorkomen en hun 
sociale integratie te bevorderen.
Uit de recente mededeling van de Vlaamse minister-president aan de Vlaamse Regering 
blijkt dat Vlaanderen door Europa in gebreke werd gesteld wegens een niet-correcte 
omzetting van bovenvermelde richtlijn.
Volgens de minister-president waren de grieven van de Europese Commissie vooral van 
technische aard. Op basis van die mededeling is het echter niet duidelijk welke elementen 
niet correct werden omgezet in de vigerende Vlaamse regelgeving, alsook of die fouten 
verband houden met louter het Vlaamse Jeugddelinquentierecht-decreet, met louter het 
Vlaamse decreet rechtspositie minderjarigen, of met beide voormelde decreten.
1. Kunnen de minister van Justitie en de minister van Welzijn dan ook elk wat betreft hun 
beleidsdomein verduidelijken welke opmerkingen inzake niet-correcte omzetting de 
Europese Commissie in dit dossier concreet heeft geformuleerd, alsook op welke 
punten en in welke zin zij respectievelijk het Vlaamse Jeugddelinquentierecht-decreet 
en/of het Vlaamse decreet rechtspositie minderjarigen volgens Europa moeten 
bijsturen?
2. Welk tijdpad stelt elke minister voorop voor de realisatie van de onder deelvraag 1 
vermelde vereiste bijsturingen?
3. Heeft deze niet-correcte omzetting tot op heden de rechten van de minderjarige 
jeugddelinquenten geschonden en/of hun kansen op maximale sociale integratie 
gehypothekeerd?
4. Zo ja, hoe zullen de ministers daaraan tegemoetkomen? 
Deze vraag werd gesteld aan de ministers Zuhal Demir (54), Caroline Gennez (27)
ZUHAL DEMIR
VLAAMSE MINISTER VAN ONDERWIJS, JUSTITIE EN WERK
GECOÖRDINEERD ANTWOORD
op vraag nr. 54 van 24 oktober 2024
van ADELINE BLANCQUAERT
1. De Belgische autoriteiten hebben kennisgegeven van omzettingsmaatregelen 
Europese richtlijn 2016/0800 betreffende procedurele waarborgen voor kinderen die 
verdachte of beklaagde zijn in een strafprocedure  op 18 oktober en 24 mei 2018, op 
13, 14, 18 en 25 juni 2019 en op 14 juli 2019 en 18 maart 2020. Bij brief van 16 
november 2023 concludeerde de Commissie dat België de volgende bepalingen van de 
richtlijn niet volledig heeft omgezet/uitgevoerd:  
-Artikel 3, definities minderjarige
-Artikel 4 Recht op informatie over rechten (1 punt a)(i), (iii) en (iv), punt (b)(i) tot 
(iv) en punt (c) (3) 
-Artikel 5: Recht van het kind om de houder van ouderlijk gezag te laten informeren
-artikel 6: Recht op bijstand van een advocaat (3)(b) en (d) en artikel 6(4)(c) (
-Artikel 7 (8): Recht op individuele beoordeling
-Artikel 8(2) en (4): Recht op medisch onderzoek
-Artikel 9(1): Audiovisuele registratie van verhoren
-Artikel 15(2), (3) en (4): Recht van minderjarigen om tijdens rechtszittingen en 
tijdens andere fasen van de procedure dan de terechtzittingen te worden vergezeld 
door de persoon die het ouderlijk gezag heeft of door een andere geschikte 
volwassene (artikel 15)
-Artikel 17: Procedures ter uitvoering van een Europees aanhoudingsbevel
De omzetting heeft zowel betrekking op federale wetgeving als op wetgeving van de 
Gemeenschappen. Op 16 januari 2024 werd een gecoördineerd antwoord bezorgd 
vanuit de Federale overheid en de Gemeenschappen om de Commissie in kennis te 
stellen van de tekst van de betrokken bepalingen van intern recht. Voor de Vlaamse 
Gemeenschap was het merendeel van de bepalingen reeds correct omgezet in de 
vigerende Vlaamse regelgeving. Samenvattend werd voor de Vlaamse Gemeenschap 
volgende regelgeving aangemeld in het kader van de omzetting van richtlijn 2016/800:
-Wet van 8 april 1965 betreffende de jeugdbescherming, het ten laste nemen van 
minderjarigen die een als misdrijf omschreven feit hebben gepleegd en het herstel 
van de door dit feit veroorzaakte schade
 
-Decreet van 15 februari 2019 betreffende het Jeugddelinquentierecht (BS 26 april 
2019) 
-Besluit van de Vlaamse Regering tot uitvoering van het decreet van 15 februari 
2019 betreffende het jeugddelinquentierecht, wat betreft de organisatie, 
samenstelling en werking van de afdelingen gesloten oriëntatie, gesloten 
begeleiding en gesloten begeleiding van maximaal twee, vijf of zeven jaar in de 
gemeenschapsinstellingen
-Basiswet van 12 januari 2005 betreffende het gevangeniswezen en de rechtspositie 
van de gedetineerden, en de wet van 17 mei 2006 betreffende de externe 
rechtspositie van veroordeelden tot een vrijheidsstraf en de aan het slachtoffer 
toegekende rechten in het raam van de strafuitvoeringsmodaliteiten
-Decreet van 7 mei 2004 betreffende de rechtspositie van de minderjarigen in de 
integrale jeugdhulp en binnen het kader van het decreet jeugddelinquentierecht 
-Decreet van 26 april 2019 houdende de justitiehuizen en de juridische 
eerstelijnsbijstand (specifiek voor verkeersmisdrijven)
Om tegemoet te komen aan de volledige omzetting hebben zowel de toenmalige 
minister van Welzijn als mezelf tijdens de vorige regeerperiode het initiatief genomen 
om de nodige wijzigingsbepalingen door te voeren. 
Wat het jeugddelinquentiedecreet betreft:
-Het decreet werd vorige legislatuur aangepast om de verschijningsplicht in te 
voeren. We verankeren deze verschijningsplicht na advies van de Raad van State 
zo snel als mogelijk definitief, waarbij we uitzonderingen voorzien waarbij de 
jeugdrechter of jeugdrechtbank in individuele situaties van de regel kan afwijken, 
wanneer de verschijningsplicht bijvoorbeeld niet in het belang van de minderjarige 
is. In deze gevallen wordt zoals de richtlijn ook voorschrijft ook voorzien dat de 
minderjarige kan worden vergezeld door een meerderjarig vertrouwenspersoon.
In het decreet betreffende de rechtspositie van de minderjarigen in de integrale 
jeugdhulp en binnen het kader van het decreet jeugddelinquentierecht van 7 mei 2004 
werden volgende bepalingen ter omzetting van de richtlijn toegevoegd:
-Wat betreft het recht op informatie wordt in het nieuw ontworpen artikel 11 voorzien 
dat de minderjarige recht heeft op duidelijke, toereikende, begrijpelijke en 
ondersteunende informatie op maat over diens begeleidingstraject, over de 
jeugdhulp en over alle zaken die daarmee verband houden, met inbegrip van de 
rechten van minderjarigen geregeld in dit decreet. 
-Wat betreft het recht van minderjarige verdachten om een persoon die het ouderlijk 
gezag heeft zo spoedig mogelijk te informeren gedurende andere fasen van de 
procedure dan de terechtzitting is in het decreet jeugddelinquentierecht voorzien 
dat de ouders of de opvoedingsverantwoordelijken van de minderjarige verdachte 
of minderjarige delictpleger worden geïnformeerd over het jeugddelict dat deze 
persoon ten laste wordt gelegd, teneinde hen de mogelijkheid te bieden om te 
worden gehoord voor er een uitspraak wordt gedaan over de vordering van het 
openbaar ministerie en een reactie wordt opgelegd.
-Via het nieuwe artikel 14/2 wordt in het decreet rechtspositie voorzien voorzien dat 
bij aankomst in een voorziening met mandaat tot geslotenheid de minderjarige het 
recht heeft om minimaal de ouders, de opvoedingsverantwoordelijke en een 
persoon naar keuze te contacteren (artikel 14/2). Ook nadien wordt 
overeenkomstig artikel 14 voorzien in het recht op regelmatig, persoonlijk en 
rechtstreeks contact met ouders en familie. 
-Wat betreft het recht op een medisch onderzoek, inclusief het recht op medische 
hulp, wordt in het nieuwe artikel 25 voorzien in een recht op gezondheidszorg en 
recht op adequate medicatie
Tenslotte worden uit handen gegeven jongeren en jongeren die verkeersmisdrijven 
hebben begaan, die minderjarig zijn, opgevolgd door de justitiehuizen. Daarom werd 
in 2024 in artikel 16 van het decreet van 26 april 2019 houdende de justitiehuizen en 
de juridische eerstelijnsbijstand, twee bepalingen ter omzetting van de richtlijn 
toegevoegd: 
 
-Het informeren van de justitiabele over wat er precies van hem verwacht wordt en 
over het doel van de tussenkomst van de justitiehuizen, gebeurt in eenvoudige en 
toegankelijke bewoordingen, in het bijzonder als de justitiabele minderjarig is.
-Een minderjarige justitiabele kan een persoon die het ouderlijk gezag heeft of een 
andere persoon die door de gerechtelijke overheid is aanvaard of aangewezen, laten 
informeren over de opvolgings- of begeleidingsopdracht van het justitiehuis, en zich 
door die persoon laten vergezellen tijdens de gesprekken waartoe de justitiabele 
uitgenodigd is.
Dit decreet werd onlangs finaal goedgekeurd op de regering en ligt binnenkort voor bij 
het parlement.
2. De omzetting is wat de Vlaamse Gemeenschap betreft dus reeds aangepast of opgestart.
3. De zaken die bijkomende werden omgezet waren reeds eerder praktijk, waardoor er tot 
op heden geen rechten van minderjarige jeugddelinquenten werden geschonden.
4. Zie antwoord bij vraag 2.
