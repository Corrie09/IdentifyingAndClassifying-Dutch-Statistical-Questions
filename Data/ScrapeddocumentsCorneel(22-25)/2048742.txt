title: Taxisector - Taalvereisten chauffeurs
thema: Mobiliteit en Verkeer
pdf link: https://docs.vlaamsparlement.be/pfile?id=2048742
thema link: https://www.vlaamsparlement.be/parlementaire-documenten/schriftelijke-vragen/1801469
SCHRIFTELIJKE VRAAG
nr. 637
van MARINO KEULEN
datum: 7 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Taxisector  -  Taalvereisten chauffeurs
Op 11 januari 2024 bespraken we dit thema al in de commissie, onder meer naar aanleiding 
van een vraag om uitleg die ik indiende. Heel wat taxichauffeurs zouden hun beroep niet 
meer kunnen uitoefenen door de nieuwe taalvereisten die in de vorige legislatuur werden 
opgelegd en ook het aantrekken van nieuwe chauffeurs wordt erdoor bemoeilijkt.
De minister deelde toen in de commissie mee: “Alleszins is het nu zaak om zo snel mogelijk 
in samenspraak met de sector te bekijken hoe we tot een oplossing kunnen komen. Er is 
ook een nieuw overleg met de sector ingepland. We willen dan ook kijken in welke mate 
we aan de verzuchtingen tegemoet kunnen komen. Als morgen een heel aantal 
taxibestuurders hun bestuurderspas verliezen, zou dat ook geen goede zaak zijn, dus we 
kijken verder welke oplossingen we kunnen uitdokteren. Het laatste woord zal daar dus 
nog niet over gezegd zijn.”
Blijkbaar heeft dat vruchten afgeworpen, want twee weken later volgde het nieuws dat 
men een jaar langer uitstel krijgt om aan de voorwaarden te voldoen of met andere 
woorden, men krijgt tijd tot 30 juni 2025. Ook de groep waarvoor de overgangsmaatregel 
geldt, wordt uitgebreid naar iedereen die zijn bestuurderspas kreeg voor 1 juli 2023.
Om gebruik te kunnen maken van de overgangsmaatregel moeten de betrokken 
bestuurders wel voor 30 juni 2024 ingeschreven zijn voor een opleiding bij een centrum 
voor volwassenenonderwijs (CVO).
Op zich is dat een mooie stap voorwaarts. Het taxigebruik is een essentieel onderdeel van 
het nieuwe mobiliteitsbeleid en dat is er niet mee gebaat als ineens een grote groep van 
taxichauffeurs hun dienstverlening niet meer kan aanbieden.
1. Hoe heeft de sector gereageerd op die maatregel?
2. Welke afspraken heeft de minister kunnen maken met de minister van Onderwijs naar 
capaciteit bij de CVO’s om de extra lesvolgers allemaal kwaliteitsvol onderwijs te 
kunnen geven?
3. Zijn er afspraken gemaakt omtrent de financiering van de opleiding en zo ja, welke?
4. Om toekomstige discussies rond taalvereisten objectief te kunnen voeren, zou er 
onderzoek gedaan kunnen worden naar bijvoorbeeld Zürich waar de verstrenging van 
taalvereisten voor een tekort zou hebben gezorgd maar ook naar Nederland, dat geen 
taalvereisten oplegt en Oostenrijk, dat het lagere niveau A1 hanteert.
Is de minister bereid dat te onderzoeken?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 637 van 7 februari 2024
van MARINO KEULEN
1. Sectororganisatie GTL heeft alvast positief gereageerd op de aangekondigde 
maatregel. Ze willen er alles aan doen om taxichauffeurs ertoe aan te zetten om de 
gevraagde opleiding te volgen. Men engageert zich daarom om de werkgevers en de 
taxibestuurders te informeren over het aanbod van taalopleidingen voor 
taxibestuurders niveau B1(2.1; 2.2) en om hen te informeren over de financiële steun 
van het sectoraal sociaal fonds voor de taalopleidingen en -testen van de 
taxibestuurders.
2. Er zijn geen specifieke afspraken gemaakt met de minister van Onderwijs. Wel hebben 
de CVO’s die op vraag van het Departement Mobiliteit en Openbare werken de 
taxicursus hebben ontwikkeld ons verzekerd dat er voldoende capaciteit is om een 
groot aantal chauffeurs op te leiden. Wanneer dit nodig zou zijn, zou hulp van andere 
CVO’s kunnen ingeschakeld worden om de capaciteit verder te verhogen. Er kan 
daarnaast ook nog steeds een taalcursus gevolgd worden bij andere CVO’s die niet de 
specifieke taxicursus aanbieden. 
3. Vanuit de Vlaamse overheid zijn er geen afspraken gemaakt rond de financiering van 
taalcursussen. Wel voorziet het Sociaal Fonds van de sector een compensatie voor 
taxichauffeurs. Dit is voorzien via de nieuwe sectorale opleidings-CAO van 
19/10/2023. Voor de taxibestuurders die de taalopleidingen volgen en slagen, wordt 
een financiële tussenkomst van maximaal 600 euro voorzien. Deze relatief recente 
maatregel kan een stimulans zijn om zich in te schrijven. 
4. De wetgeving en acties in andere landen en regio’s bieden uiteraard interessante 
inzichten die kunnen gebruikt worden om het Vlaamse beleid te verbeteren. We 
volgen wat er elders gebeurt op dit vlak dan ook op en ik ben zeker voorstander van 
diepgaander onderzoek hieromtrent. 
