title: Onroerenderfgoedrichtplannen - Historische landgoederen
thema: Onroerend erfgoed
pdf link: https://docs.vlaamsparlement.be/pfile?id=2038353
thema link: https://www.vlaamsparlement.be/parlementaire-documenten/schriftelijke-vragen/1795925
SCHRIFTELIJKE VRAAG
nr. 143
van MANUELA VAN WERDE
datum: 18 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Onroerenderfgoedrichtplannen  -  Historische landgoederen
Na twee succesvolle onroerenderfgoedrichtplannen kreeg het onroerenderfgoedrichtplan 
‘Historische landgoederen’ in 2020 groen licht. Dat thematische richtplan heeft als doel op 
zoek te gaan naar een beter beheer van landhuizen en landgoederen. Eigen aan een 
onroerenderfgoedrichtplan is dat het gedragen wordt en participatief is. Het 
onroerenderfgoedrichtplan wil dan ook een oplossing bieden voor alle landgoederen in 
Vlaanderen, maar toch concentreert het onroerenderfgoedrichtplan zich voornamelijk op 
de regio Bulskampveld, nabij Beernem. 
In de recentste beleids- en begrotingstoelichting (BBT) van de minister las ik dat “het 
onroerenderfgoedrichtplan ‘Historische landgoederen’ in 2024 een doorvertaling krijgt in 
een actieprogramma met beleid- en beheergerichte oplossingen om de ambities voor deze 
multifunctionele en betekenisvolle plaatsen effectief te realiseren”. Verder bouwt het 
onroerenderfgoedrichtplan voort op het Interreg-project Innocastle dat suggesties biedt 
voor toekomstig beleid.
1. Kan de minister dit toelichten? Wat is de stand van zaken? 
2. Welke sites komen er naast Bulskampveld nog in aanmerking om opgenomen te 
worden in het onroerenderfgoedrichtplan? 
3. Welke lessen kunnen er getrokken worden uit het Interreg-project? 
4. Wat is het tijdsperspectief voor deze plannen? Hoe wordt de vinger aan de pols 
gehouden, worden er bijvoorbeeld KPI’s (key performance indicators) geformuleerd? 
Omdat de twee onroerenderfgoedrichtplannen blijkbaar een succes zijn, wordt het concept 
verder toegepast. Het is daarom ook nuttig om lessen te trekken uit de vorige 
onroerenderfgoedrichtplannen. 
5. Is er sprake van een wisselwerking tussen de bestaande en de toekomstige 
onroerenderfgoedrichtplannen? Zijn er bijvoorbeeld lessen te trekken uit de eerdere 
onroerenderfgoedrichtplannen?
6. Is er al een evaluatie gemaakt van de vorige onroerenderfgoedrichtplannen? 
7. Staan er naast de historische landgoederen en Doel nog regio’s op de planning die in 
aanmerking komen voor een onroerenderfgoedrichtplan?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 143 van 18 januari 2024
van MANUELA VAN WERDE
1. Het onroerenderfgoedrichtplan voor historische landgoederen is voorbereid door mijn 
administratie, in samenspraak met betrokken Vlaamse agentschappen, lokale 
overheden, onderzoeksinstellingen en expertenorganisaties. Ik heb het nog niet formeel 
goedgekeurd. Eénmaal dat gebeurd is, volgt de omzetting in een actieprogramma dat 
finaal moet worden bekrachtigd door de Vlaamse regering. Mijn administratie treft 
daartoe de nodige voorbereidingen. Ik kan uiteraard niet vooruit lopen op deze 
beslissingen, de plannen kunnen worden geconsulteerd zodra ze zijn goedgekeurd.
2. Zie antwoord op vraag 1. 
3. In het Interregproject Innocastle werkten de Hogeschool Gent, Provincie Gelderland 
(Nederland), National Trust (VK), provincie Badajoz (Spanje) en de Roemeense 
rijksdienst voor onroerend erfgoed samen om huidig beleid rond landgoederen in kaart 
te brengen en beleidsaanbevelingen te suggereren. Deze oefening resulteerde in een 
baseline survey, die online kan worden geconsulteerd ( https://projects2014-
2020.interregeurope.eu/innocastle/news/news-article/9780/the-innocastle-baseline-
survey/) en een inspiratiebron vormde voor het hogervermelde richtplan. 
4. Zie antwoord op vraag 1. 
5. In 2021 zijn de toenmalige onroerenderfgoedrichtplannen inderdaad geëvalueerd, wat 
resulteerde in een leerpuntenrapport.
6. Zie antwoord op vraag 5.
7. De planning voor nieuwe richtplannen zal voorwerp zijn van besprekingen door de 
nieuwe Vlaamse regering.
