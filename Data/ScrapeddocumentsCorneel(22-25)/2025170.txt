title: Toerisme Vlaanderen - Buitenlandkantoren
thema: Toerisme
pdf link: https://docs.vlaamsparlement.be/pfile?id=2025170
thema link: https://www.vlaamsparlement.be/parlementaire-documenten/schriftelijke-vragen/1789357
SCHRIFTELIJKE VRAAG
nr. 197
van CATHY COUDYSER
datum: 15 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Toerisme Vlaanderen  -  Buitenlandkantoren
Toerisme Vlaanderen is een Vlaams agentschap dat als missie heeft om de toeristische 
sector in Vlaanderen te bevorderen. Een van zijn taken is het promoten van Vlaanderen 
als toeristische regio in het buitenland. In dat kader bouwt het agentschap aan een 
internationaal netwerk van kantoren om de reputatie van Vlaanderen als innovatieve, 
inspirerende en kwalitatieve reis- en congresbestemming te versterken. Toerisme 
Vlaanderen heeft kantoren in Den Haag, Londen, Barcelona, Keulen, Wenen, Milaan, Parijs 
en New York, naast een kantoor in Brussel dat verantwoordelijk is voor Azië en 
Scandinavië. Samen met Flanders Investment & Trade (FIT) en het Departement Kanselarij 
en Buitenlandse Zaken (DKBUZA) zijn zij daarmee de belangrijkste vertegenwoordigers 
van Vlaanderen in het buitenland.
Door de samenwerking tussen die drie instellingen te optimaliseren, zouden nieuwe 
synergieën tot stand kunnen komen. Door het personeel van de Vlaamse overheid in het 
buitenland flexibeler in te zetten, kan men met ongeveer dezelfde middelen meer 
doelstellingen bereiken. Zo kunnen de overkoepelende prioriteiten van de Vlaamse 
overheid beter gerealiseerd worden.
1. Welke evaluaties zijn er gemaakt over de werking van de buitenlandkantoren van 
Toerisme Vlaanderen?
a) Is er een evaluatie gemaakt over het nut van de buitenlandkantoren? Zo ja, wat 
waren de voornaamste resultaten?
b) Is er een evaluatie gemaakt over de nood aan versterking van de 
buitenlandkantoren? Zo ja, over welke kantoren gaat het?
c) Is er een evaluatie gemaakt over de nood aan nieuwe buitenlandkantoren? Zo ja, 
om welke landen/regio’s zou het gaan? Zou het gaan om kantoren ter plaatse of 
kantoren die vanuit Brussel opereren? Graag ook de reden voor die keuzes 
vermelden.
d) Zijn er plannen om bestaande kantoren te sluiten? Zo ja, om welke kantoren gaat 
het? Om welke reden zouden deze kantoren gesloten worden?
2. Welke mogelijke synergieën ziet Toerisme Vlaanderen met de kantoren van FIT en het 
DKBUZA in het buitenland? Wat zijn volgens Toerisme Vlaanderen mogelijke 
pijnpunten?
3. Acht de minister het opportuun om medewerkers van Toerisme Vlaanderen deel te 
laten nemen aan een opleiding aan de Diplomatieke Academie?
4. Wat is de huidige toestand van het Toerisme Vlaanderen-kantoor in Rusland? Is er nog 
contact met de medewerkers ter plaatse?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 197 van 15 december 2023
van CATHY COUDYSER
1. a) In het begin van de beleidsperiode heb ik de buitenlandse aanwezigheid van 
Toerisme Vlaanderen herbekeken. In deze analyse werden een aantal elementen 
meegenomen. In de eerste plaats werd vertrokken vanuit de visie ‘Reizen naar 
morgen’, waarmee we focussen op die bezoekers die een inhoudelijke link hebben 
met de bestemming Vlaanderen en die zo een meerwaarde betekenen. Op basis 
daarvan konden de belangrijkste herkomstmarkten geïdentificeerd worden. 
Belangrijk was dan ook om die gekozen doelgroepen maximaal te bereiken. 
Daarnaast werd uiteraard ook rekening gehouden met de kostenefficiëntie van een 
fysieke aanwezigheid ter plaatse. Daarbij werden factoren als de grootte van de 
markt in kwestie in rekening gebracht, maar ook de verwachte groei van deze 
markt.
Tot slot werden ook de geopolitieke tendensen en globale veranderingen, zoals de 
klimaatverandering en de covid-pandemie, in deze analyse meegenomen.
Op basis daarvan werd het buitenlandnetwerk van Toerisme Vlaanderen de voorbije 
jaren aangepast. Zo heb ik beslist om de werking op de BRIC-landen terug te 
schroeven. De samenwerking met het representatiekantoor in Brazilië heb ik 
stopgezet. In China heb ik het Toerisme Vlaanderen-kantoor gesloten. Samen met 
Toerisme Vlaanderen neem ik de tijd om de Azië-werking te herbekijken en 
heroriënteren. Via een representatiekantoor testen we vandaag in China uit of we 
via de samenwerking met enkele grote toeristische spelers de bezoekersstromen 
naar en in Vlaanderen gevoelig kunnen beïnvloeden. Deze oefening zal in het 
voorjaar van 2024 opgeleverd worden zodat de nodige conclusies ten uitvoer 
kunnen worden gelegd. De werking in Rusland ten slotte werd tot nader order 
opgeschort. 
Het zal u niet verbazen dat de internationale toerismesector de voorbije jaren sterk 
veranderd is, en nog altijd verandert. Deze analyse is dan ook louter een stap in 
een continu proces. De impact van de jaarlijkse marketingactiviteiten wordt 
bijvoorbeeld continu geëvalueerd; hierin worden ook de Vlaamse partners 
betrokken. Dit leert ons dat we via Toerisme Vlaanderen vooral een enorme 
meerwaarde bieden op het vlak van PR- en perswerking. Mooie voorbeelden hiervan 
in 2023 zijn de persreizen voor Bouts in Leuven, Krasse Koppen in Antwerpen en 
de start van het Ensorjaar in Oostende. 
De traditionele trade-markt is de afgelopen jaren zo goed als verdwenen. Toerisme 
Vlaanderen zoekt daarom samen met de Vlaamse partners naar andere en nieuwe 
‘intermediaire’ samenwerkingen. Dit is een overgangsverhaal dat we samen met de 
lokale partners in 2024 willen finaliseren. We beogen hierbij zoveel mogelijk 
maatwerk – de behoefte van kunststad Brugge is bijvoorbeeld anders dan die van 
regio Limburg – zonder de efficiëntie uit het oog te verliezen. 
De digitale marketing wordt ook steeds belangrijker. De buitenlandkantoren zorgen 
voor een lokale doorvertaling van de algemene thematische content op de lovers-
kanalen van Visitflanders.com.
Om een sterke 360°-marketingaanpak te garanderen, versterken we de globale 
boodschap met een lokale insteek, en brengen we de expertises samen van het 
hoofdkantoor en de buitenlandkantoren.
b) Na de evaluatie en reorganisatie van het team in de Verenigde Staten werd besloten 
om in 2024 1 persmedewerker aan te werven. Dit om de reputatie van onze regio 
binnen onze prioritaire thema’s in de VS te versterken.
c) In het kader van de Azië-oefening loopt er een proefproject in Japan, in 
samenwerking met ANA en Brussels Airport Company. Na een evaluatie eind 2024 
zal een definitieve aanpak worden gekozen.
d) Er is vandaag geen sluiting aan de orde maar de opportuniteitsafweging voor een 
fysieke aanwezigheid in een ander land is een permanent aandachtspunt voor het 
management. 
2. Toerisme Vlaanderen deelt op 6 locaties kantoren met FIT en/of DKBUZA:
•New York, 
•Londen, 
•Den Haag, 
•Wenen, 
•Parijs, en 
•Keulen.
In deze Vlaamse Huizen is er maandelijks overleg. Op die momenten worden de 
actieplannen naast elkaar gelegd en wordt er actief aan gedeelde acties gewerkt. Deze 
afstemming gebeurt ook in Milaan en Barcelona waar er geen kantoren worden gedeeld, 
maar de verschillende diensten wel allemaal aanwezig zijn. 
Een mogelijk pijnpunt betreft het rotatiemechanisme dat FIT en DKBUZA toepassen; 
terwijl Toerisme Vlaanderen met vast teams in elk land werkt. Hierdoor moet periodiek 
geïnvesteerd worden in het opnieuw opbouwen van de onderlinge relaties en het 
creëren van een “one team Flanders” in elk land.
3. De Diplomatieke Academie heeft als doel sterke diplomatieke vertegenwoordigers op 
te leiden met een brede achtergrond. De behoeften van de Toerisme Vlaanderen-
medewerkers zijn eerder specifiek en meer marketing- en communicatiegericht. Het 
agentschap onderhoudt uiteraard een goed contact met DKBUZA en monitort het 
opleidingsaanbod met oog op deelname wanneer dit aansluit bij de behoeften van de 
medewerkers. 
Ondertussen deelt het agentschap actief kennis met FIT/DKBUZA. Zo nam Toerisme 
Vlaanderen deel aan de terugkeerdagen waar het zijn internationale marketingaanpak 
gepresenteerde.
Toerisme Vlaanderen-medewerkers hebben geen diplomatiek statuut, gezien hun semi-
commerciële werking is dit ook niet wenselijk.   
4. Toerisme Vlaanderen had nooit een eigen kantoor in Rusland en werkte via bedrijven 
onder dienstencontract, zgn. representatiekantoren. Die werden opgevolgd door de 
Rusland-desk, t.t.z. een gespecialiseerde medewerker op het hoofdkantoor in Brussel. 
Sinds de Oorlog in Oekraïne werd de werking op de Russische markt tot nader order 
stopgezet. Gezien de huidige situatie zal deze werking waarschijnlijk niet heropgestart 
worden. Er is geen contact meer met de betreffende representatiepartner ter plaatse.
