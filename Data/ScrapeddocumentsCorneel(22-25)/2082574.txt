title: Chemiecluster Chemelot Geleen - Ingebrekestelling voor lozen van afvalwater in de Maas
thema: Natuur en Milieu
pdf link: https://docs.vlaamsparlement.be/pfile?id=2082574
thema link: https://www.vlaamsparlement.be/parlementaire-documenten/schriftelijke-vragen/1834862
SCHRIFTELIJKE VRAAG
nr. 39
van ANDY PIETERS
datum: 21 oktober 2024
aan JO BROUNS
VLAAMS MINISTER VAN OMGEVING EN LANDBOUW
Chemiecluster Chemelot Geleen  -  Ingebrekestelling voor lozen van afvalwater in de Maas
De vorige Vlaamse minister van Omgeving heeft in februari namens het Vlaamse Gewest 
een formele ingebrekestelling verzonden aan het Nederlandse Rijk, waterschap Limburg, 
Chemelot Site Permit en Sitech Services voor het negeren van de internationale regels 
rond milieueffectrapportage en het onwettig toelaten van lozingen door chemiecluster 
Chemelot in de Maas.
Waterschap Limburg verleende op 15 december 2020 een vergunning voor het lozen van 
afvalwater van de afvalwaterzuiveringsinstallatie van Sitech Services. Die waterzuivering 
verwerkt het afvalwater afkomstig van verschillende fabrieken op de Chemelot Site. De 
vergunning is geldig tot 2027. Bij het verlenen van die vergunning werden de 
internationale regels rond milieueffectrapportage geschonden. Daardoor is de impact op 
het Vlaamse leefmilieu niet goed in kaart gebracht en zijn de Vlaamse milieuadministraties 
nooit geraadpleegd. De lozingen van chemische stoffen in de Maas zijn ook al enige tijd in 
Nederland in het nieuws vanwege mogelijke schadelijke gevolgen, ook voor de 
drinkwaterproductie.
De Nederlandse partijen moesten aantonen dat de watervergunning goed werd beoordeeld 
en de lozingen conform een niveau zijn dat aanvaardbaar is voor mens, waterkwaliteit en 
de ruimere omgeving.
Er zou ook overleg komen tussen de Nederlandse en Vlaamse minister, echter door de 
opeenvolgende verkiezingen kwam dat er niet van. Wel werd er heel wat informatie 
uitgewisseld.
1. Hoe evalueert de administratie de ontvangen informatie van de Nederlandse actoren 
en bevestigen de diensten van de minister de ordentelijke beoordeling van de milieu- 
en gezondheidsrisico’s voor Vlaanderen? Zo niet, hoe gaat de minister daarmee om?
2. Plant de minister over dat dossier een herneming van de contacten op politiek niveau 
met de Nederlandse regering?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 39 van 21 oktober 2024
van ANDY PIETERS
1. Ik heb mijn administratie gevraagd om een laatste stand van zaken in dit dossier. Op 
2 mei 2024 vond een overleg plaats tussen het vorig kabinet van de minister van 
Omgeving, de Vlaamse administratie, het Waterschap Limburg, Circle Wastewater 
Services B.V. (Circle) en het Nederlandse ministerie van Infrastructuur en Waterstaat. 
Daarop werd afgesproken (i) dat een bijeenkomst wordt gepland om aan de Vlaamse 
Milieumaatschappij (VMM) en de afdeling Gebiedsontwikkeling, Omgevingsplanning en 
-projecten (GOP) van het Departement Omgeving, die daartoe de nodige expertise 
hebben, de informatie te verstrekken die nodig is om de watervergunning van 15 
december 2020 die aan Circle is verleend te beoordelen en (ii) dat bij toekomstige 
watervergunningverlening de GOP, VMM en de Vlaamse Waterweg zouden worden 
geïnformeerd en geconsulteerd. 
Wat de beoordeling van de watervergunning van 15 december 2020 betreft zou het 
Nederlandse ministerie van Infrastructuur en Waterstaat het initiatief nemen om dit 
overleg in te plannen. Er heeft echter nog geen bijeenkomst plaatsgevonden. Ik heb 
mijn administratie dan ook gevraagd om contact op te nemen met het Waterschap 
Limburg en zo snel mogelijk werk te maken van dit geplande overlegmoment om met 
volledige kennis van zaken de watervergunning van 15/12/2020 te kunnen 
beoordelen.
Wat de toekomstige watervergunningverlening betreft ontving mijn administratie op 8 
oktober 2024 een schrijven van het Waterschap Limburg met een afschrift van het 
ontwerp van de wijzigingsaanvraag van de voormelde watervergunning van 15 
december 2020. In het kader van deze bijstellingsprocedure werd conform de op 2 
mei 2024 gemaakte afspraken dus wel om advies gevraagd. Op 12 november 2024 
werd door GOP een voorwaardelijk gunstig advies bezorgd aan Waterschap Limburg. 
Ik heb mijn administratie gevraagd de doorvertaling hiervan naar de vergunnings-
beslissing op te volgen. 
2. In Nederland zijn de provincies bevoegd voor het toezicht op de milieuwetgeving. Om 
een goede samenwerking en afstemming te verzekeren had ik inmiddels op vrijdag 8 
november 2024 samen met minister-president Diependaele en minister De Ridder een 
overleg bij de provincies Noord-Brabant en Zeeland met de Gedeputeerde Staten en 
de Commissaris van de Koning in Zeeland. Daarnaast staan zowel ik als mijn 
administratie in contact met de andere Nederlandse grensprovincies. Wat het Waals 
Gewest betreft neem ik dit ook mee bij het kennismakingsgesprek dat ik plan met de 
Waalse collega.
BIJLAGE
Brief d.d. 12/11/2024 aan Waterschap Limburg i.v.m. ontwerpbesluit watervergunning
