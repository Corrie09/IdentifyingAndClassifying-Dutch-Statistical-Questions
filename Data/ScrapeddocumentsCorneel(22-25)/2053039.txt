title: Groenpool Parkbos Gent-De Pinte-Sint-Martens-Latem - Initiatieven
thema: Natuur en Milieu
pdf link: https://docs.vlaamsparlement.be/pfile?id=2053039
thema link: https://www.vlaamsparlement.be/parlementaire-documenten/schriftelijke-vragen/1811421
SCHRIFTELIJKE VRAAG
nr. 431
van STIJN DE ROO
datum: 8 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Groenpool Parkbos Gent-De Pinte-Sint-Martens-Latem  -  Initiatieven
Groenpool Parkbos Gent-De Pinte-Sint-Martens-Latem is een van de Gentse groenpolen 
waarin Vlaanderen investeert.
Op mijn schriftelijke vraag nr. 245 van 18 november 2020 antwoordde de minister onder 
andere: “De totale oppervlakte van groenpool Parkbos is 1200 ha. Agentschap voor Natuur 
en Bos heeft 325 ha verworven. De Vlaamse Landmaatschappij is eigenaar van 61ha in 
het Parkbos. Stad Gent is eigenaar van 10,5 ha, gemeente Sint-Martens-Latem van 23ha 
en het OCMW van De Pinte 22,5 ha. Natuurpunt is eigenaar van 15 ha.
Er moet nog een beheerplan opgemaakt worden voor deelgebied Scheldevelde (139ha), 
bufferbos langsheen E17 (22ha) en De Ghellinck (42ha). Als de fase van verwerving en 
inrichting is afgerond, zal ANB starten met de opmaak van een natuurbeheerplan voor de 
deelgebieden onder haar beheer.
De Vlaamse Landmaatschappij sloot binnen de perimeter van de groenpool volgende 
beheerovereenkomsten af: objecten onderhoud haag, kaphaag en houtkant: 0,1 
ha;  objecten aanleg en onderhoud grasstrook 15 juni: 0,5 ha.
Voor het deelgebied Scheldevelde dient nog een inrichtingsplan ifv onthaal en 
toegankelijkheid opgemaakt te worden. Dit is ten vroegste voor 2022.
De Vlaamse overheid plant nog 20 ha grond te verwerven in deze groenpool. Bij voorkeur 
verlopen deze verwervingen via minnelijke onderhandeling. Er is voor deze resterende 
20ha een onteigeningsbesluit in opmaak.
Naargelang de timing van verwerving van de resterende 20 ha zal de Vlaamse overheid 
bijkomende natuur realiseren. Deze gronden worden hoofdzakelijk voor bosuitbreiding 
aangewend.
De lokale grondenbank Parkbos is opgericht in 2004. Landbouwers die eigenaar of pachter 
zijn, jonger dan 60 jaar en landbouwer zijn in hoofdberoep kunnen een ruilgrond 
aangeboden krijgen ipv een onteigeningsvergoeding. 
Volgende initiatieven zijn gepland voor Maaltebruggepark door stad Gent: 2020: aanleg 
parking, aanplanting tegen R4, heraanleg speelzone met banken;  2021:heraanleg paden 
en plaatsing meubilair; later: herziening zone Kortrijksesteenweg, parkmeubilair in de 
Leebeekstraat, aanleg avontuurlijke speelzone.
Volgende initiatieven zijn gepland voor Zwijntjesbos door stad Gent: 2020: verwerving 
laatste terreinen, toegankelijk maken van gebied via gemaaid graspad, archeologisch 
onderzoek, uitwerken plan voor aanleg voedselbos i.s.m. bewoners, bebossing; 2021: 
inrichting buffer- en speelbos (afh. van archeologisch onderzoek).
Het domein De Ghellinck is een bestaand bos, waar enkel in de onthaalzone nog ruimte is 
voor beperkte bos(rand)ontwikkeling. Inrichting van deze onthaalzone kan enkel na 
uitvoering van een gespecialiseerd onderzoek naar aanwezigheid van munitie in de bodem. 
Dit onderzoek is gepland in 2021 in samenwerking met stad Gent.
De uitvoering van de ruilverkaveling Schelde-Leie is lopende. De eerste neerlegging van 
het herverkavelingsplan (incl. grondruil voor getroffen landbouwers) is voorzien in mei-
juni 2021.
Het ontwerp van 2 fietsverbindingen in het Parkbos is opgemaakt nl. 1) een fietsverbinding 
tussen de Putstraat en de Kortrijksesteenweg en 2) een fietsverbinding tussen de Oude 
Spoorwegbedding (fietssnelweg F7) en Don Boscocollege/N60. De grondverwerving is 
lopende.
De exacte ligging en de uitvoering van de wandelverbindingen in het agrarisch gebied van 
het parkbos is afhankelijk van het herverkavelingsplan. Na de definitieve neerlegging van 
de herverkaveling en de ruilverkavelingsakte kunnen de wandelverbindingen opengesteld 
worden.
Het ontwerp van de fietsverbinding tussen de Oude Spoorwegbedding (fietssnelweg F7) en 
Don Boscocollege/N60 is opgemaakt. De grondverwerving is lopende. De kostenraming is: 
fietsfonds: 336.000 euro + BTW;  Stad Gent: 104.000 euro + BTW;  Vlaams Gewest- 
subsidies ruilverkaveling: 80.000 euro + BT.”
Ik stel deze vragen in opvolging van mijn schriftelijke vraag nr. 245 van 18 november 
2020.
1. Uit het antwoord van de minister bleek dat in totaal 442 ha van de 1200 ha totale 
oppervlakte van groenpool Parkbos al verworven was door het Agentschap voor Natuur 
en Bos (ANB) (325 ha), de Vlaamse Landmaatschappij (VLM) (61 ha), de stad Gent 
(10,5 ha), de gemeente Sint-Martens-Latem (23 ha) en het OCMW De Pinte (22,5 ha). 
Is er sinds het antwoord op mijn vorige vraag nog bijkomende oppervlakte verworven 
door Vlaanderen, door een lokaal bestuur of OCMW of door terreinbeherende 
verenigingen? Zo ja, graag een overzicht van de verworven oppervlakte, met 
vermelding van de koper(s).
2. Wat is ondertussen de stand van zaken van de verwerving en inrichting voor het 
deelgebied Scheldevelde (139 ha), het bufferbos langs de E17 (22 ha) en De Ghellinck 
(42 ha)? Wanneer is het ANB gestart met de opmaak van een natuurbeheerplan voor 
de deelgebieden onder zijn beheer? Wat is ondertussen de stand van zaken van de 
beheerplannen voor het deelgebied Scheldevelde (139 ha), het bufferbos langs de E17 
(22 ha) en De Ghellinck (42 ha)?
3. Werden er sinds mijn vorige vraag beheersovereenkomsten bij de VLM gesloten? Zo 
ja, welk type beheersovereenkomst staat voor welke oppervlakte?
4. Hoeveel aankoopsubsidies werden toegekend aan hoeveel erkende terreinbeherende 
verenigingen in de jaren 2021, 2022 en 2023 voor verwervingen in die groenpool? 
Hoeveel hectare werd aangekocht voor dat bedrag?
5. Welke investeringen en initiatieven werden gepland in die groenpool in 2021, 2022 en 
2023? Graag een overzicht per jaar, met vermelding van het budget per initiatief.
6. Wat is ondertussen de stand van zaken van het inrichtingsplan voor het deelgebied 
Scheldevelde in het licht van onthaal en toegankelijkheid? Graag meer uitleg.
7. Wat is ondertussen de stand van zaken van de verwervingen voor de resterende 20 
ha door de Vlaamse overheid? Zijn die verwervingen al afgerond? Zo ja, sinds 
wanneer? Zo niet, wanneer zullen de verwervingen afgerond zijn? 
8. Wat is ondertussen de stand van zaken van de realisatie van bijkomende natuur op de 
door de Vlaamse overheid verworven 20 ha? Werden die gronden enkel aangewend 
voor bosuitbreiding? Zo niet, waarvoor nog?
9. Hoeveel landbouwers die eigenaar of pachter, jonger dan 60 jaar en landbouwer in 
hoofberoep zijn, hebben via de lokale grondenbank Parkbos ruilgrond gevraagd in 
plaats van een onteigeningsvergoeding in 2021, 2022 en 2023? Graag een overzicht. 
10. Wat de herinrichting van het Maaltebruggepark betreft, wat is de stand van zaken van 
de geplande initiatieven: herziening van de zone Kortrijksesteenweg, parkmeubilair in 
de Leebeekstraat en de aanleg van een avontuurlijke speelzone? Zijn die geplande 
initiatieven ondertussen gerealiseerd? Zo ja, sinds wanneer? Zo niet, wanneer is de 
realisatie gepland?
11. a) Wat de verdere aanplant van het Zwijntjesbos in Zwijnaarde betreft, wat is de stand 
van zaken van het plan voor de aanleg van een voedselbos in samenwerking met de 
bewoners? Wat is de stand van de zaken van de bebossing?
b) Is het archeologisch onderzoek voor de inrichting van het buffer- en speelbos 
ondertussen afgerond? Wat is de stand van zaken van de inrichting van het buffer- en 
speelbos?
12. Wat is de stand van zaken van het gespecialiseerd onderzoek naar de aanwezigheid 
van munitie in de bodem? Is dat onderzoek al afgerond? Zo ja, sinds wanneer, en wat 
zijn de resultaten? Zo niet, wanneer zal dat onderzoek afgerond zijn? Wat is de timing 
voor de inrichting van de onthaalzone in het domein De Ghellinck? Wanneer zal de 
inrichting van start kunnen gaan?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 431 van 8 maart 2024
van STIJN DE ROO
1.
•Natuurpunt beheer vzw: 3,39 ha;
•VLM: binnen de groenpool Parkbos Gent werd door de Vlaamse Landmaatschappij 
(VLM) geen bijkomende grond verworven sinds het beëindigen van de 
overeenkomst lokale grondenbank Parkbos eind 2021;
•ANB: door het Agentschap voor Natuur en Bos (ANB) werd bijkomend 8,6 ha 
verworven.
2. Door het ANB werden nog 3,2 ha in het deelgebied bufferbos E17 (Zwijntjesbos) en 5,4 
ha in deelgebied De Ghellinck verworven. In 2023 werd het onteigeningsbesluit Parkbos 
definitief goedgekeurd door de bevoegde minister voor de verwerving van ongeveer 12 
ha.
Voor deelgebied Scheldevelde werd eind 2023 een ontwerpopdracht gegund ter 
voorbereiding van een inrichtingsdossier.
Er werd enkel voor het deelgebied bufferbos langs de E17 (Zwijntjesbos) een 
natuurbeheerplan opgemaakt. Dat werd goedgekeurd op 22 februari 2023. De 
oppervlakte bedraagt 16,3 ha. Voor de deelgebieden Scheldevelde en De Ghellinck zijn 
er momenteel geen initiatieven lopend voor de opmaak van een natuurbeheerplan.
3. Er zijn twee beheerovereenkomsten gesloten voor het onderhoud van haag (voor een 
totaal van 207 m).
4.
•2021: ANB kende 109.954,40 euro aan aankoopsubsidies toe aan een erkende 
terreinbeherende vereniging (3,39 ha);
•2022: ANB kende geen aankoopsubsidies toe;
•2023: ANB kende geen aankoopsubsidies toe.
5.
•2021:
oANB i.s.m. Gent, De Pinte en Natuurpunt: parkbosmeubilair (147.960,01 
euro);
oANB i.s.m. Gent: CTE scan De Ghellinck (45.828,75 euro);
oANB: projectsubsidie Natuur PSN-21-000882-OVL ‘Inrichting 
vleermuisoverwinteringsplaatsen rondom het parkbos (De Pinte, Gent)’, 
aangevraagd in 2021, uitvoering in 2021-2024, subsidiebudget: 5.273,50 
euro;
oANB: projectsubsidie Natuur PSN-21-000826-OVL ‘Leefgebiedherstel 
Rijvissche’, aangevraagd in 2021, uitvoering in 2021-2024, budget: 
11.440,00 euro;
oGent: aanleg speelinfrastructuur Zwijntjesbos (49.912,50 euro).
•2022:
oANB: inrichting multimovepad (30.000,00 euro);
oGent: aanleg speelzone Maaltebruggepark (79.957,28 euro);
oGent: gedeeltelijke ontmijning centrale dreef De Ghellinck (17.327,00 euro).
•2023:
oANB: inrichtingsdossier onthaalzone Moeistraat (383.000,00 euro);
oANB: inrichtingstudie Scheldevelde (59.060,00 euro);
oANB: verwijderen rhododendrons i.f.v. CTE scan (24.048,00 euro);
oANB: verwijderen anomalieën De Ghellinck (7.744,00 euro);
oGent: heraanleg paden Maaltebruggepark en vernieuwen meubilair 
(290.968,54 euro).
6. De ontwerpopdracht voor de opmaak van het inrichtingsplan Scheldevelde werd 
gegund eind 2023. Het aangestelde studiebureau zal ook instaan voor de opmaak van 
de omgevingsvergunning in functie van de uitvoering van de werken. De materialisatie 
van de padenstructuren en onthaalzones wordt daarin uitgewerkt.
7. Sinds 2020 heeft het ANB ongeveer 8 ha minnelijk verworven binnen de perimeter van 
het gewestelijk ruimtelijk uitvoeringsplan (GRUP) Parkbos. De definitieve 
onteigeningsbesluiten (De Pinte, Sint-Martens-Latem en Gent) voor de resterende 12-
tal ha werden op 19/07/2023 goedgekeurd. Afdeling Vastgoedtransacties startte de 
onteigeningsprocedures hiervoor op.
8. Sinds 2020 werd 8,6 ha van de resterende 20 ha verworven door het ANB. 5,4 ha 
hiervan is nog steeds verpacht en in landbouwgebruik en 3,2 ha werd bebost. 
9. Vermits er vandaag geen grondenbank meer actief is, worden geen eenjarige 
pachtcontracten meer afgesloten door de VLM. De vraag naar ruilgrond is niet meer 
aan de orde.
10.In 2021 werd de nieuwe speelzone aangelegd. In 2023 werden de paden vernieuwd en 
werd het parkbosmeubilair geplaatst. In de zomer van 2024 zal de boogbrug 
gerenoveerd worden. De verdere uitwerking van de natuurlijke en avontuurlijke 
speelzone is gepland vanaf 2025.
11. a) Er werd een overeenkomst gesloten met vzw Voedselbos in functie van het beheer 
van het voedselbos. Alle aanplantingen in functie van het voedselbos zijn gebeurd. 
Met middelen uit het wijkbudget werden een aantal zaken toegevoegd in het 
voedselbos zoals een zitplatform, een infodrager en een klimplantenconstructie.
b) Er werd geen archeologisch onderzoek uitgevoerd. Het plan werd aangepast. Gezien 
de hoge kostprijs van het archeologisch onderzoek werd afgezien van het uitvoeren 
van grondwerken waardoor een archeologisch onderzoek niet meer nodig is. In het 
bufferbos werden speelelementen toegevoegd en werd het parkbos meubilair 
geplaatst. Er werd een natuurbeheerplan opgemaakt. In het plantseizoen 2023-
2024 werden de nog niet beplante percelen die in eigendom zijn van het ANB en in 
beheer van de stad Gent beplant.
12.Het onderzoek is nog lopende en wordt vermoedelijk in 2024 afgerond. Afhankelijk van 
de resultaten en de financiële haalbaarheid van bijkomende saneringen zullen de 
inrichtingsalternatieven afgewogen en ingepland worden door de betrokken partners.
