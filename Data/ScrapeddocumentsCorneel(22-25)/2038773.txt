title: Deeltijds kunstonderwijs (dko) - Aandeel en doelmatigheid verminderd inschrijvingsgeld
thema: Onderwijs en Vorming
pdf link: https://docs.vlaamsparlement.be/pfile?id=2038773
thema link: https://www.vlaamsparlement.be/parlementaire-documenten/schriftelijke-vragen/1800567
SCHRIFTELIJKE VRAAG
nr. 285
van KRISTOF SLAGMULDER
datum: 2 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Deeltijds kunstonderwijs (dko)  -  Aandeel en doelmatigheid verminderd inschrijvingsgeld
Kinderen vanaf 6 jaar, jongeren en volwassenen kunnen in het deeltijds kunstonderwijs in 
hun vrije tijd een opleiding volgen in de volgende domeinen: beeldende en audiovisuele 
kunsten, dans, muziek of woordkunst-drama. Kinderen kunnen ook kiezen voor een 
domeinoverschrijdende initiatieopleiding, waarin minstens twee domeinen tegelijkertijd 
aan bod komen. Leerlingen kunnen binnen de domeinen verschillende leertrajecten volgen. 
Het deeltijds kunstonderwijs is in Vlaanderen behoorlijk aantrekkelijk. Cijfers uit de 
Dataloep Onderwijs tonen dat in de tien recentste schooljaren waarvoor er cijfers 
beschikbaar zijn, het aantal financierbare inschrijvingen is gestegen van in totaal 176.193 
in 2013-2014 naar 203.116 in 2022-2023 (update van 21 december 2023). 
De inschrijvingsgelden voor die opleidingen worden geregeld door middel van artikel 90 
t.e.m. 96 van het decreet van 9 maart 2018 betreffende het deeltijds kunstonderwijs en 
artikel 47 t.e.m. 51 van het bijbehorende besluit van de Vlaamse Regering van 4 mei 2018 
betreffende het opleidingsaanbod, de organisatie, de personeelsformatie, de inning van 
het inschrijvingsgeld en de certificering van het deeltijds kunstonderwijs. De leerling 
betaalt het decretaal vastgelegde inschrijvingsgeld elk schooljaar voor elk domein 
waarvoor hij zich inschrijft, ten laatste op 31 oktober. De domeinoverschrijdende 
initiatieopleiding wordt daarbij beschouwd als een afzonderlijk domein. Het 
inschrijvingsgeld is een vast bedrag, ongeacht het aantal wekelijkse lestijden dat de 
leerling les volgt.
Er zijn vier tarieven voor het inschrijvingsgeld:
- volwassenen aan volledig tarief;
- volwassenen aan verminderd tarief;
- jongeren (-18 jaar) aan volledig tarief;
- jongeren (-18 jaar) aan verminderd tarief.
Om in aanmerking te komen voor het verminderd inschrijvingsgeld moet de leerling op de 
dag van de inschrijving aan minstens één van de volgende categorieën [1] voldoen:
- categorie A: verplicht ingeschreven uitkeringsgerechtigd werkzoekenden of daarmee 
gelijkgesteld;
- categorie C: personen die een leefloon van het Openbaar Centrum voor Maatschappelijk 
Welzijn (OCMW) ontvangen of een uitkering die daarmee gelijkgesteld is en personen die 
een inkomensgarantie voor ouderen of een rentebijslag ontvangen;
- categorie D: personen die erkend zijn als persoon met een handicap en een 
tegemoetkoming van de Federale Overheidsdienst Sociale Zekerheid (FOD SZ) 
ontvangen of houder zijn van een European Disability Card en personen die begunstigde 
zijn van een verhoogde kinderbijslag (erkend voor ten minste 66%);
- categorie E: personen die in een gezinsvervangend tehuis of in een medisch-
pedagogische instelling (MPI) of in een pleeggezin verblijven;
- categorie F: personen die het statuut van erkend politiek vluchteling bezitten;
- categorie G: volwassenen tussen 18 en 24 jaar;
- categorie H: minderjarigen die deel uitmaken van een leefeenheid waarvan een ander lid 
het inschrijvingsgeld al heeft betaald in dezelfde of andere academie en minderjarigen 
met een ouder, broer of zus met een andere hoofdverblijfplaats die het inschrijvingsgeld 
al heeft betaald in dezelfde of een andere academie;
- categorie I: minderjarigen met een extra inschrijving in een ander domein aan dezelfde 
of een andere academie. De domeinoverschrijdende initiatieopleiding wordt als een apart 
domein beschouwd;
- categorie J: personen die voor ten minste 66% arbeidsongeschikt zijn;
- categorie K: personen die begunstigde zijn van de verhoogde 
verzekeringstegemoetkoming.
Daarnaast krijgt ook iedereen zonder eigen inkomen die op hetzelfde adres woont als een 
rechthebbende die onder een van de bovenvermelde categorieën valt, zelf recht op 
verminderd tarief.
1. Graag had ik voor de recentste tien schooljaren waarvoor er cijfers beschikbaar zijn 
(dus van 2013-2014 tot en met 2022-2023) een jaarlijks overzicht gekregen van het 
aantal financierbare inschrijvingen, opgedeeld naargelang de vier soorten 
inschrijvingstarieven
2. Graag had ik voor de recentste vijf schooljaren waarvoor er cijfers beschikbaar zijn 
een overzicht gekregen van het aantal jongeren (-18 jaar) aan verminderd tarief, 
opgedeeld naargelang de verminderingscategorie waar ze op aantikken.
3. Graag had ik voor diezelfde periode een jaarlijks overzicht gekregen van de totale 
bedragen die op deze wijze door de overheid werden gecompenseerd door het instellen 
van verminderd inschrijvingsgeld voor deze minderjarigen. Met andere woorden: 
indien alle minderjarigen met recht op verminderd inschrijvingsgeld het volledige 
inschrijvingsbedrag zouden hebben betaald, hoeveel euro uit eigen bijdrage van de 
leerling had dat ieder jaar dan hypothetisch extra naar het deeltijds kunstonderwijs 
doen vloeien?
4. Graag had ik voor de recentste vijf schooljaren waarvoor er cijfers beschikbaar zijn 
een overzicht gekregen van het aantal volwassenen aan verminderd tarief, opgedeeld 
naargelang de verminderingscategorie waar ze op aantikken.
5. Graag had ik voor diezelfde periode een jaarlijks overzicht gekregen van de totale 
bedragen die op deze wijze door de overheid werden gecompenseerd door het instellen 
van verminderd inschrijvingsgeld voor deze volwassenen. Met andere woorden: indien 
alle volwassenen met recht op verminderd inschrijvingsgeld het volledige 
inschrijvingsbedrag zouden hebben betaald, hoeveel euro uit eigen bijdrage van de 
leerling had dat ieder jaar dan hypothetisch extra naar het deeltijds kunstonderwijs 
doen vloeien?
6. Een van de doelstellingen van het decreet deeltijds kunstonderwijs is de verzekering 
dat het aanwezige aanbod voor alle geïnteresseerde leerlingen vrij toegankelijk is. 
Zoals ook in de toelichting bij het toenmalige ontwerp van decreet te lezen viel, heeft 
toegankelijkheid voor het deeltijds kunstonderwijs een andere draagwijdte dan in het 
basis- of secundair onderwijs. De leerling (en zijn ouders) kiest ervoor om al dan niet 
een dko-opleiding te volgen. De Vlaamse overheid moet leerlingen in staat stellen om 
die keuze te maken en dus gelijke participatiekansen waarborgen. Zij moet echter niet 
garanderen dat iedereen effectief aan het dko deelneemt.
a) In hoeverre leidt de instelling van de ruime reeks bovenvermelde 
verminderingscategorieën bij het inschrijvingsgeld volgens de minister tot op 
heden tot het gewenste resultaat bij de doelgroep van de minderjarigen?
b) In hoeverre leidt de instelling van de ruime reeks bovenvermelde 
verminderingscategorieën bij het inschrijvingsgeld volgens de minister tot op 
heden tot het gewenste resultaat bij de doelgroep van de volwassenen?
7. In december 2021 publiceerde het Rekenhof een rapport met onderzoeksconclusies en 
aanbevelingen over de afstemming en toegankelijkheid van het aanbod in het deeltijds 
kunstonderwijs. Het Rekenhof merkte op dat er ondanks de verminderde 
inschrijvingsgelden nog altijd enkele aanzienlijke hinderpalen zijn voor de 
toegankelijkheid van het deeltijds kunstonderwijs voor kansarmen en voor leerlingen 
met specifieke onderwijsbehoeften, en deed ter zake enkele aanbevelingen aan de 
minister. De minister deelde mee dat mogelijk door de coronapandemie de academies 
nog niet de nodige initiatieven hebben genomen om het toen nog vrij recente 
niveaudecreet uit te voeren. De minister gaf ook aan dat hij verschillende bevindingen 
zal meenemen naar de beleidsevaluatie van het decreet. 
a) Welke initiatieven heeft de minister sindsdien ter zake genomen volgend op/als 
gevolg van dat rapport?
b) In de beleids- en begrotingstoelichting (BBT) bij de begrotingsopmaak 2024 stelde 
de minister dat de resultaten van de beleidsevaluatie van het decreet deeltijds 
kunstonderwijs binnenkort worden opgeleverd. 
Wat is de stand van zaken?
8. In hoeverre heeft de minister daarbij oog voor (mogelijke) risico’s in de andere 
richting, nl. dat een te ruime invulling van de toegankelijkheid en een uitbreiding van 
(de categorieën van) het verminderd inschrijvingsgeld ervoor zorgt dat het aandeel 
leerlingen met verminderd inschrijvingsgeld te hard zou (kunnen) stijgen, waardoor 
op geaggregeerd niveau bekeken het aandeel eigen inbreng van de leerlingen sterk 
zou verminderen en de overheid dus een groter deel van de financiële koek op zich 
zou moeten nemen? 
[1] Categorisering zoals opgelijst in de Omzendbrief Inschrijvingen en 
toelatingsvoorwaarden in het deeltijds kunstonderwijs (DKO/2018/03); https://data-
onderwijs.vlaanderen.be/edulex/document.aspx?docid=15216#6.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 285 van 2 februari 2024
van KRISTOF SLAGMULDER
1. In bijlage vindt de Vlaamse volksvertegenwoordiger op tabblad 1 een overzicht van het 
aantal regelmatige leerlingen per inschrijvingstarief van het schooljaar 2018-2019 tot 
en met het schooljaar 2022-2023. Voor de beschikbare gegevens verwijs ik naar de 
jaarrapporten van AGODI. 
2+4. Op tabblad 2 vindt de Vlaamse volksvertegenwoordiger een overzicht van het aantal 
jongeren en volwassenen leerlingen die het verminderd inschrijvingsgeld betaalden 
opgedeeld per verminderingscategorie.
3+5. Op tabblad 3 vindt de Vlaamse volksvertegenwoordiger per schooljaar de 
inschrijvingstarieven voor de verschillende schooljaren waarmee, op basis van de 
cijfers op tabblad 1, de gewenste simulaties kunnen gemaakt worden.
6-8.Het is louter op basis van het aantal leerlingen dat deelneemt aan het dko en een 
verminderd tarief betaalt niet precies in te schatten in hoeverre het precies deze 
korting is die de leerlingen overtuigt om in te schrijven, en ook niet in hoeverre en 
waarom potentiële doelgroepen ondanks deze korting toch de stap naar het dko niet 
zetten. 
Het Onderwijskundig beleids- en praktijkgericht wetenschappelijk onderzoek (OBPWO) 
‘Kiezen voor Kunst’, dat het HIVA van de KU Leuven en de onderzoeksgroep CuDOS 
van UGent samen voeren in het kader van de beleidsevaluatie van het decreet deeltijds 
kunstonderwijs, wordt dit voorjaar opgeleverd. Dit onderzoek focust op de 
toegankelijkheid van het dko. 
BIJLAGE
Overzicht
