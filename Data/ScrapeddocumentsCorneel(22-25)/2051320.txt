title: Parochiekerken - Bestemmingsprofielen
thema: Onroerend erfgoed
pdf link: https://docs.vlaamsparlement.be/pfile?id=2051320
thema link: https://www.vlaamsparlement.be/parlementaire-documenten/schriftelijke-vragen/1806619
SCHRIFTELIJKE VRAAG
nr. 202
van MANUELA VAN WERDE
datum: 27 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Parochiekerken  -  Bestemmingsprofielen
Het unieke karakter en de erfgoedwaarde van parochiekerken brengen verschillende 
uitdagingen met zich mee. Daarom werd er een bestemmingsprofiel opgesteld, waardoor 
een objectieve inschatting van de erfgoedwaarde van de parochiekerken in Vlaanderen 
mogelijk wordt. In juni 2023 antwoordde de minister op mijn schriftelijke vraag dat het 
onderzoek volop aan de gang was. Intussen zijn we enkele maanden verder.
1. Hoever staat het onderzoek?
2. De minister gaf aan dat een tweede deel van het onderzoek zou plaatsvinden in 
september; dat gedeelte omvatte onder meer een aantal testen op het terrein. 
Wat kwam daaruit naar voren? 
3. Er zou ook een draaiboek worden opgemaakt. 
Is dat draaiboek intussen in voorbereiding?
4. Zijn er intussen al specifieke dossiers die eruit springen? 
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 202 van 27 februari 2024
van MANUELA VAN WERDE
1. Het onderzoek is afgerond. Het resultaat is een participatieve toolbox waarmee lokale 
besturen en kerkbesturen zelf een bestemmingsprofiel kunnen opmaken voor hun 
kerk. Dit profiel omvat drie delen: een inschatting van de erfgoedwaarden, een beeld 
van de bouwfysische toestand en een beoordeling van de ruimtelijke mogelijkheden 
van het gebouw. Bij de opmaak van het kerkenbeleidsplan zal het bestemmingsprofiel 
helpen om naast pastorale plannen, programmatorische wensen en lokaal draagvlak 
ook de eigenheid van de kerk als gebouw en plek in rekening te brengen.
2. Het bestemmingsprofiel werd uitgetest op drie kerken in Zichem-Scherpenheuvel en 
drie kerken in Gingelom. De belangrijkste bevindingen waren:
- Het opmaken van een profiel vraagt verschillende expertises en vooral veel lokale 
kennis. Het samen beantwoorden van de vragen die leiden tot het profiel zorgt 
voor een uitwisseling van kennis en een beter begrip van het gebouw en elkaar.
- Elke kerk heeft andere troeven en drempels. Door meer kerken te bekijken met de 
betrokken kerkfabrieken samen aan tafel leert ieder bij over de eigen kerk maar 
ook over hoe die kerk zich verhoudt tot de andere. 
- Het opmaken van een profiel gebeurt tijdens een interactieve werksessie. Hierbij 
is een neutrale gespreksleider nodig die de sessie ook goed voorbereidt. Het 
Platform Toekomst Parochiekerken en de Intergemeentelijke 
Onroerenderfgoeddiensten (IOED’s) zijn hiervoor het aanspreekpunt.
- Bij de voorbereiding horen het nagaan van de vastgelegde erfgoedwaarden in de 
inventaris bouwkundig erfgoed van het agentschap Onroerend Erfgoed en het 
nagaan van de bouwfysische toestand waarvoor het rapport van 
Monumentenwacht een nuttige basis vormt.
- De reacties over de sessies waren over het algemeen enthousiast. Deelnemers 
vonden het leerrijk en een nuttige stap in het proces van de opmaak van een 
kerkenbeleidsplan.
3. Het draaiboek voor de opmaak van een bestemmingsprofiel is klaar.
4. Neen.
