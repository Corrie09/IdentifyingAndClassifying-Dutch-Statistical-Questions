title: Secundair onderwijs - Mogelijkheden na onderwijskwalificatie 3
thema: Onderwijs en Vorming
pdf link: https://docs.vlaamsparlement.be/pfile?id=2063643
thema link: https://www.vlaamsparlement.be/parlementaire-documenten/schriftelijke-vragen/1823847
SCHRIFTELIJKE VRAAG
nr. 380
van STEVE VANDENBERGHE
datum: 25 april 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Secundair onderwijs  -  Mogelijkheden na onderwijskwalificatie 3
Sinds september 2019 wordt het secundair onderwijs jaar na jaar gemoderniseerd. In het 
schooljaar 2025-2026 zijn de zevende leerjaren aan de beurt. Wie slaagt voor het zesde 
leerjaar in een arbeidsmarktgerichte opleiding, behaalt onderwijskwalificatie 3. Wie slaagt 
in het zesde leerjaar in een opleiding gericht op doorstroom - of dubbele finaliteit -, behaalt 
onderwijskwalificatie 4. 
Met onderwijskwalificatie 3 kan men:
- ofwel naar het zevende leerjaar gericht op de instroom arbeidsmarkt na behaalde 
onderwijskwalificatie 3 (vroegere specialisatiejaren bso); 
- ofwel naar het zevende leerjaar gericht op de instroom op hoger onderwijs 
(onderwijskwalificatieniveau 4);
- ofwel naar de arbeidsmarkt;
- ofwel naar een graduaatsopleiding (onderwijskwalificatieniveau 5). 
Met onderwijskwalificatie 4 kan men:
- ofwel een van bovenstaande mogelijkheden volgen; 
- ofwel naar een zevende leerjaar gericht op instroom arbeidsmarkt (vroegere Se-n-Se 
kso en tso); 
- ofwel naar een bacheloropleiding (onderwijskwalificatieniveau 6).
1. Waarom is het niet mogelijk om met onderwijskwalificatie 3 in te stromen in een 
zevende leerjaar gericht op instroom arbeidsmarkt (vroegere Se-n-Se kso en tso - 
niveau OK 4), maar wel in een graduaatsopleiding op niveau 5, waar evenmin op 
algemene kennis wordt ingezet? 
2. De vroegere Se-n-Se’s zijn zeer arbeidsmarktgericht en interessant voor wie na het 
zesde leerjaar in een arbeidsmarktgerichte studierichting zich verder wil specialiseren. 
Blijft de mogelijkheid om via een toelatingsproef en gunstige beslissing van de 
toelatingsklassenraad hen alsnog te kunnen inschrijven? 
3. Heeft de minister al eerder vragen gekregen om leerlingen na het zesde leerjaar 
arbeidsmarktfinaliteit te kunnen laten doorstromen naar het zevende jaar gericht op 
de arbeidsmarkt (vroegere Se-n-Se)? Is de minister van plan om alsnog de doorstroom 
mogelijk te maken? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 380 van 25 april 2024
van STEVE VANDENBERGHE
De zevende leerjaren gericht op instroom arbeidsmarkt zijn vormgegeven vanuit ‘logische 
opbouw’. Daarom is een onderscheid gemaakt tussen zevende jaren die logisch 
voortbouwen op studierichtingen 3de graad arbeidsmarktfinaliteit (na OK3) en zevende 
jaren die logisch voortbouwen op studierichtingen 3de graad dubbele finaliteit (na OK4). 
Deze logische opbouw is ook vertaald in de toelatingsvoorwaarden tot deze opleidingen. 
De gemaakte keuze is wat de zevende jaren betreft bovendien een bestendiging van de 
huidige situatie, namelijk leerlingen kunnen na het tweede leerjaar van de derde graad tso 
naar het zevende leerjaar tso én het zevende leerjaar gericht op instroom arbeidsmarkt 
bso, terwijl leerlingen uit het tweede leerjaar van de derde graad bso niet naar het zevende 
leerjaar tso kunnen. Daarnaast blijft de mogelijkheid bestaan om via een toelatingsproef 
en een gunstige beslissing van de toelatingsklassenraad in te schrijven in een zevende 
leerjaar gericht op instroom arbeidsmarkt na OK4.
Wat de instroom in de graduaatsopleidingen betreft, is het geen bestendiging van de 
huidige situatie. Vandaag kunnen leerlingen na het tweede leerjaar van de derde graad 
bso niet rechtstreeks naar een graduaatsopleiding doorstromen, terwijl dit wel het geval 
zal zijn als het tweede leerjaar van de derde graad is gemoderniseerd. 
