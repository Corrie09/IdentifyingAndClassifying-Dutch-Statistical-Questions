title: Dossiers Rivierherstel Leie en complex project Kanaal Bossuit-Kortrijk - Natuurcompensaties
thema: Natuur en Milieu
pdf link: https://docs.vlaamsparlement.be/pfile?id=2047391
thema link: https://www.vlaamsparlement.be/parlementaire-documenten/schriftelijke-vragen/1800165
SCHRIFTELIJKE VRAAG
nr. 302
van MAXIM VEYS
datum: 1 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Dossiers Rivierherstel Leie en complex project Kanaal Bossuit-Kortrijk  -  
Natuurcompensaties
Ik stelde eerder al vragen over het dossier Rivierherstel Leie. In november 2021 werden 
de gouverneurs van West- en Oost-Vlaanderen aangesteld als intendanten. In december 
2022 werd de finale stand van zaken gerapporteerd. Daaruit bleek dat 96 hectare van de 
te realiseren 100 hectare in de eerste fase (Neerhoek Ponthoek deel 1 en Bavikhove-
Ooigembos) verworven is. Er zou toen worden ingezet op de verwerving van de resterende 
4 hectare via onteigening en de inrichting van de eerste 100 hectare.
Een optimalisatie van het instrumentarium werd ook doorgevoerd om de realisatie van 500 
hectare watergebonden, terrestrische natuur in het kader van Rivierherstel Leie te 
garanderen: het flankerend beleid werd uitgebreid met een pachtaanvaardingsvergoeding 
en een eigenaarstoeslag in het zoekgebied. Ook werd zelfrealisatie, onder andere via 
natuurbeheerplannen, als alternatief voor verwerving door de overheid onderzocht. In het 
antwoord van de minister werd echter al geopperd dat het principe van zelfrealisatie een 
moeilijke oefening is tussen de natuurdoelstellingen enerzijds en de verzuchtingen van de 
eigenaar anderzijds.
Ondertussen werd ook een verdere stap gezet in het complex project Kanaal Bossuit-
Kortrijk. Het gekozen ringtracé in dat dossier zal onvermijdelijk een impact hebben op de 
natuurgebieden Kanaalbos (Harelbeke), Oude Leiearm (Kuurne) en Venning (Kortrijk). Ook 
daar zullen natuurcompensaties aangewezen zijn.
1. Wat is de stand van zaken van de resterende 4 hectare van de eerste fase? Zijn de 
onderhandelingen met de eigenaars intussen afgelopen en kon de aankoop succesvol 
worden afgerond? Zo niet, wat is de geplande timing om dat alsnog te verwerven?
2. Is de omgevingsvergunning voor de inrichting van de eerste 100 hectare intussen 
ingediend? Zo niet, wat is de timing voor het indienen van de omgevingsvergunning? 
Wanneer worden de effectieve inrichtingswerken gepland?
3. Wat is het tijdskader voor de verdere stappen? Zijn de vijf inrichtingsplannen voor fase 
2 (eind 2027) en fase 3 (eind 2031) intussen opgemaakt (voor deelgebieden 
Neerhoek-Ponthoek deel 2, Posthoornhoek, Oeselgem en Mandel, Gottem Pereboom 
en Gottem Binnenkant). Zijn de twee bijkomende inrichtingsplannen (Sint-Baafs-Vijve 
en Heuvelhoek) intussen ook afgerond?
4. Wat de natuurcompensaties ten gevolge van het complex project Kanaal Bossuit-
Kortrijk betreft, is de minister van mening dat de Leie-natuur die verloren gaat lokaal 
in het Leie-gebied moet worden gecompenseerd?
Deze vraag werd gesteld aan de ministers Zuhal Demir (302), Lydia Peeters (596)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 302 van 1 februari 2024
van MAXIM VEYS
1. Gezien het niet gelukt is om de resterende 4 ha te verwerven in de minnelijke fase zal 
cfr. BVR 24/09/2021 onderzocht worden om over te gaan tot de onteigeningsfase.
2. Momenteel wordt alles in het werk gesteld om de plannen uit te tekenen voor de 
omgevingsvergunningsaanvraag. Een eerste aanvraag is voorzien in het voorjaar van 
2024. Indien de omgevingsvergunning verkregen wordt, kan via een 
raamovereenkomst meteen gestart worden met de inrichtingswerken zelf, ten vroegste 
na de zomerperiode van 2024.
3. Voor fase 2 (tegen eind 2027) en fase 3 (tegen eind 2031) is het tijdsschema niet 
gewijzigd. 
Het inrichtingsplan voor het volledige deelgebied Neerhoek-Ponthoek, dit is deel 1 en 
deel 2 samen, is in 2023 afgewerkt en kan geraadpleegd worden via de volgende link: 
https://www.vlaanderen.be/publicaties/inrichtingsplan-neerhoek-ponthoek-herstel-
van-watergebonden-terrestrische-natuur-in-de-leiemeersen.
De inrichtingsplannen Posthoornhoek, Oeselgem en Mandel, Gottem Pereboom en 
Gottem Binnenkant zijn lopende. De eindrapporten zullen afgerond zijn in het voorjaar 
van 2025.
De inrichtingsplannen Sint-Baafs-Vijve en Heuvelhoek worden dit jaar opgestart.
4. Het vertrekpunt binnen het complex project Kanaal Bossuit-Kortrijk is om 
natuurcompensaties zoveel mogelijk lokaal te compenseren. Hiervoor werden tijdens 
het geïntegreerd onderzoek verschillende mogelijkheden onderzocht. 
Tijdens de uitwerkingsfase zal de werkelijke impact op natuur verder onderzocht worden 
samen met de mogelijkheden om de natuur al dan niet lokaal te compenseren.
