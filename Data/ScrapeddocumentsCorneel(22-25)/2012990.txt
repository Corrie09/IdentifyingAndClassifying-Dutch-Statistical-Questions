title: Rechtstreekse treinverbinding tussen Sint-Niklaas en Brussel via Dendermonde - Afschaffing
thema: Mobiliteit en Verkeer
pdf link: https://docs.vlaamsparlement.be/pfile?id=2012990
thema link: https://www.vlaamsparlement.be/parlementaire-documenten/schriftelijke-vragen/1774465
SCHRIFTELIJKE VRAAG
nr. 155
van KOEN DANIËLS
datum: 24 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Rechtstreekse treinverbinding tussen Sint-Niklaas en Brussel via Dendermonde  -  
Afschaffing
De NMBS en Infrabel stelden hun plannen voor met betrekking tot het treinvervoer in Oost-
Vlaanderen in 2023-2026. In dat plan lezen we een opvallende wijziging in het traject van 
Sint-Niklaas naar Brussel. Zo staat er dat de rechtstreekse verbinding die via Dendermonde 
gaat, wordt afgeschaft. In de nabije toekomst zullen reizigers de S34 trein - die in 
Antwerpen start - moeten nemen van Sint-Niklaas naar Dendermonde. Daar zullen ze 
moeten overstappen om hun weg te vervolgen naar Brussel. Volgens de NMBS blijft op die 
manier het aanbod in Sinaai, Melsele en Zele behouden. Dat de reizigers van centrumstad 
Sint-Niklaas dan altijd zouden moeten overstappen, komt maar zijdelings aan bod. 
De verandering is in het Waasland moeilijk te koppelen aan de engagementen die de NMBS 
naar voren heeft geschoven, namelijk ‘veel meer reizigers aantrekken en het aandeel van 
de trein als vervoermiddel vergroten’ en ‘de ervaring van de reizigers voortdurend 
verbeteren’. Voor veel reizigers zal de wijziging betekenen dat ze steeds moeten 
overstappen en hun reis wordt onderbroken. Dit terwijl veel pendelaars de rechtstreekse 
verbinding nemen om, eens opgestapt, verder te kunnen lezen, werken, …
Bijkomend zal de trein alsnog doorrijden tot in Kortrijk via Doornik. Dat vormt net een 
omweg voor de reizigers die naar Kortrijk moeten. Een betere oplossing zou dus eventueel 
zijn om de trein te laten doorrijden naar Brussel en daar te splitsen in twee treinen, om 
het traject voor die reizigers te verbeteren.
1. Hoe reageert de minister op de beslissing die genomen werd door de NMBS? Wat zijn 
de argumenten om de rechtstreekse lijn af te schaffen?
2. Werd de minister betrokken in een overleg met betrekking tot de beslissing? 
Zo ja, welk standpunt heeft de minister zelf ingenomen? 
Zo niet, waarom werd ze niet betrokken?
3. Werd de beslissing afgetoetst binnen de vervoersregio van het Waasland? Welke 
standpunten namen zij in? Zo niet, waarom werden zij niet meegenomen in het 
beslissingsproces?
4. Kan de minister (opnieuw) in gesprek gaan met de NMBS en de betrokken federale 
minister om de bezorgdheden vanuit het Waasland over te maken en een mogelijke 
wijziging in de route zoals hierboven vermeld voor te stellen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 155 van 24 oktober 2023
van KOEN DANIËLS 
1. Ik heb voorgesteld om dit punt te bespreken op een volgende interministeriële 
conferentie. Gelet op het feit dat dit louter een Vlaams-federale aangelegenheid 
betreft, heeft minister Gilkinet aangeboden om dit dossier bilateraal te behandelen. 
Dit dossier werd vervolgens onder de aandacht gebracht bij het kabinet Gilkinet, dat 
liet weten dat de voorgestelde wijziging niet gepland staat voor december 2023 maar 
voor december 2024. Bezorgdheden omtrent de plannen werden overgemaakt, 
bijkomende uitleg werd gevraagd en aanpassingen werden gesuggereerd. Minister 
Gilkinet zal op basis hiervan bijkomende uitleg aan de NMBS vragen. Er zal verder in 
overleg worden getreden op basis daarvan. 
2. Ik werd voorafgaandelijk niet betrokken bij deze beslissing.
3. De vervoerregio Waasland werd niet geconsulteerd voorafgaand aan de beslissing van 
de NMBS. Tijdens de bijeenkomst van de vervoerregioraad Waasland op 29 juni 2023 
werd hierover grote bezorgdheid geuit. De vervoerregioraad heeft dan ook 
aangedrongen op een bijsturing van de plannen, meer bepaald op het behouden en 
optimaliseren van de directe verbinding tussen het Waasland (Sint-Niklaas) en 
Brussel.
4. Zie hiervoor het antwoord op deelvraag 1.
