title: Bosuitbreiding en boscompensatie op gemeentelijk niveau - Stand van zaken (2)
thema: Natuur en Milieu
pdf link: https://docs.vlaamsparlement.be/pfile?id=2050471
thema link: https://www.vlaamsparlement.be/parlementaire-documenten/schriftelijke-vragen/1794239
SCHRIFTELIJKE VRAAG
nr. 236
van MIEKE SCHAUVLIEGE
datum: 12 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bosuitbreiding en boscompensatie op gemeentelijk niveau  -  Stand van zaken (2)
Ik verwijs naar mijn schriftelijke vraag nr. 77 van 20 oktober 2023.
In haar antwoord stipt de minister aan dat er geen verplichting tot registratie op de 
bosteller is voor bebossers die een boscompensatieproject uitvoeren in natura. Dat zorgt 
ervoor dat er geen transparantie is over de uitvoering van de boscompensatie
Uit het antwoord blijkt dat andermaal terwijl de bosteller, op datum van 20 december, 
aangeeft dat er 569,4 hectare compensatiebossen zijn aangeplant sinds 1 oktober 2019. 
De minister geeft in haar antwoord op deelvraag 8 aan dat er in dezelfde periode 512 
hectare in natura gecompenseerd is en 349 hectare door overheden. Samen is dat 861 
hectare. Een verschil van 291,6 hectare ten opzichte van de cijfers die gerapporteerd 
worden via de bosteller.
Het zou goed zijn om transparantie te krijgen over de cijfers rond ontbossing en 
compensatiebebossing. Daarom formuleer ik hieronder volgende vragen.
Op 27 april 2016 publiceerde het Rekenhof het verslag ‘Ontbossing en compensatie. 
Uitvoering van de compensatieplicht bij ontbossing en werking van het 
Bossencompensatiefonds’.
1. Kan de minister in opvolging van de audit door het Rekenhof (pp. 13-15, 20, 25 van 
het auditrapport) een stand van zaken geven van de ontbossing en compensatie voor 
de periode 2017 tot 2023? Graag een overzicht opgesplitst per provincie en per jaar 
voor volgende vragen:
a) een overzicht in aantal dossiers, hectare en euro die werden geregistreerd in de 
ontbossingsdatabank die aanleiding gaven tot compensatie in natura, financiële 
compensatie en vrijstelling van compensatie. Graag een opsplitsing per type 
compensatie: vrijstelling, compensatie in natura en financiële compensatie. Graag 
een overzicht opgesplitst per provincie en per jaar voor de periode 2017 tot 2023 
(p. 14 van het auditrapport van het Rekenhof).
b) De minister geeft het volgende aan in het antwoord op deelvraag 6 van mijn 
schriftelijke vraag nr. 77:
“De compensaties in natura, door de vergunninghouder zelf of door (een) 
derde(n), worden opgevolgd op dossierniveau. Dit systeem is niet ontworpen om 
te rapporteren op het gevraagde detailniveau, maar wel om de operationele 
opvolging mogelijk te maken. Voor de totale compensatie in natura die werd 
gegenereerd in de periode van 01/10/2019 tot en met 10/11/2023 verwijs ik naar 
de bijlage.”
In haar antwoord op deelvraag 8 van mijn schriftelijke vraag nr. 77 stelt de 
minister het volgende:
“Zie mijn antwoord op vraag 6. Het is onmogelijk om de gevraagde gegevens 
binnen het beschikbare tijdsbestek te verzamelen en over te maken. Ik beperk mij 
daarom tot de totalen die evengoed aantonen dat het engagement wordt 
nagekomen. Er werd sinds 1 oktober 714 ha ontbost met omgevingsvergunning. 
In dezelfde periode werd 512 ha in natura gecompenseerd (zie bijlage), 349 ha 
werd gecompenseerd door overheden en dit plantseizoen zal er bijkomend 90 ha 
compensatiebos worden aangeplant.”
Ik herformuleer mijn vraag met het oog op een antwoord. Uit het antwoord op 
deelvraag 8 leid ik immers af dat er toch gegevens beschikbaar zijn:
Graag een overzicht per jaar en per provincie voor alle boscompensatieprojecten 
die uitgevoerd zijn na 1 oktober 2019 tot op heden. Graag een opsplitsing per type 
boscompensatie: 1) boscompensatie uitgevoerd door Vlaamse overheidsinstanties 
met middelen uit het Boscompensatiefonds, 2) boscompensatie uitgevoerd door 
derden met middelen uit het Boscompensatiefonds en 3) boscompensatie in 
natura.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 236 van 12 januari 2024
van MIEKE SCHAUVLIEGE
1. a) Voor wat betreft de gevraagde cijfers tot en met 2022 verwijs ik naar mijn 
antwoorden op de schriftelijke vragen nr. 766 (2019-2020) voor de jaren 2018 en 
2019, nr. 1034 (2020-2021) voor het jaar 2020, nr. 625 (2021-2022) voor het 
jaar 2021 en nr. 743 (2022-2023) voor het jaar 2022. De cijfers voor het jaar 
2017 vindt u in bijlage 1. De cijfers voor 2023 kunnen nog niet als definitief 
beschouwd worden gezien de reguliere termijnen in de vergunningsprocedures 
voor de recentst geregistreerde dossiers nog niet afgelopen zijn.
b) U vindt een overzicht van de boscompensatie uitgevoerd door Vlaamse 
overheidsinstanties met middelen uit het Boscompensatiefonds per jaar en per 
provincie in bijlage 2.
U vindt een overzicht van de boscompensatie uitgevoerd door derden met 
middelen uit het Boscompensatiefonds per jaar en per provincie in bijlage 3.
De compensaties in natura, door de vergunninghouder zelf of door (een) derde(n), 
worden opgevolgd op dossierniveau. Het systeem is niet ontworpen om te 
rapporteren op het gevraagde detailniveau, maar wel om de operationele 
opvolging mogelijk te maken. Voor de totale compensatie in natura die werd 
gegenereerd in de periode van 01/10/2019 tot en met 2023 verwijs ik naar bijlage 
4. Het betreft een update van de lijst die werd bijgevoegd bij uw schriftelijke 
vraag nr. 77 van 20 oktober 2023. Deze lijst bevat de meest volledige informatie 
die kan getrokken worden uit de ontbossingsdatabank. De detailgegevens zijn 
beschikbaar op dossierniveau ten behoeve van de opvolging van de 
compenserende bebossingen. Het ophalen en samenstellen van een rapportering 
van deze gegevens vereist een onevenredig grote inspanning bovenop het 
effectief uitvoeren van de controles. Zoals blijkt uit mijn antwoord op uw 
schriftelijke vraag nr. 77 zijn verschillende controles per dossier en desgevallend 
handhavingsdaden voorzien om te garanderen dat vergunninghouders voldoen 
aan de vergunningsvoorwaarden.
BIJLAGEN
1.Totaal van verkavelings- en stedenbouwkundige vergunningen in 2017 (ha), per 
provincie
2.Boscompensatie uitgevoerd door Vlaamse overheidsinstanties met middelen uit het 
boscompensatiefonds (ha), per provincie
3.Boscompensatie uitgevoerd door derden met middelen uit het boscompensatiefonds 
(ha), per provincie
4.Totale compensatie in natura die werd gegenereerd in de periode van 01/10/2019 tot 
en met 2023, per gemeente en per provincie
