title: Wantoestanden rijscholen - Controle software
thema: Mobiliteit en Verkeer
pdf link: https://docs.vlaamsparlement.be/pfile?id=2049194
thema link: https://www.vlaamsparlement.be/parlementaire-documenten/schriftelijke-vragen/1807812
SCHRIFTELIJKE VRAAG
nr. 715
van STIJN BEX
datum: 28 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Wantoestanden rijscholen  -  Controle software
In een televisiereportage van de VRT in het voorjaar van 2021 werden wantoestanden in 
rijscholen aangeklaagd. De minister reageerde toen fors en meldde dat ze "alle rotte 
appels" eruit wil. Een van de pistes om fraude tegen te gaan die de minister toen naar 
voren schoof was het inzetten op digitalisering. In afwachting van de volledige digitalisering 
die in 2022 zou volgen, zou in 2021 al op kortere termijn worden onderzocht of het 
haalbaar was om de inspectiediensten toegang te geven tot de softwaresystemen van de 
rijscholen.
 
Uit de reportage bleek dat malafide rijscholen bekwaamheidsattesten te koop aanbieden 
zonder dat de kandidaat-bestuurder ook maar één rijles heeft gevolgd. Normaal gezien 
krijgt men zo’n attest - dat recht geeft op een voorlopig rijbewijs - pas na het volgen van 
twintig uur rijles én nadat men door de rijlesgever voldoende in staat wordt geacht om 
zelfstandig aan het verkeer deel te nemen.
Om de inspecteurs van Mobiliteit en Openbare Werken (MOW) efficiënter en sneller 
controles te laten uitvoeren en meer controles te doen plaatsvinden, zou worden nagegaan 
of het haalbaar is om MOW toegang te verlenen tot de softwaresystemen van de rijscholen. 
Dat voorstel kwam van Federdrive, de federatie van erkende rijscholen, zelf. De minister 
kondigde aan dat dat een tijdelijke maatregel zou zijn in afwachting van de complete 
digitalisering in 2022. Een digitaal platform voor rijinstructeurs en examencentra zou 
fraude met papieren documenten moeten voorkomen. 
1. Hebben inspecteurs van MOW effectief op korte termijn toegang gekregen tot de 
softwaresystemen van de rijscholen zoals aangekondigd in april 2021 door de minister? 
Zo ja, wat waren de resultaten daarvan? Zo niet, waarom niet?
2. De volledige digitalisering werd beloofd vanaf 2022. 
Is die uitgevoerd zoals gepland? Wat is de actuele stand van zaken?
3. Is de digitalisering volledig waterdicht tegen fraude? Welke garanties zijn er daarvoor? 
Wat zijn de zwakke punten?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 715 van 28 februari 2024
van STIJN BEX
1. Ik vertelde in de bewuste hoorzitting op 22 april 2021 inderdaad dat 
vertegenwoordigers van de federatie van erkende rijscholen het idee hadden 
geopperd om MOW toegang te geven tot de gegevens die rijscholen digitaal 
bijhouden. Mijn administratie heeft dit bekeken, maar omdat het om een veelheid aan 
verschillende systemen gaat, en er bovendien nog rijscholen zijn die geen software 
gebruiken, bleek dit niet werkbaar. Een rijschool die moedwillig de regels overtreedt 
en zelfs flagrant fraudeert, zal immers zijn gegevens niet vrijwillig ter beschikking 
stellen van de toezichthoudende overheid.
2. Tijdens de hoorzitting gaf de secretaris-generaal van het departement MOW aan dat 
er voor de digitalisering van de gegevens van de rijlessen werd gestreefd naar eind 
2022. 
Om op een volledig digitale manier te kunnen werken, alle nodige gegevens te kunnen 
bijhouden en de nodige datastromen te mogen opzetten, zijn we echter ook 
afhankelijk van verschillende factoren en partners, en is uitvoerige wetgeving nodig. 
De AVG (Algemene Verordening Gegevensbescherming) of GDPR heeft het ons op dat 
vlak niet gemakkelijk gemaakt. De juridische basis voor een digitale werking werd 
samen met een ruimere hervorming van de rijschoolsector in een wetgevend traject 
gegoten. Dit traject duurt helaas langer dan we hadden verwacht. In het parlement 
werd intussen een voorstel van decreet ingediend dat de grondslag moet leggen voor 
deze wetgeving. Straks moet hier nog uitvoering aan worden gegeven met een besluit 
van de Vlaamse Regering. 
Voor het vormingsmoment dat sinds 1 maart opnieuw verplicht is, werd van bij de 
start de digitale kaart getrokken. De planningen van de aanbieders worden digitaal 
geregistreerd in de toepassing van het departement, evenals de gevolgde opleidingen. 
Deelnemers moeten zich bij het begin en het einde van het vormingsmoment digitaal 
registreren of ‘inchecken en uitchecken’. Dit is de beste manier om te verhinderen dat 
attesten worden uitgereikt aan mensen die niet hebben deelgenomen. De 
examencentra zullen de deelname van de begeleiders in de databank van het 
departement kunnen controleren. Deze werkwijze is met succes opgezet voor het 
vormingsmoment en zal ook gebruikt worden voor het registreren van rijlessen.
 
3. Een volledig waterdicht systeem bestaat niet, maar we doen er wel alles aan om zowel 
de wetgeving als de digitale systemen zo robuust mogelijk te maken, zodat 
achterpoortjes zoveel als mogelijk gesloten blijven. 
