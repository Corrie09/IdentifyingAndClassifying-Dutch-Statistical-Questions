title: Gistelse Steenweg (N367) Brugge - Onveilige verkeerssituatie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2044248
thema link: https://www.vlaamsparlement.be/parlementaire-documenten/schriftelijke-vragen/1799197
SCHRIFTELIJKE VRAAG
nr. 582
van MERCEDES VAN VOLCEM
datum: 30 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Gistelse Steenweg (N367) Brugge  -  Onveilige verkeerssituatie
De Gistelse Steenweg staat bekend als een drukke weg met verschillende scholen en 
handelszaken in de buurt. Ik stelde daarover op 23 juni 2023 al een schriftelijke vraag (nr. 
1490). In haar antwoord stelde de minister dat er een studie bezig was om het stuk tussen 
de N31 en de Olympialaan herin te richten. Een van de hoofddoelstellingen daarvan is “een 
verhoogde veiligheid voor fietsers en voetgangers, met bijzondere aandacht voor de 
schoolomgeving”.
De startnota werd in het voorjaar van 2023 afgerond en de projectnota werd in het najaar 
opgestart.
1. Kan de minister een stand van zaken geven over de voortgang van de studie en 
herinrichting van het gedeelte van de Gistelse Steenweg tussen de N31 en de 
Olympialaan sinds het afronden van de startnota in het voorjaar van 2023?
2. Hoeveel en welke varianten werden in de startnota tegenover elkaar afgewogen?
3. Welke concrete maatregelen zijn genomen of gepland om de veiligheid van fietsers en 
voetgangers op de Gistelse Steenweg te verbeteren, vooral voor de nabijgelegen 
scholen en handelszaken?
4. Zijn er al specifieke knelpunten of problemen geïdentificeerd tijdens het studieproces? 
Hoe kwamen die aan het licht? Welke corrigerende maatregelen worden overwogen?
5. Welke variant uit de startnota werd uiteindelijk gekozen om verder uit te werken in de 
projectnota?
6. Wanneer zal de projectnota afgerond zijn?
7. Bestaat er een voorlopige planning voor de implementatie van de 
herinrichtingsmaatregelen op de Gistelse Steenweg en zo ja, kan de minister dan de 
verwachte stappen en timing delen?
8. Welk budget maakt de minister vrij voor het project?
9. In welk jaar zal dat budget begroot worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 582 van 30 januari 2024
van MERCEDES VAN VOLCEM
1. Na het afronden van de hernieuwde startnota (hernomen na de coronapandemie) bleek 
het noodzakelijk om ook de contractuele voorwaarden met de opdrachtnemer te 
heronderhandelen, dit in samenspraak met de stad Brugge als medeopdrachtgever. 
Omdat er in de loop van 2023 verschillende andere grootschalige projecten in 
uitvoering waren of op de markt gebracht werden, waarbij het AWV en de stad Brugge 
samen het bouwheerschap opnemen, werd bovendien beslist om de opstart van de 
projectnota pas in het voorjaar van 2024 aan te vatten.
2-5.De startnota is opgebouwd vanuit de logica van opeenvolgende zones,  ‘knelpunten’ 
op de N367:
- Knelpunt 1: kruispunt Gistelsesteenweg - Leopold III-laan
- Knelpunt 2: schoolomgeving Sint-Lodewijkscollege
- Knelpunt 3: kruispunt Gistelsesteenweg - Jan Britostraat/Robrecht van 
Vlaanderenlaan en omgeving Colruyt
- Knelpunt 4: kruispunt Gistelsesteenweg - Burggraaf de Nieuwlantlaan en 
omgeving Carrefour
Per zone werden een aantal varianten afgewogen:
- Knelpunt 1: 3 varianten, waarbij de ligging van de busbaan verandert in 
combinatie met de afstelling van de lichtenregeling
- Knelpunt 2: 1 variant 
- Knelpunt 3 en 4: 2 varianten, waarbij we een evenwicht willen vinden in het 
schrappen van het aantal parkeerplaatsen ten behoeve van de verkeersveiligheid, 
de zichtbaarheid van de fietsers en de doorstroming
In de afwegingen in de startnota wordt ernaar gestreefd om de actieve weggebruiker 
in de eerste plaats voldoende en meer ruimte te geven op de openbare weg. De 
fietspaden worden hierbij verhoogd en vrijliggend voorzien, conform de maatvoering 
van het Vademecum fietsvoorzieningen. De aanwezige kruispunten worden 
geoptimaliseerd door aanpassing van de verkeersregelinstallatie (VRI), maar ook 
ruimtelijk, waarbij fietsers dus meer ruimte krijgen en bovendien alle actieve 
weggebruikers beter zichtbaar worden. Er wordt ook een overrijdbare middenberm 
voorzien, om afslaande bewegingen mogelijk te maken zonder het doorgaand verkeer 
op te houden.  
6-9.De projectnota wordt in het voorjaar van 2024 opgestart. De verdere timing, de 
raming en de uitvoering zullen vanaf dan nader bepaald worden. 
