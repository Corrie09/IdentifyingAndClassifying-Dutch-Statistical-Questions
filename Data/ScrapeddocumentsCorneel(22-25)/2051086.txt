title: Werkgroep Institutionele Zaken - Overleg met het oog op meer opleidingsmogelijkheden tijdens de loopbaan
thema: Staatshervorming en Verhoudingen binnen de Belgische federale staat
Werk
pdf link: https://docs.vlaamsparlement.be/pfile?id=2051086
thema link: https://www.vlaamsparlement.be/parlementaire-documenten/schriftelijke-vragen/1806573
SCHRIFTELIJKE VRAAG
nr. 290
van KARL VANLOUWE
datum: 27 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkgroep Institutionele Zaken  -  Overleg met het oog op meer opleidingsmogelijkheden 
tijdens de loopbaan
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting. 
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer overleg met de federale overheid met het oog op het bieden van meer 
opleidingsmogelijkheden tijdens de loopbaan als prioriteit naar voren geschoven.
1. Graag een overzicht van al de overlegmomenten die meer opleidingsmogelijkheden 
tijdens de loopbaan tot doel hadden.
2. Graag een overzicht van de concrete output van die overlegmomenten.
3. Hoe evalueert de minister het huidige opleidingsaanbod en het bijhorende kader in 
globo en in welke mate is het voldoende aangepast aan de noden van de Vlaamse 
arbeidsmarkt? En welke bijkomende inspanningen acht hij nodig om daaraan tegemoet 
te komen? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 290 van 
van KARL VANLOUWE
Op 25 juni 2021 heeft de Vlaamse Regering, op voorstel van de minister van Werk, de 
conceptnota “Elk talent telt: meer mensen aan de slag in duurzame en werkbare 
loopbanen” goedgekeurd. Hierin zijn 29 asymmetrische voorstellen geformuleerd. We 
brachten deze voorstellen in bij de eerste federale werkgelegenheidsconferentie. Voor de 
stand van zaken met betrekking tot de 29 voorstellen verwijs ik naar voorgaande 
schriftelijke vragen van collega Ronse (o.a. SV 725).
 
In het kader van de IMC Werk (december 2021) hebben we een afspraak gemaakt over de 
aanpak van voorstellen voor asymmetrisch beleid. Een werkgroep, het interfederaal 
platform, werd in het leven geroepen samen met een politieke werkgroep die samen de 
concrete voorstellen van de regio’s moeten onderzoeken. Dit is onder leiding van VDAB. 
Alle regio’s en de federale regering zijn vertegenwoordigd. Bij elke bijeenkomst mag elke 
entiteit 1 fiche als prioriteit naar voor schuiven. 
Vanuit Vlaanderen hebben we uit de lijst van 29 voorstellen 15 prioriteiten naar voren 
geschoven.
1-2.Er is overleg geweest tussen de federale overheid en de deelstaten in kader van een 
samenwerkingsakkoord voor de oprichting van de Individual Learning Account (ILA). 
Er is afstemming tussen de Vlaamse en de federale overheid om te garanderen dat de 
leerrekeningen complementair worden uitgewerkt en om te garanderen dat het 
federale project additioneel is aan het Vlaamse initiatief. 
Het ontwerp van samenwerkingsakkoord ILA lichtte ik reeds toe in mijn antwoord op 
schriftelijke vraag nr. 293. 
- 24 november 2021: overleg georganiseerd door FOD WASO met kabinet Crevits, 
DWSE en VDAB
Voorwerp: informatie over ambitie federale opleidingsrekening (FLA)
- 23 december 2021: brief van minister Crevits aan minister Dermagne
Voorwerp: samenwerking en complementariteit van ILA met Vlaamse 
initiatieven.
- 6 juni 2022: reflectiegroep ILA getrokken door RSZ, met aanwezigheid van FOD 
WASO, Sigedis, Smals, kabinet Dermange, SPW Emploi, Bruxelles Formation, 
Actiris, FOREM, DWSE, VDAB en sectorfondsen (Alimento, Constructiv, Cevora, 
Fe-Bi)
Voorwerp: toelichting opzet Individual Learning Account door RSZ.
- 17 oktober 2022: brief van minister Brouns aan Minister Dermagne
Voorwerp: samenwerking en complementariteit met Vlaamse initiatieven
- 14 april 2023: administratief overleg tussen SMALS en DWSE
Voorwerp: stand van zaken uitrol Vlaamse leer- en loopbaanrekening en ILA
- 26 mei 2023: administratief overleg tussen SMALS en DWSE
Voorwerp: kennisuitwisseling business rules engine
- 12 juni 2023: Interministeriële Conferentie Werk
Voorwerp: toelichting visienota van de federale regering over de ILA
- 21 november 2023: infosessie door kabinet Dermagne voor DWSE, VDAB, 
AHOVOKS en de andere regio’s
Voorwerp: status update ILA project
- 18 december 2023: informatieve interfederale kabinettenwerkgroep over 
aanzet samenwerkingsakkoord
Voorwerp: toelichting ontwerp van samenwerkingsakkoord
Hiernaast was er ook correspondentie tussen minister Brouns en minister Dermagne 
over de combinatie van het Vlaams opleidingsverlof en het federaal individueel 
opleidingsrecht. 
3. We werken vandaag aan een modern arbeidsmarkt- en opleidingsbeleid dat nauwer 
aansluit bij het economisch en sociaal beleid (en elkaar versterkt). We beschikken in 
Vlaanderen over een uitgebreid en kwalitatief opleidingsaanbod en we moeten 
verzekeren dat dit mee evolueert met de noden van de arbeidsmarkt. Door middel van 
toekomstverkenningen en prognoses krijgen we inzicht in veranderingen in banen, 
taken en competenties die zich op de arbeidsmarkt zullen voordoen. Deze informatie 
helpt onderwijs- en opleidingsverstrekkers om hun aanbod aan te passen. 
Om de huidige en toekomstige veranderingen in jobs, taken en competentienoden 
beter in kaart te brengen werken we vandaag met competentieprognoses op 
verschillende niveaus (macro-, meso- en microniveau). 
Op het macroniveau werkt het Steunpunt Werk vandaag aan de ontwikkeling van een 
Geïntegreerd Arbeidsmarktprojectiemodel (GAP-model). Met dit model krijgen we in 
de toekomst een 360° zicht op veranderingen in jobs en (toekomstige) 
competentienoden op de Vlaamse arbeidsmarkt. We krijgen een brede visie op 
evoluties in jobs, taken en competenties onder invloed van verwachte veranderingen 
op de arbeidsmarkt. 
Op het mesoniveau zoomen we met de SCOPE-studies van Europe WSE in op een 
bepaalde innovatie, regio, uitdaging, sector, cluster,... (bijv. energie, batterijen, 
drones,...) om meer specifieke informatie te verkrijgen over verwachte veranderingen 
in competenties en taken. Deze specifieke informatie kan worden gebruikt om actie te 
ondernemen bij tekorten, verschuivingen,.... zoals de inrichting van 
specifieke/aangepaste opleidingen. Om dit verder te ondersteunen liepen in 2023 via 
Europa WSE projecten in het kader van de oproep ‘Opleidingen van de toekomst’. Acht 
partnerschappen, bestaande uit paritair beheerde organisaties, speerpuntclusters en 
kennisinstellingen, private en publieke opleidingsverstrekkers, maakten nieuwe 
opleidingen of pasten bestaande opleidingen aan gebaseerd op de resultaten uit de 
SCOPE competentieprognoses of uit gelijkaardige studies. Europa WSE werkt vandaag 
aan een vervolg van zowel de SCOPE-studies als de opleidingen van de toekomst dat 
past binnen het nieuwe Operationele Programma van Europa WSE en de krachtlijnen 
die daar worden uitgetekend.
 
