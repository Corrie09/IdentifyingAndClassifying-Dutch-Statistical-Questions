title: KB over het profiel van basisverpleegkundige - Verdere uitwerking
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2011914
thema link: https://www.vlaamsparlement.be/parlementaire-documenten/schriftelijke-vragen/1774461
SCHRIFTELIJKE VRAAG
nr. 74
van KOEN DANIËLS
datum: 24 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
KB over het profiel van basisverpleegkundige  -  Verdere uitwerking
Al lange tijd wachten we op het koninklijk besluit dat de uitvoering van geneeskundige 
taken vastlegt. Het federale niveau is daar al enige tijd mee bezig. In dat nieuwe KB zullen 
veranderingen doorgevoerd worden waardoor de hbo5-verpleegkundigen de titel 
‘basisverpleegkundige’ krijgen en een aantal taken die ze vroeger mochten doen nu niet 
meer mogen doen. (hbo5: hoger beroepsonderwijs 5) Over die aanpassingen werden 
verscheidene bezorgdheden geuit door de sector die we al hebben besproken tijdens vorige 
commissievergaderingen. We keurden op 12 juli ook een voorstel van decreet goed om te 
zorgen dat de hbo5-opleiding kon starten op 1 september.
Op 7 juli keurde de federale ministerraad een ontwerp van koninklijk besluit goed dat 
vastlegt welke verpleegkundige technische verstrekkingen een basisverpleegkundige mag 
uitoefenen en onder welke voorwaarden. Met de nieuwe functie probeert men tegemoet te 
komen aan de bezorgdheden die de EU had geuit over de hbo5-opleiding. Het ontwerp van 
koninklijk besluit is nu voorgelegd aan de Raad van State.
1. Is de minister op de hoogte van de ontwikkelingen in het KB van de voorbije periode? 
Wordt de minister betrokken bij de verdere uitwerking van het KB?
2. Hoe lang moeten we nog wachten op het advies van de Raad van State? Zal de minister 
opnieuw gecontacteerd en betrokken worden wanneer het advies binnen is?
3. Zal de minister contact opnemen met het federaal niveau om de ontwikkelingen op te 
volgen en ervoor te zorgen dat er zo snel mogelijk duidelijkheid is voor de hbo5-
opleidingen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 74 van 24 oktober 2023
van KOEN DANIËLS
1. Mijn kabinet volgt de ontwikkelingen omtrent de hervorming van het verpleegkundig 
beroep, samen met de betrokken afdelingen binnen het Departement Zorg en de 
betrokken sectoren, van dichtbij op.
2. Het advies van de Raad van State met betrekking tot het koninklijk besluit van 18 juni 
1990 houdende vaststelling van de lijst van de technische verpleegkundige 
verstrekkingen en de lijst van de handelingen die door een arts of een tandarts aan 
beoefenaars van de verpleegkunde kunnen worden toevertrouwd, alsmede de wijze 
van uitvoering van die verstrekkingen en handelingen en de kwalificatievereisten 
waaraan de beoefenaars van de verpleegkunde moeten voldoen, werd aangevraagd 
door mijn federale collega, minister Frank Vandenbroucke. Het advies werd door de 
Raad van State niet meegedeeld binnen de termijn.
3. Het koninklijk besluit is intussen gepubliceerd in het staatsblad. De ontwikkeling van 
dit KB werd op geregelde tijdstippen besproken op de interfederale IKW.
