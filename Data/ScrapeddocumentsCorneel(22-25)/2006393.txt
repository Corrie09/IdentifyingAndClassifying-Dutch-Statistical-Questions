title: Geïntegreerd investeringsprogramma (GIP) - Impact Nederlandse en Vlaamse stikstofnormen
thema: Mobiliteit en Verkeer
Natuur en Milieu
Openbare werken
pdf link: https://docs.vlaamsparlement.be/pfile?id=2006393
thema link: https://www.vlaamsparlement.be/parlementaire-documenten/schriftelijke-vragen/1765852
SCHRIFTELIJKE VRAAG
nr. 42
van MARINO KEULEN
datum: 2 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP)  -  Impact Nederlandse en Vlaamse 
stikstofnormen
De stikstofnormen in Nederland hebben uiteraard een effect op onze mobiliteit want die 
stopt niet aan de grens. Ook in Vlaanderen is men bezig met de stikstofnormen en net 
zoals in Nederland zal dat een impact hebben op de infrastructuurwerken die we willen 
uitvoeren.
1. Welke dossiers worden geïmpacteerd door de stikstofproblematiek van Nederland en 
welke door die van Vlaanderen?
2. Welke van die dossiers staan al op het meerjaren-GIP en voor welk bedrag per jaar?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 42 van 2 oktober 2023
van MARINO KEULEN
1. Wat betreft de dossiers die geïmpacteerd zijn door de Vlaamse stikstofproblematiek 
zal er, zolang er geen definitief robuust en rechtszeker regelgevend kader is, voor alle 
projecten (met stikstofemissie) in de nabijheid van Speciale Beschermingszones, een 
passende beoordeling worden opgemaakt.
De stikstofproblematiek stopt inderdaad niet aan de grenzen. De impact van 
infrastructuurprojecten naar stikstof toe wordt mee beoordeeld in een MER of, als er 
geen MER noodzakelijk is, in een voortoets als er geen impact is, een passende 
beoordeling (indien er impact is op SBZ) of een verscherpte Natuurtoets (als er impact 
is op VEN-gebied). 
De dossiers die geïmpacteerd zijn door de stikstofproblematiek van Nederland:
 
•Wat het Agentschap Wegen en Verkeer (AWV) betreft, wordt er ingeschat dat voor 
één nog op te starten dossier ook aan de Nederlandse stikstofnormen dient getoetst 
te worden, nl. omleidingsweg rond Smeermaas (Lanaken).
•Voor de afdeling Maritieme Toegang van het Departement:
oVoor de onderhoudsbaggerwerken in Westerschelde en Zeeschelde kan alvast 
gesteld worden dat zowel de Nederlandse als Vlaamse normen een invloed 
zullen hebben. 
Baggerwerken in Vlaanderen: op basis van de berekeningen in de 
laatste passende beoordeling (PB) zijn er op sommige plaatsen 
beperkte overschrijdingen KDW. De PB zal geactualiseerd moeten 
worden. 
Baggerwerken in Nederland: wegens baggerwerken nabij de grens 
komt er ook stikstof naar Vlaanderen en in de Nederlandse PB is ook 
het grensoverschrijdende effect van stikstofdepositie vanuit Nederland 
naar Vlaanderen beschouwd. In het dossier van 2021 volstond een 
verwijzing naar de toen van kracht zijnde ministeriële instructie, in de 
toekomst zullen we de geldende Vlaamse regelgeving moeten 
toepassen (onder welke vorm dan ook).
oComplex Project Nieuwe Sluis Zeebrugge (NSZ):
Dit dossier zit momenteel in uitwerkingsfase. In het kader van de MER wordt 
een passende beoordeling opgemaakt waarin het aspect stikstof aan bod komt 
(enkel Vlaams aspect).
oComplex Project Extra Containercapaciteit Antwerpen (ECA):
In principe moet ECA niet getoetst worden aan Nederlandse normen, aangezien 
het in Vlaanderen vergund wordt. Wel moet er overeenstemming zijn met de 
Nederlandse overheid dat met een dergelijke toetsing voldaan wordt aan de 
verplichtingen van de habitatrichtlijn voor de habitatgebieden in Nederland. De 
gesprekken hierrond zijn nog lopende.
•Voor het Agentschap Maritieme Dienstverlening en Kust:
oDe samenwerking binnen het Gemeenschappelijk Nautisch Beheer van de 
Scheldegebied, een verdragsrechtelijke samenwerking, is geïmpacteerd door 
de stikstofproblematiek van Nederland (“Verdrag tussen het Koninkrijk der 
Nederlanden en het Vlaamse Gewest inzake het gemeenschappelijke nautisch 
beheer in het Scheldegebied” van 21/12/2005 te Middelburg).
oVlaanderen en Nederland maakten concrete afspraken over de 
gemeenschappelijke Schelderadarketen waarbij Nederland instaat voor de 
infrastructuur op Nederlands grondgebied, zoals radartorens, inclusief 
vergunningsaanvragen. 
Momenteel ondervinden we langs Vlaamse kant geen impact op de geplande 
infrastructuurwerken.
Echter vervangt Nederland aan hun zijde de radartoren “Kaapduin”, een 
project dat wel geïmpacteerd is. Er moet rekening gehouden worden met een 
maximale stikstofuitstoot van het volledige bouwproces. Dit betekent dat 
zowel het design van de nieuwe toren, de keuze van de materialen, het 
verwerkingsproces van de bouwmaterialen, het transport, alsook de realisatie 
ter plaatse, geëvalueerd dienen te worden. Het risico is reëel dat hierdoor de 
totale kost van deze radartoren zal toenemen. Aangezien Vlaanderen 60% van 
de kosten aan de Schelderadarketen betaalt, wordt deze meerkost voor 60% 
doorgerekend aan Vlaanderen.
•Voor de Vlaamse Waterweg is, wat betreft de Nederlandse stikstofnormen, op dit 
moment, enkel de Pater Sangersbrug in Maaseik geïdentificeerd als geïmpacteerd 
door de Nederlandse wetgeving rond stikstof.
•Voor De Werkvennootschap zijn alle grote projecten geïmpacteerd door 
toegenomen onzekerheid m.b.t. effectbeoordeling eutrofiëring (stikstof deposities). 
De uitgaven hiervoor op het GIP zijn niet representatief aangezien een groot deel 
van deze projecten via DBFM worden uitgevoerd.
•Tot op heden is er uit geen enkele analyse gebleken dat er grensoverschrijdende 
effecten zijn in kader van de werkzaamheden voor het Oosterweelproject.
2.
•Voor de afdeling Maritieme Toegang van het Departement staan volgende 
projecten op het GIP 2024:
oOnderhoudsbaggerwerken vaarpassen voor een bedrag van 132.000.000 euro 
in 2024 en een reservebedrag van 3.000.000 euro
oECA studies voor een bedrag van 5.525.000 euro 
oNSZ studies voor 3.622.000 euro
oNSZ onteigeningen voor 2.245.000 euro en reservebedrag van 
22.755.000 euro 
oNSZ uitvoering voor een reservebedrag van 21.000.000 euro
•Agentschap voor Maritieme Dienstverlening en Kust: De Nederlandse investeringen 
komen niet in het GIP Vlaanderen doch worden op basis van een verdeelsleutel, 
bepaald conform het Verdrag, verrekend. Daarnaast staan de 
onderhoudsbaggerwerken in de kunstjachthavens recurrent op het GIP voor een 
bedrag van 13.465.000 euro per jaar. Voor de strandsuppleties is in het GIP 2024 
een bedrag van 3.500.000 euro opgenomen.
•Voormeld project Pater Sangersbrug in Maaseik staat op het GIP 2023 als volgt: 
Brug Maaseik studie voor een bedrag van 900.000 euro en uitvoering voor een 
bedrag van 19.100.000 euro.
