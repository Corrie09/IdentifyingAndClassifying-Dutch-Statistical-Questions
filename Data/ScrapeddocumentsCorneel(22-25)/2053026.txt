title: De Lijn - Vergunningsaanvraag voor stelplaats Wissenhage in Wondelgem
thema: Natuur en Milieu
pdf link: https://docs.vlaamsparlement.be/pfile?id=2053026
thema link: https://www.vlaamsparlement.be/parlementaire-documenten/schriftelijke-vragen/1810035
SCHRIFTELIJKE VRAAG
nr. 421
van EMINE GÜL ISCI
datum: 6 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
De Lijn  -  Vergunningsaanvraag voor stelplaats Wissenhage in Wondelgem
Begin dit jaar diende De Lijn opnieuw een vergunningsaanvraag in voor de lang geplande 
stelplaats Wissenhage in de Wondelgemse Meersen. De initiële plannen werden aangepast 
en het nieuwe voorstel zou een pak ecologischer zijn dan voorzien. Als het aan De Lijn ligt, 
starten de werken deze zomer al. 
Het dossier kent al een lange geschiedenis. Al 20 jaar lang worden plannen gesmeed om 
aan de Wondelgemse Meersen een stelplaats te bouwen. In het verleden stuitten de 
plannen al op veel protest bij de buurt en milieuverenigingen. In 2022 werd de 
vergunningsaanvraag gecontesteerd door honderden bezwaarschriften van 
buurtbewoners, maar ook door stad Gent zelf. De minister besliste daarop de aanvraag 
niet goed te keuren. De Lijn heeft de plannen daarop bijgestuurd. Er zou minder verhard 
worden, er wordt zoveel mogelijk groen behouden en het groen dat toch gekapt zal worden 
zal elders in Oost-Vlaanderen gecompenseerd worden. De stelplaats zou klimaatneutraal 
worden, met groendaken, zonnepanelen, warmtepompen en regenwaterrecuperatie.
1. Wat is de stand van zaken in het dossier?
2. Welke beslissing zal de minister in dezen nemen?
3. Welke timing stelt de minister voorop voor een beslissing over de 
vergunningsaanvraag voor de nieuwe stelplaats?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 421 van 6 maart 2024
van EMINE GÜL ISCI
1. De omgevingsvergunningsaanvraag van de Vlaamse Vervoersmaatschappij De Lijn 
voor de stelplaats Wissenhage werd volledig en ontvankelijk verklaard op 30 januari 
2024 (OMV 2023134887). Het openbaar onderzoek liep van 9 februari tot en met 9 
maart 2024. Er werden tal van bezwaarschriften ingediend. De bespreking van het 
dossier op de Gewestelijke Omgevingsvergunningscommissie (GOVC) is voorzien op 16 
april 2024.
2. Gezien de procedure nog loopt, kan geen uitspraak gedaan worden over welke 
beslissing finaal zal volgen.
3. De uiterste beslissingstermijn is 29 mei 2024. De termijn kan mogelijks nog verlengd 
worden met 60 dagen indien er een wijzigingsverzoek zou worden ingediend waarbij 
een nieuw openbaar onderzoek dient te worden georganiseerd.
