title: Lokale besturen - Implementatie GAS-boetes voor snelheidsovertredingen
thema: Lokale overheden en Binnenlands bestuur
Mobiliteit en Verkeer
pdf link: https://docs.vlaamsparlement.be/pfile?id=2024854
thema link: https://www.vlaamsparlement.be/parlementaire-documenten/schriftelijke-vragen/1789338
SCHRIFTELIJKE VRAAG
nr. 404
van STIJN BEX
datum: 15 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Lokale besturen  -  Implementatie GAS-boetes voor snelheidsovertredingen
Op maandag 16 oktober 2023 ontvingen Vlaamse burgemeesters een uitnodiging van het 
Departement Mobiliteit en Openbare Werken om voor 27 oktober 2023 een enquête in te 
vullen over de implementatie van GAS-boetes voor geringe snelheidsovertredingen. De 
Vlaamse overheid streeft ernaar een alomvattend overzicht te verkrijgen van hoe lokale 
besturen momenteel met het onderwerp omgaan en welke plannen ze in de toekomst 
hebben. Die informatie is essentieel om het beleid omtrent GAS-boetes voor beperkte 
snelheidsovertredingen verder te ontwikkelen.
In de Commissie voor Mobiliteit en Openbare Werken van 14 december 2023 deelde de 
minister mee dat 111 lokale besturen op de enquête gereageerd hebben. Dat is ongeveer 
een op de drie of 30 procent van de steden en gemeenten in Vlaanderen.
1. Het Departement Mobiliteit en Openbare Werken verwijst naar een berekening van de 
federale overheid die zou aantonen dat bij een volledig operationeel systeem de 
inkomsten uit snelheidsinbreuken verviervoudigen voor de Vlaamse overheid. 
Waar kan die studie worden teruggevonden?
2. Wanneer zal de minister de resultaten delen met de leden van het Vlaams Parlement?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 404 van 15 december 2023
van STIJN BEX
1. In het kader van de interne Vlaamse besprekingen aangaande het doorstortsysteem 
werden cijfergegevens opgevraagd aan de federale overheid om inschattingen te 
kunnen maken en een betere beeldvorming te kunnen krijgen. Deze berekening 
betreft evenwel geen studie in de begrijpelijke betekenis van het woord.
2. Het rapport naar aanleiding van de Resolutie 1789 werd op 20 december 2023 
overgemaakt aan de leden van het Vlaams Parlement.
