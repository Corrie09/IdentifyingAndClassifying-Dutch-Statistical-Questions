title: Overstap van minder- naar meerderjarigheid - Persoonsvolgende convenanten
thema: Welzijn en Gezin
pdf link: https://docs.vlaamsparlement.be/pfile?id=2011916
thema link: https://www.vlaamsparlement.be/parlementaire-documenten/schriftelijke-vragen/1774523
SCHRIFTELIJKE VRAAG
nr. 75
van TINE VAN DER VLOET
datum: 24 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Overstap van minder- naar meerderjarigheid  -  Persoonsvolgende convenanten
Een persoonsvolgend convenant is een budget waarmee een minderjarig persoon met een 
handicap ondersteuning kan inkopen bij een vergunde zorgaanbieder.
Het persoonsvolgend convenant is niet te verwarren met het persoonlijkeassistentiebudget 
voor minderjarigen met een handicap. Persoonsvolgende convenanten worden toegekend 
in meer complexe situaties waarvoor binnen de reguliere capaciteit geen antwoorden 
gevonden worden. Het gaat om kinderen en jongeren die zeer dringend ondersteuning 
nodig hebben.
1. Aan welke criteria moet een persoon voldoen om een persoonsvolgend convenant te 
krijgen? Vanaf/tot welke leeftijd kan dat? Welke regelgeving is van toepassing op 
persoonsvolgende convenanten?
2. Als een jongere de overstap van minder- naar meerderjarigheid maakt en over een 
persoonsvolgend convenant beschikt, zal die dan automatisch worden omgezet in een 
persoonsvolgend budget? Zo ja, op welke manier wordt de budgethoogte van het 
persoonsvolgend budget berekend? Zo niet, waarom niet? In welke regelgeving kan 
men dat terugvinden?
3. Hoeveel jongeren die beschikten over een persoonsvolgend convenant maakten in 
2019 naadloos de overstap naar volwassenzorg? Hoeveel waren dat er in 2020, 2021 
en 2022? Hoeveel van die jongeren hadden een meervraag en werden ingedeeld in 
een prioriteitengroep? Graag een overzicht per prioriteitengroep.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 75 van 24 oktober 2023
van TINE VAN DER VLOET
1. Het Besluit van de Vlaamse Regering over persoonsvolgende middelen voor 
minderjarige personen met een handicap met dringende noden van 10 maart 2017 
regelt de modaliteiten van deze middelen, waaronder de hoogte van het budget, 
bestedingsmogelijkheden en subsidiëring. Daarnaast wordt dit ook vermeld in het 
decreet integrale jeugdhulp (art. 26, §1, 3e lid) en in het Besluit van de Vlaamse 
Regering over de integrale jeugdhulp (art. 38). Deze twee artikels samen bepalen dat 
de Intersectorale Regionale Prioriteitencomissie (IRPC) beslist over de toekenning van 
een persoonsvolgende convenant, en dat dit kadert in een prioriteringsprocedure.
In het kader van procesgang van de toegangspoort werd hierover afgesproken deze 
middelen enkel als bijkomend instrument in te zetten voor kinderen en jongeren die 
geëscaleerd zijn tot fase 3, en dus de hoogste prioriteit hebben. De voorwaarden voor 
toekenning zijn daarnaast dat de betrokken minderjarige voldoet aan dezelfde 
voorwaarden voor instroom in een MFC, ook wat de leeftijd betreft.
2. Jongvolwassenen die gebruikmaken van minderjarigenondersteuning van het VAPH via 
persoonsvolgende middelen komen ook in aanmerking voor een automatische 
terbeschikkingstelling van een PVB na jeugdhulp. Dit gebeurt op basis van artikel 37 
van het Besluit van de Vlaamse Regering over de indiening en de afhandeling van de 
aanvraag van een budget voor niet rechtstreeks toegankelijke zorg en ondersteuning 
voor meerderjarige personen met een handicap en over de terbeschikkingstelling van 
dat budget van 27 november 2015. De voorwaarden zijn dezelfde als deze die van 
toepassing zijn voor jongvolwassenen die gebruik maken van ondersteuning via een 
jeugdhulpverleningsbeslissing multifunctioneel centrum (MFC) of een voorziening voor 
ernstige gedrags- en emotionele stoornissen (GES+),
Het persoonsvolgend budget (PVB) na jeugdhulp voor jongvolwassenen die gebruik 
maken van ondersteuning via persoonsvolgende middelen wordt berekend op basis 
van artikel 6 van het Ministerieel Besluit over de berekening van het PVB na jeugdhulp 
van 26 april 2021 en is dus afhankelijk van hoe de persoonsvolgende middelen werden 
ingezet. Indien de middelen werden ingezet via een MFC gebeurt de berekening van 
het PVB na jeugdhulp op dezelfde wijze als voor jongeren die gebruikmaken van 
ondersteuning via een MFC op basis van een jeugdhulpverleningsbeslissing MFC. 
Indien de middelen worden ingezet in de vorm van een persoonlijke-assistentiebudget 
wordt het PVB na jeugdhulp berekend op dezelfde wijze als dit voor de berekening op 
basis van een persoonlijke-assistentiebudget gebeurt.
3. Het VAPH heeft hierover geen rapportering beschikbaar.
