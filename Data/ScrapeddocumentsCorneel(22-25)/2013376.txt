title: Restgronden en tunneldaken Agentschap Wegen en Verkeer (AWV) - Opwekken duurzame energie
thema: Energie
Openbare werken
pdf link: https://docs.vlaamsparlement.be/pfile?id=2013376
thema link: https://www.vlaamsparlement.be/parlementaire-documenten/schriftelijke-vragen/1778836
SCHRIFTELIJKE VRAAG
nr. 193 
van ORRY VAN DE WAUWER
datum: 10 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Restgronden en tunneldaken Agentschap Wegen en Verkeer (AWV)  -  Opwekken duurzame 
energie
In maart 2023 kondigde de minister het goede nieuws aan dat de restgronden en 
tunneldaken in beheer van het Agentschap Wegen en Verkeer benut zouden worden om 
duurzame energie op te wekken. De opgewekte energie wordt dan gebruikt om de 
verlichting langs snelwegen en de elektronische installaties in tunnels van stroom te 
voorzien. In 2024 wordt gestart met de installatie van zonnepanelen op het tunneldak van 
de Beverentunnel op de Antwerpse R2. Uit studies blijkt dat er momenteel 200 hectare aan 
restgronden nodig zijn om in de jaarlijkse energiebehoefte van AWV te voorzien. Diezelfde 
studie geeft een potentieel van 600 hectare ongebruikte gronden langs onze 
snelweginfrastructuur in beheer van AWV op. Daardoor blijft een potentieel van 400 
hectare grond over om in andere energieopwekking te voorzien. Momenteel wordt verder 
bestudeerd op welke manier de gronden aangewend kunnen worden om tegemoet te 
komen aan energievragen.
1. Hoever staat het project om zonnepanelen op de Beverentunnel te plaatsen 
momenteel? Loopt het project zoals bepaald en kunnen de installaties geplaatst 
worden zoals gepland?
2. Hoe loopt het verdere onderzoek naar het gebruik van de restgronden voor andere 
energiebehoeften van het Departement Mobiliteit en Openbare Werken (DMOW) en 
derden? Zijn er verdere resultaten en conclusies in het onderzoek?
3. Worden in het onderzoek naar het benutten van de restgronden voor duurzame 
energie, ook alternatieven als PV(photovoltaic)-/zonnepanelen bestudeerd? Een groot 
deel van de energievraag in Vlaanderen bestaat ook uit warmte, naast elektriciteit. 
Mogelijk is warmte zelfs de helft van de Vlaamse energievraag. Restgronden van AWV 
in de buurt van industriegebieden kunnen ook veel potentieel bieden om zonnespiegels 
te plaatsen in plaats van zonnepanelen. De praktische modaliteiten hiervoor lopen 
gelijk met die voor zonnepanelen terwijl het ruimtegebruik aanzienlijk lager ligt. 
Dergelijke innovatieve technologie vinden we in Vlaanderen al terug in de Antwerpse 
haven. Worden dergelijke technologieÃ«n ook meegenomen in het huidige onderzoek 
naar het duurzaam benutten van de restgronden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 193 van 10 november 2023
van ORRY VAN DE WAUWER
1. Naar aanleiding van de renovatie van de Beverentunnel zal inderdaad een 
zonnepaneleninstallatie worden geplaatst die zal instaan voor de elektrische voeding 
van de Beverentunnel zelf. De aanbesteding en de omgevingsvergunningaanvraag 
voor het renovatieproject zijn momenteel lopende. Het project zit daarmee op schema.  
2. Er hebben ondertussen eerste gesprekken plaatsgevonden tussen het Agentschap 
Wegen en Verkeer (AWV) en De Vlaamse Waterweg met als doel na te gaan in welke 
mate een samenwerking mogelijk is. Voorlopig heeft dit nog niet geleid tot concrete 
projecten.  
Met betrekking tot het ter beschikking stellen van restgronden aan derden, is het AWV 
een proefproject gestart om een aantal percelen in beheer van het AWV in de markt 
te zetten om er zonnepanelen op te laten ontwikkelen door derde partijen. De exacte 
vorm waarin dit zal gebeuren (domeinconcessie, vergunning ...) wordt op dit moment 
nog bepaald. 
3. Het AWV is een van de grootverbruikers op het vlak van elektriciteit binnen de Vlaamse 
overheid. Vanuit dat oogpunt werd vooral gefocust op het opwekken van elektriciteit 
om op die manier te kunnen voorzien in de eigen energiebehoefte, en werden andere 
vormen van duurzame energie (bv. warmte) niet mee onderzocht.  
