title: Werkgroep Institutionele Zaken - Versterking van datastromen en uitwisseling van gegevens ter ondersteuning van het Vlaamse arbeidsmarktbeleid
thema: Staatshervorming en Verhoudingen binnen de Belgische federale staat
Werk
pdf link: https://docs.vlaamsparlement.be/pfile?id=2051090
thema link: https://www.vlaamsparlement.be/parlementaire-documenten/schriftelijke-vragen/1806581
SCHRIFTELIJKE VRAAG
nr. 292
van KARL VANLOUWE
datum: 27 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkgroep Institutionele Zaken  -  Versterking van datastromen en uitwisseling van 
gegevens ter ondersteuning van het Vlaamse arbeidsmarktbeleid
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting. 
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer de versterking van de datastromen en de uitwisseling van gegevens 
ter ondersteuning van het Vlaamse arbeidsmarktbeleid als prioriteit naar voren geschoven.
1. Kan de minister een overzicht geven van de bestaande 
gegevensuitwisselingsprotocollen die met de verschillende andere overheden zijn 
gesloten? Graag ook een korte toelichting over de aard van de uitgewisselde gegevens 
en de datum waarop het protocol werd gesloten. 
2. Welke stappen heeft de minister tijdens deze legislatuur gezet om de uitwisseling van 
arbeidsmarktgegevens tussen de Vlaamse en de verschillende andere overheden in dit 
land te verbeteren? 
3. Graag een overzicht van alle relevante overlegmomenten ter zake. 
4. Hoe evalueert de minister de gegevensuitwisseling in globo en acht hij de inspanningen 
om voor de nodige optimalisering en versterking te zorgen voldoende?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 292 van 27 februari 2024
van KARL VANLOUWE
Op 25 juni 2021 heeft de Vlaamse Regering, op voorstel van de minister van Werk, de 
conceptnota “Elk talent telt: meer mensen aan de slag in duurzame en werkbare 
loopbanen” goedgekeurd. Hierin zijn 29 asymmetrische voorstellen geformuleerd. We 
brachten deze voorstellen in bij de eerste federale werkgelegenheidsconferentie. Voor de 
stand van zaken met betrekking tot de 29 voorstellen verwijs ik naar de schriftelijke vraag 
244 van collega Ronse.
 
In het kader van de IMC Werk (december 2021) hebben we een afspraak gemaakt over de 
aanpak van voorstellen voor asymmetrisch beleid. Een werkgroep, het interfederaal 
platform, werd in het leven geroepen samen met een politieke werkgroep die samen de 
concrete voorstellen van de regio’s moeten onderzoeken. Dit is onder leiding van VDAB. 
Alle regio’s en de federale regering zijn vertegenwoordigd. Bij elke bijeenkomst mag elke 
entiteit 1 fiche als prioriteit naar voor schuiven. 
Vanuit Vlaanderen hebben we uit de lijst van 29 voorstellen 15 prioriteiten naar voren 
geschoven.
1. Er zijn geen gegevensuitwisselingsprotocollen met andere gewesten of met de federale 
overheid. Voor uitwisseling van data tussen entiteiten van de Vlaamse Overheid 
worden wel dergelijke protocollen afgesloten (het Departement WSE heeft er zo 
bijvoorbeeld 19). Dit gaat steeds om data die uitgewisseld moet worden om 
maatregelen uit te voeren. Zo wordt in het Vlaams Opleidingsverlof bijvoorbeeld data 
over het moment van inschrijving in een opleiding uitgewisseld met AHOVOKS, of 
gegevens over de leertijd van leerlingen met VDAB.
Voor data-uitwisseling met de federale overheid, verlopen de meeste van deze 
uitwisselingen via de Kruispuntbank van de Sociale Zekerheid, en worden deze 
geregeld via machtigingen bij het Informatieveiligheidscomité. Deze beraadslagingen 
zijn raadpleegbaar op de website van de KSZ. www.ksz-bcss.fgov.be/nl/deliberations/ 
2. Op mijn voorstel werd tijdens  de Interministeriële Conferentie Werk van 1 december 
2023 beslist een werkgroep op te starten om op korte termijn een ontwerp van 
interfederaal samenwerkingsakkoord uit te werken aangaande een vlottere data-
uitwisseling tussen de betrokken overheden en de onderzoekswereld. Dit voorstel werd 
ingegeven door de vaststelling dat het beschikken over de juiste data steeds crucialer 
wordt in onze moderne, digitale samenleving. Modern overheidsbeleid is data-
gedreven en evidence-informed. De nood aan uitwisseling van overheidsdata voor 
beleidsontwikkeling, -uitvoering en -evaluatie wordt steeds groter, maar de 
beschikbare capaciteit, infrastructuur en procedures in onze overheidsdiensten zijn 
niet altijd mee geëvolueerd met die stijgende vraag. Via deze interfederale 
samenwerking beogen we onze capaciteit tot data-uitwisseling efficiënter, sneller en 
sterker te maken. Deze werkgroep wordt nu samengesteld en zal spoedig van start 
gaan.
3. Na de Interministeriële Conferentie Werk van 1 december 2023 werd dit ook besproken 
op de stuurgroep van de financierders van het datawarehouse Arbeidsmarkt & Sociale 
Bescherming (KSZ). De gewesten financieren vandaag immers al mee de uitbouw van 
de federale datainfrastructuur via deze weg. Tijdens dit overleg werden de Vlaamse 
bezorgdheden rond data-uitwisseling nog eens in herhaling gebracht, en werd de 
beslissing van het IMC Werk toegelicht.
4. De uitwisseling van data verloopt momenteel te traag en te arbeidsintensief. Een deel 
van het probleem zit in de veelheid aan betrokken spelers, de gebrekkige coördinatie 
tussen die spelers, en vaak ook onvoldoende investeringen om de nodige 
verbeteringen door te voeren. Sinds we dit thema op de agenda plaatsten, ondermeer 
in het kader van de werkgroep Institutionele Zaken, merk ik wel dat er bij de 
verschillende overheden in ons land meer aandacht is voor de problematiek. Voorlopig 
echter nog zonder interfederale coördinatie. Daar wil ik met het 
samenwerkingsakkoord verandering in brengen. 
