title: De Lijn - Buslijn 90 Moorslede
thema: Mobiliteit en Verkeer
pdf link: https://docs.vlaamsparlement.be/pfile?id=2055590
thema link: https://www.vlaamsparlement.be/parlementaire-documenten/schriftelijke-vragen/1809722
SCHRIFTELIJKE VRAAG
nr. 745
van BERT MAERTENS
datum: 6 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Buslijn 90 Moorslede
De nieuwe vervoersplannen van De Lijn zijn sinds 6 januari 2024 van kracht. In heel wat 
steden en gemeenten werden al kinderziektes gesignaleerd en aangepakt. In Moorslede 
vormt zich echter nog een probleem met buslijn 90, van Ieper naar Roeselare. Die route 
moet te veel schoolgaande jongeren bedienen, waardoor jongeren vaak niet meer op 
overvolle bussen kunnen plaatsnemen.
1. Is de minister op de hoogte van die problematiek?
2. Er zou overleg geweest zijn met De Lijn, maar er worden geen concrete oplossingen 
voorgelegd.
Klopt dat en wat zijn de obstakels?
3. Het gemeentebestuur van Moorslede heeft de minister een brief gestuurd over die 
problematiek.
Heeft de minister die brief ontvangen en welke oplossingen zal de minister aanbieden?
4. Zijn er nog drukke buslijnen in West-Vlaanderen die scholen bedienen en waarbij 
schoolgaande jeugd vaak op een overvolle bus plaats moet vinden? Hoe werden die 
situaties opgelost of zijn er nog altijd problemen rond scholen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr.745 van 6 maart 2024
van BERT MAERTENS 
1. Ik ben inderdaad op de hoogte. Bij dergelijke grote wijzigingen aan het netwerk is het 
niet altijd mogelijk om op voorhand alle effecten goed te kunnen inschatten op basis 
van de uitgewerkte plannen. 
2. Er is inderdaad reeds meerdere keren overleg geweest tussen de gemeente Moorslede 
en De Lijn. De Lijn zoekt al geruime tijd naar een oplossing, maar die oplossing ligt 
volgens De Lijn niet voor de hand. De beschikbare voertuigen worden tijdens de spits 
al ingezet. 
3. Ik heb eind maart extra budget vrijgemaakt om tot aan de zomervakantie beroep te 
kunnen op versterking d.m.v. private autocars. Deze versterkingsritten zijn gestart 
op 15 april. Ook op lijn 90 (de rit van 7u06 van Ieper station naar Roeselare station) 
zal zoâ€™n versterkingsrit rijden.
4.Regio Westhoek: In de regio Westhoek waren er enkele ritten op een paar lijnen die 
aanvankelijk met overbezettingen te kampen hadden. Op de meeste van die ritten 
zijn de capaciteitsproblemen opgelost door middel van het verschuiven van capaciteit 
of het voorzien van een extra rit. Ook op Lijn 31 Langemark-Roeselare (tussen 
Westrozebeke en Roeselare) wordt vanaf 15 april in de ochtendspits een 
versterkingsrit ingelegd.
Regio Kortrijk: In regio Kortrijk waren er 9 buslijnen waar De Lijn te maken had met 
overbezettingen op bepaalde ritten. De Lijn heeft ondertussen al enkele bijsturingen 
(verschuiven rit, wisselen voertuigtype) aangebracht of zal nog bijsturingen voorzien 
om de problemen van overbezetting te kunnen oplossen. Op een aantal lijnen zijn de 
capaciteitsproblemen opgelost door middel van het verschuiven van capaciteit 
(voertuigwissel en/of verschuiven ritten) of het voorzien van een extra rit. Ook in deze 
regio komen er vanaf 15 april 9 versterkingsritten op de lijnen 3, 30 , 50a, 75, 81, 
502 en 851.
Regio Brugge-Oostende: Ook voor regio Brugge komen er versterkingsritten op 
lijnen 20 en 30 vanaf 15 april.
