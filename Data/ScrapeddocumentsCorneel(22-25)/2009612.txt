title: Gendergerelateerd geweld - Datacleaning en maatregelen
thema: Gelijke kansen
pdf link: https://docs.vlaamsparlement.be/pfile?id=2009612
thema link: https://www.vlaamsparlement.be/parlementaire-documenten/schriftelijke-vragen/1774310
SCHRIFTELIJKE VRAAG
nr. 40
van SAM VAN ROOY
datum: 23 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Gendergerelateerd geweld  -  Datacleaning en maatregelen
Op pagina 13 van de beleids- en begrotingstoelichting (BBT) Gelijke Kansen, Integratie en 
Inburgering, begrotingsuitvoering 2022, valt het volgende te lezen: “In het kader van het 
Vlaams Actieplan ter bestrijding van seksueel geweld zorgde ik samen met mijn collega’s 
van Welzijn en Justitie voor de cofinanciering en deelname van Vlaanderen aan de 
Europese survey inzake gendergerelateerd geweld. De enquête peilt naar de prevalentie 
en vormen van gendergerelateerd geweld in België en maakt een Europese vergelijking 
mogelijk. In ‘22 werd het veldwerk afgerond en ging de datacleaning van start”.
1. Wanneer precies zal de datacleaning afgerond worden, en kunnen we de data 
verwachten? Is dat nog voor het einde van de huidige legislatuur en zo ja, zal het 
beleid desgevallend nog aangepast worden aan de hand van de resultaten? Zijn al 
bepaalde resultaten/evoluties merkbaar? Zo ja, welke zijn dat?
2. Acht(te) de minister het opportuun om in de periode tussen het afronden van de survey 
en het beëindigen van de datacleaning andere maatregelen/initiatieven te nemen 
inzake de bestrijding van gendergerelateerd geweld? Zo ja, wat zijn/waren dat, welk 
budget wordt/werd ervoor vrijgemaakt en wat zijn de beoogde doelstellingen van die 
maatregelen/initiatieven?
3. Hoeveel precies werd voor de deelname van Vlaanderen aan de Europese survey 
inzake gendergerelateerd geweld vanuit het beleidsdomein van de minister 
gefinancierd?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 40 van 23 oktober 2023
van SAM VAN ROOY aan BART SOMERS
1. De datacleaning van de nationale data werd deze zomer door Statbel, het Belgische 
statistiekbureau afgerond. Die nationale data, meer bepaald een selectie van 
indicatoren met cijfers over België werden eind oktober 2023 gepubliceerd: Database 
- Gender-based violence - Eurostat (europa.eu). Momenteel verricht de Belgische 
werkgroep een analyse op deze data. Op basis hiervan wordt een basisrapport 
opgesteld waarin ook de Vlaamse cijfers zullen worden opgenomen, om in 2024 naar 
buiten te kunnen treden met de surveyresultaten in Vlaanderen. 
2. De strijd tegen gendergerelateerd geweld is een van de centrale doelstellingen in het 
Vlaamse gelijkekansenbeleid. Dit onderzoek is slechts één van de initiatieven die 
uitvoering geeft aan die doelstelling, in lijn met de engagementen genomen in het kader 
van het Nationaal Actieplan gendergerelateerd geweld en het Vlaams Actieplan seksueel 
geweld. De lopende Vlaamse  beleidsmaatregelen zijn niet afgestemd op de resultaten 
van deze survey, die in 2024 Vlaamse data zal aanleveren. Het is uiteraard aangewezen 
dat in de volgende legislatuur rekening gehouden wordt met de resultaten van het 
onderzoek. 
3. Vanuit het beleidsdomein Gelijke Kansen werd aan de Europese survey bijgedragen voor 
een bedrag van 16.067 euro. 
