title: Investeringsbudget Mobiliteit en Openbare Werken (MOW) - Budget voor Lantis
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062305
thema link: https://www.vlaamsparlement.be/parlementaire-documenten/schriftelijke-vragen/1817278
SCHRIFTELIJKE VRAAG
nr. 808
van PETER VAN ROMPUY
datum: 28 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Investeringsbudget Mobiliteit en Openbare Werken (MOW)  -  Budget voor Lantis
Deze vraag in opvolging van schriftelijke vraag nr. 721 van 29 februari 2024 over 
de beschikbaarheidsvergoedingen van het Departement Mobiliteit en Openbare Werken 
(MOW). 
In het antwoord stelt de minister: 
“Het bedrag van 3 miljard euro was het bedrag van het GIP in 2023. Dit bedrag heeft dus 
enkel betrekking op investeringskosten en niet op de werkingskosten. Er dient daarbij 
opgemerkt te worden dat hier ook de eenmalige investeringskosten van Lantis zitten in het 
kader van de Oosterweelwerken. Deze zijn niet recurrent en kunnen het jaarlijks 
investeringskrediet van het beleidsdomein MOW tijdelijk verhogen, zoals bv. in 2023 het 
geval was. Het recurrente investeringskrediet van het beleidsdomein MOW ligt jaarlijks 
rond de 2,2 miljard euro.” 
Er was in totaal 1.025.118.000 euro van de 3.241.971.000 euro investeringsbudget voor 
MOW gereserveerd voor Lantis.
1. Hoeveel van het investeringsbudget van MOW was in 2023 (los van de 1.025.118.000 
euro voor Lantis) gereserveerd voor projecten verbonden aan het 
Toekomstverbond? Graag een oplijsting per project. 
2. Waarom werd in 2023 in het investeringsbuget van MOW een 
eenmalige investeringskost voor Lantis opgenomen? 
3. Hoe verklaart de minister dat dit een eenmalige opname is en er dus de volgende jaren 
geen investeringskosten van Lantis opgenomen moeten worden binnen het 
investeringsbudget van MOW? 
4. Is het mogelijk dat er de komende jaren alsnog investeringskosten van Lantis 
opgenomen moeten worden binnen het investeringsbudget van MOW? Wanneer en 
onder welke voorwaarden? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 808 van 28 maart 2024
van PETER VAN ROMPUY
1. In 2023 werden, bovenop middelen voorzien voor Lantis, volgende middelen 
vastgelegd voor verschillende onderdelen van het Toekomstverbond:
- E34-West: 239.750 € voor onteigeningen en 976.676,37 € voor uitvoering
Complex project De Nieuwe Rand: 100.000€ voor studie luchtkwaliteit.
- De vastleggingen voor de overige studies werden voor 2023 reeds vastgelegd.
- Voor Ringpark Zuid werd door AWV in 2023 1.000.000 € vastgelegd voor studies.
- Daarnaast werd ook 1.000.000 € vanuit kredieten leefbaarheid (3MH226) 
vastgelegd in 2023.
- Ringpark Groene vesten (AWV): Next generatinon concrete surface 5.988.000 €
- Scheldebrug (DVW): in 2023 werd  6.222.506,37 euro vastgelegd.
2. Deze opname was het gevolg van de geplande bepaling van de target cost voor het 
Oosterweelknooppunt (Rechteroever 3A) en Rechteroever 3B (kanaalzonetunnels, 
aansluitingscomplex R1 en verdiepte ring R1), oorspronkelijk voorzien in 2023. Bij de 
bepaling van de target cost zou de uitzonderlijke inflatie, welke zich voordeed in de 
periode 2021-2022 verdisconteerd worden. Een onafhankelijk ingenieursbureau 
(Arcadis Nederland) becijferde de impact voor de Oosterweelprojecten: de raming 
zouden met 24% bijgesteld moeten worden. Het effect hiervan werd in VAK voorzien 
in de begroting BA2023 welke als basis diende voor de toenmalig opgave naar het 
GIP. 
Noot: ondertussen is het duidelijk dat de vastlegging van de vermelde target costs 
niet in 2023 diende te worden voltrokken, maar naar 2024 verschoven werd. In die 
zin werden dan ook de realisatie 2023, BO2024 en BA2024 aangepast.  
3. “Eénmalig” dient hier te worden geïnterpreteerd als een niet-recurrente aanpassing 
in de ramingen ten gevolge van uitzonderlijke externe factoren. Het is dan ook 
onmogelijk om over de toekomst een uitspraak te doen over bv. de evolutie van de 
kostprijzen van bouwmaterialen. 
De uitgaven van Lantis worden steeds opgenomen in het GIP, maar in het jaar dat 
het engagement wordt aangenomen dient dit ook budgettair vastgelegd te worden, 
conform de bepalingen van de Vlaamse Codex Overheidsfinanciën. Dit heeft voor een 
éénmalige opstoot gezorgd in het GIP.
4. Ja, dat is altijd mogelijk indien zich nieuwe, onvoorziene omstandigheden met groot 
effect voordoen. In dergelijke gevallen dient het investeringsbedrag bijgesteld te 
worden. 
