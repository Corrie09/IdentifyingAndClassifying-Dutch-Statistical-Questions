title: Schrapping van de reservatiestrook langs het Schipdonkkanaal - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2062807
thema link: https://www.vlaamsparlement.be/parlementaire-documenten/schriftelijke-vragen/1818223
SCHRIFTELIJKE VRAAG
nr. 503
van STEPHANIE D'HOSE
datum: 8 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Schrapping van de reservatiestrook langs het Schipdonkkanaal  -  Stand van zaken
Voor de mogelijke verbreding van het Schipdonkkanaal is op de gewestplannen destijds 
een ruime reservatiestrook aangeduid. Binnen die reservatiestrook liggen gebouwen, 
woningen, bedrijven en andere activiteiten. De reservatiestrook met onderliggende 
bestemming legt een claim op de ontwikkelingsmogelijkheden van die activiteiten en leidt 
tot (juridische) onzekerheid voor de eigenaars en gebruikers.
Naar aanleiding van mijn schriftelijke vraag nr. 796 van 31 mei 2023, waarin de kwestie 
van de reservatiestroken langs het Schipdonkkanaal en de mogelijke opheffing ervan ter 
sprake kwam, wil ik graag een opvolgvraag stellen om een update te krijgen over de stand 
van zaken van dit onderwerp.
1. Kan de minister aangeven of de startnota van het ruimtelijk uitvoeringsplan (RUP) 
voor de opheffing van de reservatiestroken langs het Schipdonkkanaal inmiddels is 
voorgelegd aan de Vlaamse Regering en zo ja, wat de volgende stappen zijn?
2. Wat is de huidige status van de samenwerking tussen het planteam en de betrokken 
gemeenten, provincies en Vlaamse administraties met betrekking tot het vormgeven 
van het RUP voor de opheffing van de reservatiestroken langs het Schipdonkkanaal?
3. Is er al meer duidelijkheid over de mogelijke planning voor het verdere verloop van 
het RUP-proces, inclusief het openbaar onderzoek en eventuele verdere stappen 
richting uitvoering?
4. Wat is de stand van zaken met betrekking tot het beschermingsbesluit van de 
bomenlaan langs het kanaal, specifiek in termen van de besprekingen over het behoud 
ervan in het kader van het RUP-proces en de betrokkenheid van het Agentschap 
Onroerend Erfgoed?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 503 van 8 april 2024
van STEPHANIE D'HOSE
1. De startnota van het gewestelijk ruimtelijk uitvoeringsplan (GRUP) ‘Opheffen 
reservatiestroken Schipdonkkanaal’ werd door de Vlaamse Regering goedgekeurd op 
14 juli 2023. De daaropvolgende inspraakperiode liep van 12 september tot en met 10 
november 2023; de inspraakreacties werden verwerkt in de scopingnota en het 
voorontwerp-GRUP werd opgemaakt in functie van de plenaire vergadering van 23 april 
2024.
2. In overeenstemming met de decretale bepalingen is voor het planproces een planteam 
samengesteld dat bestaat uit vertegenwoordigers van de betrokken provincies West- 
en Oost-Vlaanderen, de betrokken gemeenten Brugge, Knokke-Heist, Damme, Sint-
Laureins, Maldegem, Eeklo, Lievegem en Deinze, de Vlaamse administraties het 
Departement Omgeving, De Vlaamse Waterweg, het Agentschap voor Natuur en Bos, 
het Agentschap voor Landbouw en Zeevisserij en het Agentschap Onroerend Erfgoed. 
Het planteam kwam meermaals samen voor de opmaak van de startnota, de 
scopingnota en het voorontwerp-GRUP. 
3. Over het voorontwerp-GRUP werd een plenaire vergadering gehouden op 23 april 2024. 
Na de verwerking van de adviezen zal een ontwerp-GRUP worden voorgelegd aan de 
Vlaamse Regering met het oog op voorlopige vaststelling. Vervolgens zal hierover een 
openbaar onderzoek (60 dagen) worden georganiseerd.
4. Het gebied  ‘Damse vaart en tweelingkanalen Schipdonk- en Leopoldkanaal met 
omgevende polders nabij Dudzele, Oostkerke en Hoeke, Fort van Beieren en kreken 
van Lapscheure’ is definitief vastgesteld op 18 december 2023 en het besluit verscheen 
op 8 januari 2024 in het Belgisch Staatsblad. De delen waarvan het gebied die 
overlappen met het GRUP worden opgenomen in het GRUP als erfgoedlandschap. Het 
Agentschap Onroerend Erfgoed is vertegenwoordigd in het planteam en werkt dus 
actief mee aan de opmaak van het GRUP. 
