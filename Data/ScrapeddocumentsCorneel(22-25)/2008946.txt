title: Doortrekking R8 Kuurne - Herinrichting kruispunt Heirweg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2008946
thema link: https://www.vlaamsparlement.be/parlementaire-documenten/schriftelijke-vragen/1773962
SCHRIFTELIJKE VRAAG
nr. 127
van CARMEN RYHEUL
datum: 20 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Doortrekking R8 Kuurne  -  Herinrichting kruispunt Heirweg
Onlangs maakte de minister de dynamische lijst van de gevaarlijkste verkeerspunten voor 
West-Vlaanderen voor het jaar 2022 openbaar. 
Mijn stad Kortrijk en de stad Brugge nemen op deze lijst jammer genoeg de 
betreurenswaardige koppositie in met maar liefs 6 zwarte kruispunten. In Kortrijk is het 
beruchte kruispunt tussen de Heirweg en de R8 al lang een chronisch pijnpunt; in West-
Vlaanderen wordt het als de vijfde gevaarlijkste kruising beschouwd, met tijdens de 
afgelopen jaren maar liefst 10 ongevallen, waarbij er in totaal 2 zwaargewonden en 13 
lichtgewonden vielen. 
Uit de antwoorden van de minister op mijn schriftelijke vragen nr. 1635 van 31 augustus 
2022 en nr. 1141 van 21 april 2023 bleek weliswaar de bereidheid om onder meer het 
kruispunt Heirweg met de R8 veiliger te maken en de R8 op een veilige manier door te 
trekken, maar op het terrein beweegt er in die optiek tot op heden echter bitter weinig.
De studie voor het veilig doortrekken van de R8 was volgens de minister al opgenomen in 
het geïntegreerd investeringsprogramma (GIP) van 2023 en het bestek zou tijdens de 
maand mei 2023 aanbesteed moeten worden via een minicompetitie. 
Voor het maximaal beveiligen van bovenvermeld kruispunt moesten enkel nog 3 
grondinnames gerealiseerd worden om de beveiligingswerken te kunnen uitvoeren; als de 
lopende minnelijke verwervingen vlot verlopen, zouden die werken tijdens de maand 
oktober 2023 uitgevoerd moeten kunnen worden.
1. Kan de minister verduidelijken wat de huidige stand van zaken is van de plannen voor 
de veilige doortrekking van de R8 in Kuurne (graag met inbegrip van het tijdpad met 
de nog te doorlopen stappen)? 
a) Wanneer zullen de wegenwerken effectief aanvatten en volledig uitgevoerd zijn?
b) Welke hinder zullen de wegenwerken veroorzaken en op welke wijze zal de minister 
de hinder tot een minimum beperken?
2. Kan de minister verduidelijken wat de huidige stand van zaken is van de geplande 
grondverwervingen om de beveiligingswerken ter hoogte van het kruispunt Heirweg 
met de R8 te kunnen uitvoeren?
a) Werden intussen alle vereiste gronden verworven? Zo niet, wat en waar zijn de 
knelpunten, en in welke oplossingen voorziet de minister desgevallend om alsnog 
een snelle grondinname te kunnen realiseren?
b) Welke beveiligingswerken dienen op het kruispunt nog concreet uitgevoerd te 
worden? Op welke datum zullen de werken ten vroegste aangevat worden en 
volledig afgerond zijn?
c) Welke hinder zullen de werken veroorzaken voor het verkeer op het kruispunt en 
op welke wijze zal de minister de hinder tot een minimum beperken?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 127 van 20 oktober 2023
van CARMEN RYHEUL
1. Het studiebureau werd aangesteld voor de opmaak van de startnota, projectnota en 
project-MER, en het aanvangsbevel voor de studie werd gegeven op 16 oktober 2023. 
De uitvoeringstermijn voor de studie bedraagt 900 kalenderdagen. Na het doorlopen 
van deze studie moeten de aanbestedingsdocumenten (bestek, plannen, meetstaat …) 
voor de wegen en de riolering nog opgemaakt worden en moet de 
omgevingsvergunning nog aangevraagd en verleend worden, vooraleer de 
aanbestedingsprocedure voor de werken kan opgestart worden.
a) Een timing voor de werken kan dus nog niet gegeven worden. 
b) Aangezien het ontwerp dat zal gekozen worden voor de weg en de riolering nog 
niet gekend is, zijn de maatregelen om de hinder te beperken nog niet bepaald. 
2. a) De opdracht tot aankoop voor de drie innemingen is lopende. Het innemingsplan 
dient daarbij wat bijgesteld te worden. Die aanpassingen worden nu doorgevoerd, 
waarna de gesprekken verder kunnen worden gezet.
 
b) De fietspaden worden op alle hoeken van het kruispunt uit het kruispunt en buiten 
de lichten van het wegverkeer getrokken. Op die manier kunnen fietsers en 
voetgangers een conflictvrije fase krijgen. De werken zullen concreet worden 
ingepland na het verlijden van de aktes van de nodige innemingen.
c) De fasering en omleiding van de werken zal bij het inplannen afgestemd worden 
op de lopende werven in de buurt. 
