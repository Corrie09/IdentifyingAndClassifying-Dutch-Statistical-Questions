title: Asbestdeskundigen - Selectie
thema: Natuur en Milieu
pdf link: https://docs.vlaamsparlement.be/pfile?id=2060348
thema link: https://www.vlaamsparlement.be/parlementaire-documenten/schriftelijke-vragen/1813798
SCHRIFTELIJKE VRAAG
nr. 456
van ROBRECHT BOTHUYNE
datum: 19 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Asbestdeskundigen  -  Selectie
Om een asbestattest te krijgen, moet men een gecertificeerd asbestdeskundige 
aanspreken. Hij moet dat attest opmaken volgens het inspectieprotocol van de Openbare 
Vlaamse Afvalstoffenmaatschappij (OVAM). 
Om asbestdeskundige te worden, moet men een verplichte opleiding volgen bij een 
erkende certificatie-instelling. Daarna legt men het examen af bij IBEX, de door de OVAM 
aangestelde examenbeheerder. Kandidaten die geslaagd zijn, moeten zich aansluiten bij 
een door de OVAM erkende certificatie-instelling. Die reikt het attest uit en moet toezien 
op de kwaliteitsvolle werking door controles uit te voeren. Momenteel is er één certificatie-
instelling door de OVAM erkend.
De OVAM geeft aan dat er de volgende jaren niet minder dan 300 deskundigen nodig zijn.
1. Hoeveel certificatie-instellingen zijn er erkend in 2023? Graag totaalaantal en opdeling 
per:
a) provincie;
b) aantal voltijdsequivalenten (vte’s) die daar werkzaam zijn in het kader van de 
asbestregelgeving.
2. Hoeveel potentiële certificatie-instellingen hebben een dossier tot erkenning lopen bij 
de OVAM op dit moment? Graag totaalaantal en opdeling per:
a) provincie;
b) aantal vte’s die daar werkzaam zijn in het kader van de asbestregelgeving. 
c) In welke fase zit hun respectieve dossier?
3. Hoeveel mensen namen deel aan het examen voor asbestdeskundige in 2023? Graag 
totaalaantal en opdeling per:
a) gender;
b) leeftijd;
c) provincie waar het examen werd afgelegd.
4. Hoeveel mensen namen deel aan het examen voor asbestdeskundige in 2023 en 
slaagden? Graag totaalaantal en opdeling naar:
a) gender;
b) leeftijd;
c) provincie waar examen werd afgelegd.
5. Hoeveel mensen namen deel aan het examen voor asbestdeskundige in 2023 en 
slaagden niet? Graag totaalaantal en opdeling per:
a) gender;
b) leeftijd;
c) provincie waar examen werd afgelegd.
6. Graag top 3 van redenen van niet slagen in de opleiding. 
7. Hoeveel van de geslaagden in 2023 hebben zich ondertussen aangesloten bij een door 
de OVAM erkende certificatie-instelling?  
8. De asbestdeskundigen komen op een lijst met erkende mensen zodat de burger weet 
waar en bij wie ze terechtkunnen voor een asbestattest, net zoals bij de EPC-
deskundigen. Die lijst met deskundigen wordt actief gehouden door proactieve en 
reactieve deskcontroles, alsook veldaudits. 
Hoeveel van die controles werden er in 2023 uitgevoerd? Graag totaalaantal en 
opdeling op basis van klacht of spontaan.
9. Hoeveel auditeurs zijn er aangesteld voor controles in 2023? Graag totaalaantal vte’s 
en opdeling per provincie waar ze werkzaam zijn. 
10. Elke asbestdeskundige moet jaarlijks een verplichte bijscholing volgen en zich laten 
auditen. 
Hoeveel asbestdeskundigen volgden in 2023 die verplichte bijscholing?
Graag totaalaantal en opdeling per
a) provincie; 
b) procentueel bekeken tegenover zij die een certificaat behaalden.
11. Graag top 3 van reden van het niet volgen van de verplichte bijscholing.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 456 van 19 maart 2024
van ROBRECHT BOTHUYNE
1. a)
•Antwerpen: 2
•Vlaams-Brabant: 1
•Nederland: 1
Ongeacht de locatie van de zetel van de certificatie-instelling (CI) richten ze zich 
allen organisatorisch op het hele Vlaamse Gewest.
b) Op basis van de gegevens die de Openbare Vlaamse Afvalstoffenmaatschappij 
(OVAM) kon bekomen van de CI’s zijn minimaal 28 VTE’s intern of via contracten 
actief voor de vier CI’s.
2. Er zijn momenteel geen nieuwe aanvragen meer en de OVAM ontving ook geen signalen 
dat er een nieuwe aanvraag zou voorbereid worden.
3. Ik verwijs hiervoor naar mijn antwoord op deelvraag 5.
4. Ik verwijs hiervoor naar mijn antwoord op deelvraag 5.
5. De provincie waaruit de kandidaten afkomstig zijn, wordt niet geregistreerd. Er zijn wel 
cijfers beschikbaar per locatie waar het examen werd afgelegd. De gegevens per leeftijd 
konden niet eenvoudig aangeleverd worden binnen het tijdsbestek voor het 
beantwoorden van een schriftelijke vraag. 
Volgend overzicht geeft de in vragen 3, 4 en 5 opgevraagde cijfers voor de examens 
afgelegd in 2023.
De examenlocatie in Vilvoorde werd pas dit jaar in gebruik genomen en enkel voor 
theorie-examens.
2023 – per gender Aantal niet-
geslaagdAantal 
geslaagdTotaal aantal
Man 1.328 2.544 3.872
Praktijkexamen 400 1.323 1.723
Theorie-examen 928 1.221 2.149
Vrouw 185 511 696
Praktijkexamen 57 264 321
Theorie-examen 128 247 375
Totaal aantal 1.513 3.055 4.568
2023 – theorie – per locatie Aantal niet-
geslaagdAantal 
geslaagdTotaal aantal
Geel 189 238 427
Gent 122 187 309
Mechelen 728 1.013 1.741
Vilvoorde 17 30 47
Eindtotaal 1.056 1.468 2.524
2023 – praktijk – per locatie Aantal niet-
geslaagdAantal 
geslaagdTotaal aantal
Geel 72 254 326
Gent 100 320 420
Mechelen 285 1.012 1.297
Eindtotaal 457 1.586 2.043
6. Volgende 4 kennisonderdelen van de 12 uit het theorie-examen zijn voornamelijk de 
aanleiding voor het niet-slagen:
•kennisonderdeel omtrent gezondheidsrisico’s en hoe die te vermijden;
•kennisonderdeel algemene asbestkennis;
•kennisonderdeel algemene historiek van het gebruik en van de relevante wet- en 
regelgeving;
•kennisonderdeel basisprincipes asbestinventarisatie en hoe dit veilig te doen.
In het praktijkexamen blijft de herkenningsproef van asbestverdachte materialen het 
grootste struikelblok. Het spreekt voor zich dat kandidaten die in deze onderdelen 
tekortkomen, niet slagen in het examen en dus niet kunnen starten als 
asbestdeskundige inventarisatie.
7. Op 25 maart 2024 bedroeg het aantal volledig geslaagde kandidaten 2.461. 1.824 van 
hen beschikken over een persoonscertificaat en 1.749 zijn actief aan de slag als 
asbestdeskundige en zijn aangesloten bij een door de OVAM erkende CI asbest.
8. In 2023 werden er 4.531 steekproefgewijze deskcontroles en veldaudits uitgevoerd 
door de 4 CI’s. Er werden 127 deskcontroles of audits uitgevoerd naar aanleiding van 
een klacht. Deze cijfers zijn niet beschikbaar per provincie omdat de CI’s gewestelijk 
opereren.
9. Van de 28 VTE’s vermeld in mijn antwoord op deelvraag 1 zijn momenteel circa 15,5 
VTE’s als auditeur aangesteld bij de CI’s. Er zijn geen gegevens beschikbaar per 
provincie. 
10.De bijscholingen zijn gestart halverwege 2023. Niet alle asbestdeskundigen waren 
meteen even goed op de hoogte van de verplichting. Daarom kregen de 
asbestdeskundigen die de bijscholing niet gevolgd hadden in 2023 via een procedure 
van voorwaardelijke opheffing de mogelijkheid om de bijscholing alsnog te volgen 
uiterlijk tegen 30 april 2024. Bij het niet-volgen van de bijscholing tegen de door de CI 
opgegeven termijn wordt hun certificaat wel automatisch opgeheven.
1.640 asbestdeskundigen volgden momenteel reeds de bijscholing van 2023; 164 
asbestdeskundigen zouden volgens de gegevens die de OVAM ter beschikking kreeg de 
bijscholing nog moeten volgen.
11.
•Stopzetten van de asbestdeskundige inventarisatie (ADI)-activiteit;
•Tijdsgebrek door andere professionele activiteiten;
•Ondanks de communicatie van de OVAM en de CI niet op de hoogte zijn van de 
verplichting.
