title: Antwerpse premetrostations - Toegankelijkheid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2019995
thema link: https://www.vlaamsparlement.be/parlementaire-documenten/schriftelijke-vragen/1776371
SCHRIFTELIJKE VRAAG
nr. 162
van ORRY VAN DE WAUWER
datum: 27 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Antwerpse premetrostations  -  Toegankelijkheid
De Antwerpse premetro kampt met een gebrekkige toegankelijkheid. Niet alle stations 
beschikken over een lift, sommige stations ook niet over een roltrap die in beide richtingen 
alle niveaus van het station met elkaar verbindt. 
Tussen 2019 en 2021 ontving De Lijn 167 klachten over dat onderwerp. Het aantal klachten 
over een gebrek aan toegankelijkheid leek in het verleden dus te stijgen. Om die reden zit 
de integratie van liften standaard mee opgenomen in de planning bij de vernieuwing van 
premetrostations.
1. Hoeveel klachten ontving De Lijn over de toegankelijkheid van de premetrostations in 
Antwerpen in 2022 en tot dusver in 2023? Waarover gingen de klachten? Graag een 
overzicht van de klachten en het concrete onderwerp ervan.
2. Is er sprake van een blijvende stijgende lijn in het aantal klachten over dat onderwerp? 
Wat is de beleidsvisie van de minister op de klachten over toegankelijkheid van de 
Antwerpse premetro?
3. Kan per station van de Antwerpse premetro een overzicht gegeven worden van het 
aantal roltrappen? Kan van die roltrappen een werkzaamheidsgraad berekend worden? 
Hoeveel roltrappen werken er momenteel niet? Hoeveel roltrappen hebben dit jaar een 
defect gehad?
4. Kan per station van de Antwerpse premetro een overzicht gegeven worden van het 
aantal liften? Kan van die liften een werkzaamheidsgraad berekend worden? Hoeveel 
liften werken er momenteel niet? Hoeveel liften hebben dit jaar een defect gehad?
5. Kan een overzicht gegeven worden van de toegankelijkheidsstatus van elk station van 
de Antwerpse premetro, met vermelding in welke stations reizigers op elk perron 
kunnen geraken met een roltrap en in welke stations reizigers op elk perron kunnen 
geraken met een lift?
6. Wat is het groeipad naar volledig toegankelijke premetrostations op het Antwerpse 
premetronet? Welke budgettaire inspanning zou dat vereisen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 162 van 27 oktober 2023
van ORRY VAN DE WAUWER
1. In de periode van 1 januari 2022 tot en met 30 september 2023 werden 105 klachten 
toegewezen aan de rubriek ‘Toegankelijkheid: premetro’. De klachten gaan o.a. over 
(defecte) roltrappen en liften, informatie die beter kan, een halte die onvoldoende 
toegankelijk is …
2. Het aantal klachten over toegankelijkheid is in 2023 hoger, maar 2023 kent 
verhoudingsgewijs over alle onderwerpen meer klachten dan de voorgaande jaren. In 
2021 en 2022 kwamen er omwille van de covid-pandemie globaal genomen minder 
klachten. 2023 is het eerste volledige ‘normale’ jaar. Vergelijken met de vorige jaren 
is daarom moeilijk.
 
3. De premetro van Antwerpen telt 101 roltrappen. In de tabel hieronder vindt u het 
overzicht van de verschillende roltrappen, de werkzaamheidsgraad en de defecten in 
2023. De voorbije tijd vertoont er gemiddeld 10% van alle roltrappen stilstand. De 
oorzaken kunnen zeer uiteenlopen zijn: storing, panne, slijtage, maar ook 
vandalisme, afval en zelfs moedwillige sabotage kunnen ervoor zorgen dat een roltrap 
stil staat. In sommige gevallen kan er snel hersteld of opnieuw in werking gesteld 
worden, in andere gevallen kan het weken en soms maanden duren voor de roltrap 
opnieuw kan functioneren.
Uitleg bij de gebruikte begrippen:
a) Mechanische defecten: defecten aan onderdelen van de machines/roltrappen
b) Elektrische storing: defect aan de elektrische installatie die de roltrappen bedient
c) Curatief: herstelling uitvoeren
d) Preventief: gaat om onderhoud; tijdens een onderhoud worden bepaalde 
vaststellingen bijgestuurd (bv. extra smeerbeurt of afregeling)
e) Vernieuwen: totale vernieuwing van de roltrap is nodig
4. Overzicht van het aantal liften:
a) Station Astrid: 6
b) Station Diamant: 2
c) Station Elisabeth: geen
d) Station Frederik Van Eeden: geen
e) Station Groenplaats: geen
f) Station Handel: geen
g) Station Meir: 3
h) Station Opera: 3
i) Station Plantin: geen
j) Station Schijnpoort: geen
k) Station Sport: 3
l) Station Zegel: 3
De Lijn is volop bezig om het proces van meldingen verder te verfijnen. De huidige 
beschikbare lijsten laten nog niet toe om op een snelle manier de beschikbaarheden 
te becijferen.
Station Aantal liften Aantal storings-
meldingenStilstanden 
langer dan 1 
dag
Astrid 6 166 12
Diamant 2 28 7
Meir 3 29 3
Opera 3 117 17
Sport 3 10 1
Zegel 3 57 10
5. Antwerpen telt 12 premetrostations, waarvan 6 premetrostations (Astrid, Diamant, 
Meir, Sport, Zegel en Opera) toegankelijk zijn voor personen met een motorische en 
visuele beperking. 
Voor personen met een motorische beperking zijn de perrons bereikbaar met een lift. 
Voor personen met een visuele beperking is een blindengeleidingssysteem 
beschikbaar met tactiele geleiding op plaatsen waar geen natuurlijke gidslijn aanwezig 
is. Op de kruisingen van de geleidingslijnen geven brailleplaten bijkomende info. 
Noppentegels duiden de gevarenzones aan, o.a. onder- en bovenaan de trappen, 
roltrappen, toegangsdeuren van liften alsook langs de perronrand. De opstapplaats 
wordt aangeduid met een voelbare tegel (90 cm x 90 cm) in contrasterende kleur.
 
Perrons toegankelijk met lift:
a) Astrid: 2 buitenliften kant hotel (perron richting Zuid) en kant plein (perron 
richting Deurne) naar het eerste ondergronds niveau om tram 8 en 10 te nemen. 
Vanaf hier kan je met 4 liften verder dalen naar de perrons van tram 2, 3, 5 en 6.
b) Diamant: 2 liften aan de kant van het Astridplein (voorkant Centraal Station) naar 
het eerste ondergronds niveau van de parking Astridplein. Verdere signalisatie tot 
in de lokethal van station Diamant waar 2 liften toegang geven tot de perrons van 
de tramlijnen 2, 6, 9 en 15.
c) Meir: lift op de hoek van de Huidevetterstraat naar het eerste ondergronds niveau. 
Daar met 2 liften naar de perrons van de tramlijnen 3, 5, 9 en 15.
d) Sport: Lift tussen het Sportpaleis en de Lotto-Arena naar het eerste 
ondergronds niveau. Daar met 2 liften naar de perrons van de tramlijnen 2, 3 
en 6.
e) Zegel: Lift aan de kant Zegelstraat biedt toegang tot het eerste ondergronds 
niveau. Daar zijn er 2 liften naar de perrons van tramlijnen 8 en 10.
f) Opera:
i. De hoofdtoegang (de lichtput) beschikt over 2 liften naar elk niveau van 
het station. Het perron richting Merksem, Hoboken en het perron Astrid is 
bereikbaar via de lift in de lokethal naast de uitgang Frankrijklei.
ii. Aan de straat en aan de perrons zijn er stijgende en dalende roltrappen.
iii. Vanuit de hoofdtoegang (de lichtput) kan je vanop elk niveau naar de 
ondergrondse parking.
Perrons toegankelijk met roltrap:
In alle premetrostations - behalve de uitzonderingen hieronder - zijn er in beide 
rijrichtingen dalende en stijgende roltrappen van en naar de perrons of van en naar 
de straat. Uitzonderingen waar geen roltrappen aanwezig zijn:
a) Frederik van Eeden
i. Enkel een stijgende roltrap vanaf het perron richting Zwijndrecht.
ii. Een stijgende en dalende roltrap vanuit de lokethal naar de straat.
iii. Het perron richting Groenplaats heeft geen roltrappen.
b) Elisabeth
iv. Op ieder perron 1 stijgende roltrap en geen dalende roltappen.
v. Enkel 1 stijgende roltrap vanuit de lokethal naar de straat.
c) Handel
vi. Vanop het perron richting Elisabeth is er enkel een stijgende roltrap, geen 
dalende.
vii. Het diepst gelegen perron richting Schijnpoort heeft wel 2 roltrappen.
viii. Ook vanuit de lokethal naar de straat is er een stijgende en dalende 
roltrap.
d) Sport
ix. Vanuit de lokethal zijn er enkel stijgende roltappen naar de straat.
x. Het perron richting Schijnpoort heeft enkel 1 stijgende roltrap.
xi. Het dieper gelegen perron richting Merksem heeft een stijgende en een 
dalende roltrap.
e) Schijnpoort
xii. Vanuit de lokethal is er 1 stijgende roltrap naar de straat.
xiii. Het perron richting Elisabeth heeft 1 stijgende roltrap.
xiv. Het dieper gelegen perron richting Sport heeft een stijgende en dalende 
roltrap.
6. Het toegankelijk maken van premetrostations valt meestal samen met een grondige 
renovatie. Zo moeten er niet alleen liften geplaatst worden, maar bv. ook tactiele 
voorzieningen voor blinden en slechtzienden. 
Onder voorbehoud van het toekennen van voldoende middelen en resources kan de 
planning er als volgt uitzien:
a) Binnen het project Kerkstraat-Pothoekstraat vanaf 2025 afwerking stations 
Stuivenberg, Willibrordus, Drink, Morckhoven. Al deze stations zullen na de 
werken voldoen aan de eisen voor toegankelijkheid. Voorzien budget (prijspeil 
2023): ca. 66 miljoen euro.
b) Vanaf 2025 start de renovatie van station Groenplaats waarna dit station zal 
voldoen aan de eisen voor toegankelijkheid.
c) Vanaf 2027: 
i. Renovatie station Meir waarna dit station zal voldoen aan de eisen voor 
toegankelijkheid. Voorzien budget (prijspeil 2023): 10 miljoen euro.
ii. Renovatie station Plantin waarna dit station zal voldoen aan de eisen voor 
toegankelijkheid. Voorzien budget (prijspeil 2023): 10 miljoen euro.
d) Station Van Eeden: de studie voor een renovatie kan ten vroegste aanvatten in 
2028 waarbij het budget voor uitvoering voorzien wordt in 2029. De kosten 
worden geraamd op ca. 10 miljoen euro (prijspeil 2023)/
e) Station Elisabeth: integratie liften kan aanvatten in 2025 als er ruimte in het 
budget is. Voorzien budget: 770 000 euro (prijspeil 2023).
Vervolgens moet De Lijn ook stations Handel en Schijnpoort nog toegankelijk maken 
tijdens een stationsrenovatie die nog gepland moet worden. Het budget hiervoor is 
nog niet geraamd.
