title: Gsm-gebruik achter het stuur - Handhaving
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2048746
thema link: https://www.vlaamsparlement.be/parlementaire-documenten/schriftelijke-vragen/1803445
SCHRIFTELIJKE VRAAG
nr. 680
van SOFIE MERTENS
datum: 13 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Gsm-gebruik achter het stuur  -  Handhaving
Gsm-gebruik achter het stuur blijft een van de drie grootste oorzaken van 
verkeersongevallen. Daardoor vallen er jaarlijks zo’n 50 doden en 4500 gewonden in het 
verkeer. Het gedrag van de weggebruiker is cruciaal. We moeten daarop blijven inzetten, 
maar sensibilisering en handhaving gaan hand in hand. We hebben er alle belang bij dat 
de controle en pakkans verhoogd wordt.
De telefoon gebruiken in de auto of op de fiets is verboden. Dat is een overtreding van de 
derde graad, en kost minstens 174 euro. Het parket van Limburg heeft nu ook beslist om 
vanaf 1 februari 2024 het rijbewijs voor 15 dagen onmiddellijk in te trekken van iedereen 
die in Limburg betrapt wordt op gsm-gebruik achter het stuur. Vergelijkbare maatregelen 
waren eerder ook al van kracht in Oost-Vlaanderen en Halle-Vilvoorde.
Daarnaast loopt momenteel ook de nieuwe campagne ‘Focus op de weg, niet op je gsm’ 
van de Vlaamse Stichting Verkeerskunde (VSV). De campagne zal de hele maand februari 
lopen.
1. Was de minister op de hoogte van de beslissing van het parket van Limburg?
2. Weet de minister of er onderling overleg geweest is tussen de verschillende parketten?
3. Heeft de minister nog overleg gehad met de federale ministers over het gebruik van 
slimme camera’s voor die problematiek?
4. Hoever staan de federale ministers met de aanpassing van het wettelijk kader om 
slimme camera’s in te schakelen voor die materie?
5. Zal de sensibiliseringscampagne van VSV ook focussen op andere deelnemers aan het 
verkeer dan automobilisten? 
6. Wat zijn de (tussentijdse) bevindingen van de nieuwe sensibiliseringscampagne van 
de VSV?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 680 van 13 februari 2024
van SOFIE MERTENS
1. De parketten zijn niet verplicht om mij te informeren over een dergelijke beslissing.
2. U richt deze vraag het best tot de federale minister van Justitie.
3. De inzet van slimme camera’s voor afleiding achter het stuur is al verschillende keren 
aan bod gekomen tijdens het overleg met de federale collega’s. De beslissing dient 
op federaal niveau genomen te worden en dat vereist een politiek akkoord.
4. Zie vraag 3.
5. In aanvulling op onze campagne naar automobilisten ging op woensdag 21 februari 
de campagne ‘Het beste moet nog komen’ van start. Het doel van deze actie, die we 
uitwerkten in samenwerking met de VRT, is om ook andere doelgroepen te bereiken. 
6. De evaluatie van de campagne moet nog gebeuren. 
