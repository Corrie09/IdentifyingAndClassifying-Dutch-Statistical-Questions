title: Minderjarigen die cannabisvapes gebruiken - Initiatieven
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2077509
thema link: https://www.vlaamsparlement.be/parlementaire-documenten/schriftelijke-vragen/1835555
SCHRIFTELIJKE VRAAG
nr. 25
van FREIJA VAN DEN DRIESSCHE
datum: 23 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Minderjarigen die cannabisvapes gebruiken  -  Initiatieven
Het Vlaams expertisecentrum Alcohol en andere Drugs (VAD) bericht dat er de afgelopen 
jaren steeds meer signalen zijn over het vapen van psychoactieve stoffen, en dan vooral 
cannabisachtige stoffen. De signalen komen hoofdzakelijk vanuit het onderwijs. 
Hoewel de signalen over het gebruik van cannabisvapes dus toenemen, is er nog niet veel 
over geweten, stelt VAD. VAD organiseerde in maart een online bevraging bij 
professionelen die in hun werk in contact komen met jongeren over hun percepties over 
vapes met psychoactieve stoffen. 156 mensen vulden de bevraging in.
Een belangrijke vaststelling is dat twee derde van de respondenten het jaar voor de 
bevraging signalen opving van het gebruik van vapes met psychoactieve stoffen. Een derde 
kreeg zelfs meer dan drie keer zulke signalen. Volgens de overgrote meerderheid neemt 
het gebruik van de vapes toe, vooral bij 15-16-jarigen. Verontrustend is echter dat een 
derde van de respondenten aangeeft dat ook jongeren van 14 jaar of jonger de vapes 
gebruiken.
1. Is de minister op de hoogte van het stijgende gebruik van cannabisvapes?
2. Cannabisvapes blijken makkelijk te verkrijgen. Gezond Leven vraagt meer 
inspanningen om illegale online verkoopkanalen aan banden te leggen. 
Is de minister in overleg met andere bevoegde ministers om daaraan tegemoet te 
komen? Worden er momenteel stappen in gezet?
3. In de jaarlijkse leerlingenbevraging in het kader van een drugbeleid op school, 
waarvan onlangs het rapport werd gepubliceerd, ziet men een toename van het vapen 
bij jongeren. Er werd niet gepeild naar vapen van psychoactieve stoffen. 
Waarom werd daar niet naar gepeild? Zal er in de toekomst eventueel wel naar gepeild 
worden? Hoe zal men het gebruik bij jongeren verder opvolgen?
4. Heeft de minister zicht op het gebruik van cannabisvapes bij volwassenen? Hoe wordt 
dat opgevolgd?
5. Het VAD organiseerde in maart 2024 een online bevraging bij professionelen die in 
hun werk in contact komen met jongeren over hun percepties over vapes met 
psychoactieve stoffen. 156 mensen vulden de bevraging in. 
Geeft dat een representatief beeld van het gebruik in de samenleving?
6. Een vijfde van de respondenten aan de bevraging van het VAD had in het afgelopen 
jaar weet van een medische interventie door het gebruik van psychoactieve vapes, 
zoals een opname op de spoeddienst of een arts die moest tussenkomen. 
Heeft de minister daar meer cijfers over? Moeten ziekenhuizen dat melden?
7. Zijn huisartsen en andere eerstelijnshulpverleners voldoende op de hoogte van het 
bestaan en gebruik van cannabisvapes?
8. Zijn ziekenhuizen voldoende op de hoogte van het bestaan en gebruik van 
cannabisvapes?
9. In 2019 werd ook in ons land een aantal gevallen beschreven van EVALI (E-cigarette 
or vaping use-associated lung injury). 
Werden de laatste jaren nog zulke gevallen in ons land gemeld?
10. Er is bezorgdheid over de kwaliteit en veiligheid van sommige cannabisvapeproducten 
die op de markt worden verkocht. 
Is er op de een of andere manier een controle, bijvoorbeeld van in beslag genomen 
producten?
11. In België zijn cannabis en alle analogen ervan verboden. Het gebruik van 
cannabisvapes valt daaronder en is dus ook strafbaar. Jongeren die dus cannabis 
vapen, zijn strafbaar. 
Hoe gaat men daarmee om? Houdt de politie er cijfers over bij en worden die met de 
minister gedeeld?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 25 van 23 oktober 2024 
van FREIJA VAN DEN DRIESSCHE
1. Cannabisvapes zijn een nieuw fenomeen in Vlaanderen. Ze worden meestal 
aangekocht via online webshops. Door de online beschikbaarheid en heel wat andere 
eigenschappen van deze producten zijn ze makkelijk beschikbaar en aantrekkelijk voor 
jongeren die willen experimenteren met middelen. Daarom nam VAD, de 
partnerorganisatie voor alcohol, drugs, gamen, gokken en psychoactieve medicatie, 
het initiatief om: 
•een exploratieve bevraging te doen bij intermediairs die werken met jongeren;
•informatiematerialen voor onderwijs en jeugdwerkers te ontwikkelen;
•informatie te voorzien op de Druglijn voor mensen die deze producten gebruiken 
of hun omstaanders; 
•een webinar te organiseren voor professionals die in contact komen met jongeren 
die mogelijk cannabisvapes gebruiken. 
2. Ik wil het onderwerp cannabisvapes bespreken met mijn collega’s binnen de Algemene 
Cel Drugs (ACD). Die interfederale werkgroep valt onder de Interministeriële 
conferentie Volksgezondheid, thematische vergadering Drugs. De ACD bereidde de 
huidige interfederale actieplannen voor alcohol, tabak, gokken en drugs voor en is -
door haar bevoegdheidsoverschrijdende samenstelling - het ideale platform om 
afspraken te maken over onderwerpen die vanuit de verschillende niveaus aangepakt 
moeten worden. 
3. VAD voerde begin 2024 een exploratief onderzoek uit naar cannabisvapes om dit 
nieuwe fenomeen beter te kunnen inschatten. De resultaten van deze bevraging geven 
aan dat er inderdaad heel wat intermediairs zijn die met jongeren werken die dergelijke 
signalen opmerken. Momenteel wordt onderzocht of en hoe cannabisvapes opgenomen 
kunnen worden in bestaande bevragingen: de Leerlingenbevraging (secundair 
onderwijs), de studentenbevraging (hoger onderwijs) en het uitgaansonderzoek 
(clubs, festivals, …).  
4. Op dit moment zijn er geen data bekend over het gebruik van cannabisvapes onder 
de Vlaamse volwassen bevolking. Via de studentenbevraging en het 
uitgaansonderzoek krijgen we een indicatie van het gebruik van middelen onder 
jongvolwassenen, maar zelden van de hele volwassen populatie. Sciensano voert 
diverse bevragingen uit bij de volwassen populatie (o.a. Drugsvibes en 
Gezondheidsenquête). Het valt te overwegen om ook in deze studies te peilen naar 
het gebruik van cannabisvapes. 
5. De resultaten van het onderzoek zijn niet representatief maar wel richtinggevend voor 
het gebruik van cannabisvapes bij jongeren en jongvolwassenen in Vlaanderen. Voor 
VAD was het een eerste stap om beter te kunnen in te schatten hoe het met dit 
fenomeen gesteld is in Vlaanderen. 
6. We beschikken in Vlaanderen niet over cijfers wat betreft de pathologieën die worden 
opgenomen op spoed.
Intoxicaties door drugs die leiden tot ziekenhuisopnames worden door ziekenhuizen 
wel geregistreerd en gemeld aan het Belgian Early Warning System on Drugs (BEWSD) 
van Sciensano. Maar de registraties beperken zich tot het product (cannabis of THC). 
De resultaten maken geen onderscheid in de manier waarop de cannabis gebruikt werd 
(joint, vapes, …). We weten op dit moment niet hoeveel intoxicaties met 
cannabisvapes er in ziekenhuizen gezien worden.
7. Er is specifieke informatie beschikbaar voor onderwijs en jeugdwerkers. Die kan ook 
door artsen en eerstelijnswerkers geraadpleegd worden. VAD volgt de nood aan 
materialen en acties voor artsen en eerstelijnshulpverleners verder op. Indien nodig 
kunnen extra  initiatieven worden opgezet.    
8. Ik verwijs naar mijn antwoord op vraag 7.
9. In Vlaanderen beschikken we niet over cijfers over het aantal gevallen van EVALI. 
10. De handhaving van illegale drugs is een federale bevoegdheid. Zoals vermeld in vraag 
2 is de Algemene Cel Drugs het platform waar onder andere de handhaving en controle 
van cannabisvapes besproken kunnen worden.
11. Ik verwijs naar mijn antwoord op vraag 10.
