title: Hoger onderwijs - Niet-verplichte starttoets
thema: Onderwijs en Vorming
pdf link: https://docs.vlaamsparlement.be/pfile?id=2016482
thema link: https://www.vlaamsparlement.be/parlementaire-documenten/schriftelijke-vragen/1780488
SCHRIFTELIJKE VRAAG
nr. 136
van BRECHT WARNEZ
datum: 17 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hoger onderwijs  -  Niet-verplichte starttoets
De minister streeft naar een hogere studie-efficiëntie in het hoger onderwijs middels een 
goede oriëntering en, indien nodig, via heroriëntering. Daarvoor doet hij onder andere een 
beroep op de niet-verplichte, niet-bindende starttoets. Opdat die testen hun doel niet 
zouden missen, is een onderzoek naar de correlatie tussen de starttoets en een vroegtijdige 
heroriëntering of afhaken van groot belang.
Wanneer een student niet slaagt voor een starttoets wordt daar een verplichte remediëring 
aan gekoppeld.
De organisatie van de niet-verplichte starttoetsen waarnaar in deze vraag verwezen wordt, 
behoort volledig tot de autonomie van de universiteiten. De niet-verplichte starttoetsen 
momenteel zijn er voor chemie, biochemie en biotechnologie, biologie, geologie en 
geografie en geomatica.
De minister liet in antwoord op een vorige schriftelijke vraag (nr. 154 van 24 november 
2022) weten dat de Vlaamse Interuniversitaire Raad (VLIR) bevoegd is voor de verwerking 
van de niet-verplichte starttoetsen. Vandaar deze opvolgvraag.
Graag de resultaten in Excel.
1. Kan de minister de resultaten van de bovenvermelde niet-verplichte starttoetsen 
meedelen? Graag een overzicht per instelling, sinds de invoering van de toetsen tot en 
met het huidige academiejaar. Indien mogelijk ook ingedeeld per gender, eerdere 
middelbare studies en indien van toepassing trajectstarters/generatiestudenten of 
geen van beiden.
2. Hoe evalueert de minister die cijfers?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 136 van 17 november 2023
van BRECHT WARNEZ
Er bestaan geen niet-verplichte, niet-bindende starttoetsen.
De starttoetsen zijn toetsen die verplicht moet worden afgelegd als men zich wil inschrijven 
in bepaalde bacheloropleidingen. Aan starttoetsen wordt verplichte remediëring gekoppeld 
als de student de cesuur niet behaalt. 
De toetsen waarnaar de Vlaamse volksvertegenwoordiger refereert zijn geen starttoetsen. 
Deze toetsen worden door de universiteiten aangeboden en kunnen vrijwillig worden 
afgenomen door studiekiezers. De VLIR doet analyses op de resultaten op deze toetsen 
met het oog op een eventuele omvorming naar gevalideerde starttoetsen. 
De VLIR rapporteert hierover niet omdat dit vooralsnog niet relevant is voor het beleid 
rond een betere studieoriëntering met behulp van starttoetsen.
