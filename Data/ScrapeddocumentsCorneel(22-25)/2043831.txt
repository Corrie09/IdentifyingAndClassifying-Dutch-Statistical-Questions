title: Lokaal vuilnisbakkenplan - Subsidiëring
thema: Natuur en Milieu
pdf link: https://docs.vlaamsparlement.be/pfile?id=2043831
thema link: https://www.vlaamsparlement.be/parlementaire-documenten/schriftelijke-vragen/1798203
SCHRIFTELIJKE VRAAG
nr. 269
van BRECHT WARNEZ
datum: 25 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Lokaal vuilnisbakkenplan  -  Subsidiëring
Mooimakers voorziet in een financiële ondersteuning voor lokale besturen of 
afvalintercommunales om een vuilnisbakkenplan uit te werken met als doel het beheer van 
de straatvuilnisbakken te optimaliseren. Dat project voor de aanpak van het 
vuilnisbakkenplan kan worden aangevraagd door de gemeente zelf of door de 
afvalintercommunale. 
Voor het project wordt in een forfaitair bedrag voorzien per gemeente, gebaseerd op het 
aantal inwoners:
- Voor gemeenten tot 10.000 inwoners: 7000 euro
- Voor gemeenten met meer dan 10.000 inwoners: 7000 euro + 1000 euro per 
bijkomende schijf van 10.000 inwoners
- Voor gemeenten met 240.000 inwoners of meer: 30.000 euro
- Voor kustgemeenten en centrumsteden wordt een correctie toegepast waarbij het 
forfaitaire bedrag op basis van het aantal inwoners verdubbeld wordt tot maximaal 
30.000 euro.
Een goed uitgewerkt vuilnisbakkenplan is een must voor elk lokaal bestuur. In de moderne 
samenleving is een doeltreffend afvalbeheer van essentieel belang voor het behoud van 
onze leefomgeving en het waarborgen van een gezonde en aantrekkelijke levensstijl voor 
alle inwoners. Een cruciaal onderdeel van dit afvalbeheer is het juiste beheer van 
straatvuilnisbakken, aangezien die een directe invloed hebben op het gedrag van mensen 
ten aanzien van het wegwerpen van afval en de algehele netheid van de openbare ruimtes. 
Daarom is het opstellen en implementeren van een doordacht vuilnisbakkenplan van vitaal 
belang is.
Een goed vuilnisbakkenplan gaat verder dan alleen het plaatsen van vuilnisbakken op 
strategische locaties. Het omvat een grondige analyse van de behoeften en patronen van 
afvalproductie in een gemeente. Daaruit kunnen ze bepalen waar de vuilnisbakken het 
meest effectief geplaatst kunnen worden om ervoor te zorgen dat mensen gemakkelijk 
toegang hebben tot die voorzieningen en dat de kans op zwerfafval aanzienlijk wordt 
verminderd. Bovendien kunnen vuilnisbakkenplannen educatieve elementen bevatten, 
zoals bewustmaking van afvalreductie en het belang van verantwoordelijk afvalbeheer.
Een goed beheerd en doordacht vuilnisbakkenplan draagt bij aan een schonere en meer 
aantrekkelijke omgeving voor zowel inwoners als bezoekers. Daarnaast heeft een effectief 
vuilnisbakkenplan een positieve invloed op het milieu. Door afval op de juiste manier te 
verzamelen en te scheiden, verminderen we de impact van vervuiling op ecosystemen en 
helpen we de biodiversiteit te behouden. Dat draagt bij aan de duurzaamheid en 
leefbaarheid van Vlaanderen op lange termijn.
Gelieve alle gegevens in een Excel-bestand weer te geven.
1. Hoeveel gemeenten of intercommunales hebben al een aanvraag ingediend voor die 
subsidie?
a) Graag een overzicht per provincie.
b) Welke West-Vlaamse gemeenten of intercommunales deden een aanvraag? 
2. Hoeveel gemeenten of intercommunales kregen een toekenning van de subsidie?
a) Graag een overzicht per provincie.
b) Welke West-Vlaamse gemeenten of intercommunales kregen goedkeuring? Graag 
met een korte projectbeschrijving.
3. Beschikt de minister over de voornaamste reden van afwijzing? 
4. Is de minister tevreden over het aantal toegekende subsidies en de effecten van de 
oproep? 
a) Zo niet, wat onderneemt de minister om de subsidie meer te belichten opdat er 
meer aanvragen komen vanuit gemeenten en intercommunales?
b) Is de minister tevreden met de geografische spreiding van de aanvragen?
c) Zal de minister goede praktijkvoorbeelden uit de oproep delen met andere lokale 
besturen? Zo ja, graag plan van aanpak met timing.
5. Het bedrag dat gemeenten of intercommunales krijgen is een forfaitair bedrag, 
gebaseerd op het aantal inwoners.
a) Zijn er gemeenten of intercommunales die ontevredenheid hebben uitgedrukt dat 
dat forfaitaire bedrag te laag is? 
b) Vindt de minister het verschil tussen de forfaitaire bedragen (7000 euro voor een 
gemeente met minder dan 10.000 inwoners in tegenstelling tot 30.000 euro voor 
een gemeente met 240.000 of meer inwoners) evenredig? 
6. Acht de minister het vooropgestelde budget voor de subsidie voldoende? Plant ze 
bijkomende initiatieven in dezen?
7. Wat is de evolutie van de subsidie de afgelopen jaren?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 269 van 25 januari 2024
van BRECHT WARNEZ
1-4.De eerste aanvraagperiode voor vuilnisbakkenplannen via een project zwerfvuil en 
sluikstort bij Mooimakers voor 2024 loopt momenteel nog. Lokale besturen kunnen 
sinds 15 januari en nog tot en met 29 februari 2024 hun aanvraag indienen. Er zijn 
dus nog geen resultaten bekend.
5. a) Bij mijn weten zijn er geen opmerkingen van de lokale besturen over de forfaitaire 
bedragen. Dit verlaagt voor hen ook de drempel om een aanvraag in te dienen, 
aangezien zij voorafgaand geen kostenraming hoeven op te maken. Daarnaast is er 
na afloop van een vuilnisbakkenplan geen administratieve last aangezien de lokale 
besturen geen facturen moeten indienen.
b) De verschillende forfaitaire bedragen zijn gebaseerd op een inschatting van de 
kosten voor een vuilnisbakkenplan die variëren naargelang het aantal inwoners. Om 
het verschil in balans te houden en om te vermijden dat het voorziene budget 
volledig naar grote steden en gemeenten gaat, heb ik ervoor gekozen om het 
maximale bedrag te beperken tot 30.000 euro per lokaal bestuur. Vanaf een 
bepaalde grootte spelen er ook meer schaalvoordelen mee.
6. Voor 2024 heb ik een budget van 400.000 euro voorzien voor de projecten zwerfvuil 
en sluikstort; aanpak van probleemlocaties of -fracties en vuilnisbakkenplannen.
7. De forfaitaire bedragen zijn de voorbije jaren hetzelfde gebleven, en dat sinds het 
huidige systeem voor de subsidiëring van vuilnisbakkenplannen werd ingevoerd in 
2020.
