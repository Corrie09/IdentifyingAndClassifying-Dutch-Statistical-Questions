title: Projecten van personenvervoer over water - Gent
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2081396
thema link: https://www.vlaamsparlement.be/parlementaire-documenten/schriftelijke-vragen/1834975
SCHRIFTELIJKE VRAAG
nr. 28
van STIJN DE ROO
datum: 22 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Projecten van personenvervoer over water  -  Gent
In mijn schriftelijke vraag nr. 1371 van 12 juni 2023 vroeg ik aan de toenmalig bevoegde 
minister Lydia Peeters aan welke projecten er werd gewerkt om personenvervoer over 
water mogelijk te maken. De minister antwoorde: “Momenteel loopt een 
aanbestedingsprocedure voor een potentieelonderzoek en haalbaarheidsstudie voor een 
verbinding over het water in de regio Gent. De studie zal zowel het Gentse havengebied 
langs het kanaal Gent-Terneuzen als de stad Gent onder de loep nemen.” 
In het Vlaamse regeerakkoord staat: “Een goed werkend mobiliteitssysteem is cruciaal 
voor de Vlaamse welvaart. Het fileleed verstikt onze economie, de impact van transport op 
klimaat en milieu is groot, de verkeersveiligheid trappelt ter plaatse en onze infrastructuur 
veroudert.” 
Het aanbieden van personenvervoer over water in regio’s die moeilijk bereikbaar zijn via 
andere duurzame(re) modi kan een alternatief vormen voor het gebruik van de wagen voor 
verplaatsingen naar deze locaties of voor het stimuleren van verplaatsingen via de fiets. 
Deze verbindingen kunnen bijdragen tot de versterking van een duurzaam 
mobiliteitssysteem in een ruimere stadscontext.
Ik had van de minister graag een antwoord gekregen op volgende vragen, in opvolging 
van mijn schriftelijke vraag nr. 1371 van 12 juni 2023: 
1. Wat is de stand van zaken van de aanbestedingsprocedure en het 
potentieelonderzoek voor een verbinding over het water in de regio Gent? Zullen de 
plannen rond een watertaxi in Gent verder uitgewerkt worden? Graag meer uitleg.
2. Hoe zal de watertaxi ingevuld worden in de context van de Gentse haven? Graag meer 
duiding.
a) Welke concrete vragen duiken op in het onderzoek betreffende het havengebied 
en de stad?
b) Zal de watertaxi op één of twee oevers varen? Graag meer uitleg.
c) Welk budget is nodig om in de verbinding met de Gentse haven te voorzien vanuit 
de binnenstad?
d) Hoeveel watertaxi’s zullen er varen en hoe frequent? Graag een overzicht.
e) Wat zal de capaciteit zijn van een watertaxi?
f) Zal de watertaxi een impact hebben op de scheepvaart in de Gentse haven?
g) Hoe ver zal het traject lopen? In welke zones zal het verdeeld worden? Graag een 
overzicht van de potentiële haltes en zones.
h) Op welke manier zijn North Sea Port en andere belanghebbenden betrokken in de 
studie en de verdere bespreking ervan? Graag meer uitleg.
3. Zijn er andere regio’s waar momenteel een onderzoek bezig is naar personenvervoer 
over water? Zo ja, graag een overzicht van de doelstellingen, de vooropgestelde timing 
en de geraamde bedragen.
4. Wat is de beleidsvisie van de minister op personenvervoer over het water? Zijn er 
andere steden en gemeenten in Vlaanderen waar er volgens de minister potentieel is 
voor personenvervoer over water? Welke rol zal Vlaanderen in deze zittingsperiode 
daarin spelen?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 28 van 22 oktober 2024
van STIJN DE ROO 
1-2.De studie is nog niet opgeleverd.  
3. Momenteel lopen er geen andere onderzoeken. 
4. In het Vlaams Regeerakkoord 2024 – 2029 is opgenomen dat personenvervoer over 
water maximaal wordt benut waar dat een succesvolle bijdrage levert aan de modal 
shift. Samen met de vervoerregio’s is het de bedoeling te onderzoeken hoe we het 
potentieel van het personenvervoer over water maximaal kunnen benutten. 
