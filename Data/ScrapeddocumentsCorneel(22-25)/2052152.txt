title: Werkgroep Institutionele Zaken - Bevoegdheidsproblematieken mobiliteit
thema: Mobiliteit en Verkeer
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2052152
thema link: https://www.vlaamsparlement.be/parlementaire-documenten/schriftelijke-vragen/1806599
SCHRIFTELIJKE VRAAG
nr. 709
van KARL VANLOUWE
datum: 27 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Werkgroep Institutionele Zaken  -  Bevoegdheidsproblematieken mobiliteit
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting.
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer het overleg voor het oplossen van knelpunten in de interpretatie van 
de bevoegdheden rond mobiliteit als prioriteit naar voren geschoven.
1. Graag een overzicht van alle overlegmomenten over het uitklaren van de 
bevoegdheidsproblematieken rond mobiliteit, in het bijzonder voor:
a)  wegvervoer-vestigingsvoorwaarden;
b)  de algemene politie van het wegverkeer;
c) de wegcode;
d) de rijopleiding.
2. Graag een overzicht van de concrete output van die overlegmomenten.
3. Hoe evalueert de minister de bestaande bevoegdheidsverdeling rond mobiliteit in globo 
en in welke mate is die verdeling voldoende aangepast aan de mobiliteitsnoden en de 
realiteiten van Vlaanderen? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 709 van 27 februari 2024
van KARL VANLAUWE
1. Vooreerst verwijs ik naar een aantal besprekingen die betrekking hadden op de 
globale problematiek van de institutionele hervormingen. Zo nam de secretaris-
generaal van het departement Mobiliteit en Openbare Werken op 18 maart 2022 deel 
aan een hoorzitting in de senaatscommissie belast met de evaluatie van de 
staatshervormingen. 
In uitvoering van beslissingen van het Overlegcomité van 8 september 2021 en 2 
februari 2022 werden een aantal interfederale thematische werkgroepen opgericht, 
waaronder ook Mobiliteit en Vervoer. 
Deze werkgroep Mobiliteit en Vervoer was actief in het voorjaar 2022 met als 
opdracht: 
- het identificeren en het bespreken van alle knelpunten of technische moeilijkheden 
in de bevoegdheidsverdeling; 
- het identificeren en het bespreken van alle bevoegdheidsconflicten, 
bevoegdheidsdiscussie en belangenconflicten tussen de federale overheid, de 
gemeenschappen of gewesten;
- het identificeren en het bespreken van alle gevallen waarin het voeren van beleid 
afhankelijk is van de medewerking van andere bevoegdheidsniveaus;
- het identificeren en het bespreken van de mogelijke verbeteringen in de 
bevoegdheidsverdeling zonder daarbij een keuze te maken voor de één of de 
andere optie;
- het identificeren en het bespreken van de specifieke knelpunten in verband met 
de vertegenwoordiging in Europese en internationale instellingen, de 
standpuntbepaling van België, de omzetting van EU-regelgeving en de intra-
Belgische vertegenwoordiging in de Belgische instellingen;
- identificeren en het bespreken van alle punten waar de federale overheid gebruik 
kan maken van de mogelijkheid om haar bevoegdheden op asymmetrische wijze 
uit te oefenen naar gelang het betrokken gewest, de betrokken gemeenschap of 
subregio waarop het betrekking heeft (“place based policies”) om tegemoet te 
komen aan de specifieke noden en dynamieken van het land.
Specifiek wat betreft de vier door u aangehaalde aangelegenheden kan ik het volgende 
meedelen:
a) Wegvervoer-vestigingsvoorwaarden:
Er werd enerzijds een ambtelijke werkgroep opgericht met vertegenwoordigers 
van de gewesten en de federale overheid. Anderzijds vindt er op regelmatige basis 
een intergewestelijk overleg plaats waarin de uitvoering van regelgeving rond de 
toegang tot het beroep en de toegang tot de markt van het goederenvervoer en 
het reizigersvervoer besproken wordt.
De inkanteling van de vestigingsvoorwaarden bij de gewesten maakt ook het 
voorwerp uit van besprekingen op de Interministeriële Conferentie voor Mobiliteit, 
Infrastructuur en Telecommunicatie.
b) De algemene politie van het wegverkeer:
Voor het uitklaren van de bevoegdheidsproblematiek op het vlak van de politie van 
het wegverkeer kwam een interfederale ambtelijke werkgroep met 
vertegenwoordigers van de federale overheid en de gewesten op regelmatige 
tijdstippen samen. 
Tijdens de besprekingen werden onder meer standpunten voorbereid die 
vervolgens werden besproken op de vergaderingen van de Interministeriële 
Conferentie voor Mobiliteit, Infrastructuur en Telecommunicatie. Ook werd de 
herziening van de wegcode tijdens de vergaderingen van de interfederale 
ambtelijke werkgroep voorbereid. Daarnaast vindt ook interfederaal overleg plaats 
i.v.m. de wetgeving op het vlak van autonome voertuigen.
c) De wegcode:
Nadat pogingen tot hervorming van de wegcode al meermaals sneuvelden omwille 
van de versnipperde bevoegdheidsverdeling maakte deze problematiek het 
voorwerp uit van uitgebreide besprekingen in een interfederale ambtelijke 
werkgroep. Er werden afspraken gemaakt om tot een gelijktijdige opheffing van 
de huidige wegcode en de inwerkingtreding van drie gewestelijke wegcodes over 
te gaan.
d) De rijopleiding:
Voor wat betreft rijopleiding zijn er geen overlegmomenten geweest met als 
specifiek onderwerp het oplossen van knelpunten in de interpretatie van de 
bevoegdheden.
Toegang tot het Beroep en Markt: Aangezien de gewesten door de uitspraak van 
de Raad van State d.d. 2 april 2019 volledig bevoegd zijn inzake de 
vestigingsvoorwaarden voor het wegvervoer (toegang tot de markt en toegang tot 
het beroep) is het niet nodig om nog overlegmomenten inzake de bevoegdheid te 
organiseren. Wel is er overleg over de concrete overdracht van de bevoegdheid 
die immers nog grotendeels door de federale overheid wordt uitgeoefend.
2. Voor wat betreft de vestigingsvoorwaarden werd het Europese Mobiliteitspakket 
(Mobility Package) binnen de hogergenoemde werkgroepen besproken en werden de 
regelgevende initiatieven die noodzakelijk waren om uitvoering te geven aan de 
binnen dit pakket betrokken Europese verordeningen op elkaar afgestemd. Ook de 
omzetting van de richtlijn (EU) 2022/738 die wijzigingen doorvoerde aan de richtlijn 
gehuurde voertuigen (richtlijn 2006/1/EG) kwam hierbij aan bod.
Verschillende tussentijdse wijzigingen van de huidige wegcode werden, ten gevolge 
van gezamenlijk overleg in de interfederale ambtelijke werkgroep, doorgevoerd. 
Inmiddels zijn de globale herziening van de federale wegcode en de drie gewestelijke 
wegcodes afgewerkt. De ontwerpen werden overgemaakt aan de Raad van State.
Aangezien er met betrekking tot de rijopleiding geen overlegmomenten zijn geweest, 
is er ook geen output te melden.
3. Met de zesde staatshervorming werden een aantal bevoegdheden op het vlak van 
mobiliteit en verkeersveiligheid aan de gewesten overgedragen. Het betreft in vele 
gevallen niet de overdracht van homogene pakketten, maar het gaat vaak om 
onderdelen van een bepaalde bevoegdheid. Deze versnippering van bevoegdheden 
maakt het voeren van beleid complexer en noopt tot veelvuldige afstemming.
De zesde staatshervorming heeft inzake mobiliteitsbeleidook een aantal principes van 
de bevoegdheidsverdeling in België overboord gegooid. Zo werd het zogenaamde 
verticaliteitsbeginsel, op basis waarvan de overheid die bevoegd is om in een bepaalde 
materie regelgevend op te treden ook belast is met de uitvoering en controle, op 
verschillende vlakken doorbroken. 
Een andere problematiek heeft betrekking op het territorialiteitsbeginsel. De wijze 
waarop de regionalisering van de bevoegdheden met de zesde staatshervorming werd 
doorgevoerd, maakt het de burger immers mogelijk om te “shoppen” tussen de 
verschillende gewesten. Dit heeft gevolgen voor de manier waarop deze overheden 
hun eigen beleid kunnen uitvoeren.
Ook op het vlak van de aan de bevoegdheidsoverdracht gekoppelde overdracht van 
de bijhorende middelen en personeel zijn er lessen te trekken uit de zesde 
staatshervorming. De voorbije jaren is namelijk gebleken dat bepaalde materies, die 
niet geregionaliseerd werden geacht, toch tot de bevoegdheid van de gewesten 
behoren. Voor deze materies werden geenmiddelen of personeelsleden aan de 
gewesten overgedragen. 
Graag haal ik nog aan dat in de mobiliteitssector veel op Europees niveau geregeld 
wordt. De EU houdt hierbij geen rekening met de interne bevoegdheidsverdeling van 
verschillende beleidsniveaus in de lidstaten. Dit leidt regelmatig tot versnippering van 
de regelgeving, hetgeen soms voor bijkomende moeilijkheden zorgt en noopt tot 
permanente afstemming
