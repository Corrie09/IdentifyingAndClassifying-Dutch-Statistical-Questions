title: Kinderverzorgers in het kleuteronderwijs - Diplomavereisten
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=2048698
thema link: https://www.vlaamsparlement.be/parlementaire-documenten/schriftelijke-vragen/1805303
SCHRIFTELIJKE VRAAG
nr. 315
van KATRIEN SCHRYVERS
datum: 22 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Kinderverzorgers in het kleuteronderwijs  -  Diplomavereisten
Al verschillende keren heb ik gepleit voor een betere afstemming tussen de kinderopvang 
en de kleuterscholen, en het inzetten van dezelfde kinderbegeleiders in beide settings. Er 
liepen en lopen daarover ook proefprojecten.
Het is echter zo dat de bekwaamheidsbewijzen die in de kinderopvangsector leiden tot een 
vaste aanstelling niet noodzakelijk dezelfde zijn als de bekwaamheidsbewijzen die vereist 
of voldoende geacht zijn voor een aanstelling in het ambt van kinderverzorger in het 
gewoon basisonderwijs. 
Voor welk onderwijsambt ook, komen personen met een ‘ander’ bekwaamheidsbewijs 
alleen in aanmerking als er geen kandidaten zijn met een vereist of voldoende geacht 
bekwaamheidsbewijs. Iemand aanstellen met ‘ander’ bekwaamheidsbewijs, kan ook maar 
voor één schooljaar.
Het kan gebeuren dat iemand met een ander bekwaamheidsbewijs gedurende 
verschillende opeenvolgende periodes wordt aangesteld, maar dan plots niet meer kan 
worden aangesteld, omdat er bij een nieuwe openstelling een kandidaat kandideert met 
een vereist of voldoende geacht bekwaamheidsbewijs. Uiteraard zal dat een grote 
teleurstelling zijn voor de persoon die zich al jaren engageerde, alsook de werkgever in 
een lastige positie zetten.
1. Hoeveel mensen waren in de schooljaren sinds september 2019 in een ambt voor 
kinderverzorger in het kleuteronderwijs tewerkgesteld met een ‘ander’ 
bekwaamheidsbewijs? Graag een opdeling per schooljaar. Welk aandeel betreft dat ten 
opzichte van het totale aantal mensen dat tewerkgesteld werd in het ambt van 
kinderverzorger in het kleuteronderwijs gedurende die betrokken schooljaren? 
2. In welke omstandigheden is het mogelijk om dezelfde persoon met een ‘ander’ 
bekwaamheidsbewijs voor opeenvolgende schooljaren tijdelijk aan te stellen? 
3. Welke initiatieven wil de minister nemen om het mogelijk te maken dat 
bekwaamheidsbewijzen die in de kinderopvangsector leiden tot een volwaardige 
aanstelling ook kunnen leiden tot een aanstelling van onbepaalde duur in het 
kleuteronderwijs? Hoe kunnen elders verworven competenties (EVC’s) daarbij in 
aanmerking worden genomen? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 315 van 22 februari 2024
van KATRIEN SCHRYVERS
Ik liet het Agentschap voor Onderwijsdiensten (AGODI) de bevraging uitvoeren. AGODI 
raadpleegde op 01/03/2024 de databanken.  
1. De onderstaande tabel staat stil bij het aantal kinderverzorgers met een ‘ander’ 
bekwaamheidsbewijs. Zowel vacante opdrachten (ATO2 en ATO4) als 
vervangingsopdrachten (ATO1) in het ambt van kinderverzorger werden meegenomen 
bij de bevraging. Daarbij werd 01/12 als referentiedatum genomen (voor schooljaar 
2019-2020 was dit een weekend, vandaar de keuze voor 02/12). Het gaat hier over 
alle aanstellingen met inbegrip van korte vervangingen en alle prestatietellers, dus ook 
deeltijdse en heel kleine opdrachten van 1,2, 3,… uur.
1.1. Aantal kinderverzorgers met een ander bekwaamheidsbewijs in absolute en 
relatieve aantallen
situatiedatumKinderverzorgers met 
'ander' 
bekwaamheidsbewijsPercentage kinderverzorgers 'ander' 
bekwaamheidsbewijs t.o.v. totaal aantal 
kinderverzorgers
02/12/2019 218 10,00%
01/12/2020 242 10,82%
01/12/2021 424 14,25%
01/12/2022 482 15,35%
2. Zoals het Vlaams parlementslid zelf aangeeft, loopt een aanstelling met een ‘ander’ 
bekwaamheidsbewijs maximaal tot het einde van een schooljaar. Een eventuele 
nieuwe aanstelling het volgende schooljaar, kan dan ook enkel wanneer de school nog 
steeds in de onmogelijkheid is om iemand met een vereist of voldoende geacht 
bekwaamheidsbewijs aan te stellen en geeft inderdaad geen werkzekerheid op lange 
termijn. De filosofie achter de ‘andere’ bekwaamheidsbewijzen houdt immers in dat 
houders van zo een bekwaamheidsbewijs enkel bij wijze van uitzondering aangesteld 
mogen worden. Ook bij de kinderverzorgers is het aangeraden om zoveel als mogelijk 
personeelsleden met een vereist of voldoende geacht bekwaamheidsbewijs aan te 
stellen.
3. Dit vraagt in de eerste plaats een inhoudelijk debat of alle studiebewijzen die in de 
kinderopvang gelden ook per definitie geschikt zijn voor een schoolgaande context. 
Het is nu eenmaal een feit dat de kinderen in het kleuteronderwijs een andere leeftijd 
en dus andere noden hebben dan baby’s en peuters, wat zich ook uit in het feit dat er 
aparte beroepskwalificaties voor kinderbegeleider schoolgaande kinderen en 
kinderbegeleider baby’s en peuters bestaan. 
Momenteel kan wie EVC kan aantonen als kinderbegeleider van schoolgaande kinderen 
en minimaal een module volgt van de opleiding kinderbegeleider schoolgaande 
kinderen in een centrum voor volwassenenonderwijs een certificaat van die opleiding 
ontvangen. Samen met een diploma secundair onderwijs van om het even welke 
vooropleiding geeft dit certificaat van de opleiding kinderbegeleider schoolgaande 
kinderen recht op een volwaardige tewerkstelling met een vereist 
bekwaamheidsbewijs in het ambt van kinderverzorger. 
