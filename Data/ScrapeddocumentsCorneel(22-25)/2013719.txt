title: Geïntegreerd investeringsprogramma (GIP) 2024 - De Vlaamse Waterweg (DVW) - Bouwen van laad- en losinstallaties Gent
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2013719
thema link: https://www.vlaamsparlement.be/parlementaire-documenten/schriftelijke-vragen/1777869
SCHRIFTELIJKE VRAAG
nr. 182
van STIJN DE ROO
datum: 8 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  De Vlaamse Waterweg (DVW)  -  
Bouwen van laad- en losinstallaties Gent
In het ontwerp GIP 2024, De Vlaamse Waterweg (DVW), lees ik dat voor Gent, voor het 
bouwen van laad- en losinstallaties, relance, voor het jaar 2024 2.500.000 euro wordt 
gereserveerd.
1. Kan de minister een nauwkeurige omschrijving geven van de uit te voeren werken 
voor de bouw van laad- en losinstallaties in 2024, met vermelding van de locaties?
2. Wat is de timing voor de werken, per locatie?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 182 van 8 november 2023
van STIJN DE ROO
1. In de voorhaven van Gent, op linkeroever tussen de droogdokken en Meulestedebrug, is 
een kaaimuur aanwezig met leidingwerk (lengte 250 meter) die gebruikt wordt door het 
bedrijf Varo-Energy voor het lossen van schepen. De kaaimuur wordt, op basis van 
inspecties, als instabiel beschouwd en dient gerenoveerd te worden.
De bestaande kaaimuur dient afgebroken te worden en een nieuwe kaaimuur dient 
gebouwd te worden op exact dezelfde locatie als de bestaande kaaimuur. De nieuwe 
kaaimuur heeft een lengte van 323 meter en is voorzien om in de toekomst twee schepen 
met een diepgang van 7 meter te lossen. 
De kaaimuur wordt gebouwd in twee fasen, zodat de schepen voor het bedrijf Varo 
Energy gelost kunnen worden gedurende de werken. Ingevolge de herbouw van de 
kaaimuur dient een deel van het openbare domein ter hoogte van de Wiedauwkaai 
aangepast te worden (fietspad, parkeerzone, rijweg, riolering).
2. De ontwerpstudie is momenteel lopende. Er wordt gestreefd naar een indiening van de 
omgevingsvergunningsaanvraag begin 2024. De verdere stappen zijn afhankelijk van de 
beschikbaarheid van middelen. 
Een aanbesteding der werken wordt momenteel voorzien voor eind 2024, zodat de 
werken in 2025 kunnen opgestart worden. De uitvoeringstermijn wordt begroot op 
ongeveer twee jaar.
