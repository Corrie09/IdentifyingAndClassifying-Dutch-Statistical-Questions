title: Sociale huisvestingssector - E-governmentportalen voor controle op buitenlandse eigendom en vermogensonderzoek
thema: Wonen
pdf link: https://docs.vlaamsparlement.be/pfile?id=2054019
thema link: https://www.vlaamsparlement.be/parlementaire-documenten/schriftelijke-vragen/1810450
SCHRIFTELIJKE VRAAG
nr. 218
van GUY D'HAESELEER
datum: 7 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huisvestingssector  -  E-governmentportalen voor controle op buitenlandse 
eigendom en vermogensonderzoek
In de vergadering van de commissie Wonen van 8 november 2023 heb ik de minister 
bevraagd over het inzetten van de e-governmentportalen in de strijd tegen 
eigendomsfraude en vermogensfraude in de sociale huisvestingssector. Het gebruiken van 
die methode zou inzage geven in eigendom, inkomens, uitkeringen en vermogens. Een 
groot deel van de voorwaarden waaraan een kandidaat-huurder en huurder moeten 
voldoen, zouden op een efficiënte en vooral kosteloze manier kunnen gebeuren. Ook de 
vermogenscontrole vanaf 1 januari 2024 zou daardoor bij buitenlandse kandidaat-huurders 
en huurders kunnen gebeuren, alsook bij Belgen met een dubbele nationaliteit.
De minister stelde in dezelfde commissie dat dit complementair kan zijn aan de 
raamovereenkomst. Landen die over een dergelijk e-governmentportaal beschikken, zullen 
niet via de raamovereenkomst gecontroleerd moeten worden. De vier landen (Marokko, 
Turkije, Spanje en Italië) waar de meeste controles plaatsvinden, hebben een dergelijk 
portaal.
Tijdens de bespreking van de begroting voor 2024 herhaalde de minister dat het 
complementair kon worden gebruikt. Ook antwoordde hij dat er moet worden gekeken 
naar welke overheid een dergelijk portaal heeft en in welke mate dat land betrouwbaar is. 
De minister stelde al meermaals in verschillende commissievergaderingen dat hij niet elk 
land vertrouwt wanneer het gaat over het beschikbaar stellen van gegevens.
In zijn antwoord op mijn schriftelijke vraag nr. 83 van 1 december 2023 gaf de minister 
aan dat er op 5 december 2023 een overleg heeft plaatsgevonden tussen een 
vertegenwoordiging van Egovscan en Wonen-Vlaanderen. Het was de bedoeling zicht te 
krijgen op welke opleidingen ze aanbieden, de kostprijs van die opleidingen en hoe dit het 
best kan worden georganiseerd. De minister gaf ook aan dat “de exacte modaliteiten over 
de wijze waarop deze opleidingen georganiseerd kunnen worden nog niet bepaald zijn”.
1. Hoe is het overleg met Egovscan verlopen? Is er meer inzicht verworven over de 
opleidingen, de kostprijs en de wijze waarop dat kan worden georganiseerd? Kan de 
minister wat meer duiding geven over de kostprijs, de opleidingen en hoe dat kan 
worden georganiseerd?
2. Zijn die gesprekken ondertussen geëvalueerd? Hoe staat het agentschap tegenover 
het gebruik van de e-governmentportalen? Wat waren de eventuele bedenkingen en 
de positieve punten?
3. Is er overleg geweest met de sector van de sociale huisvesting, bijvoorbeeld met Initia, 
de koepelorganisatie van woonmaatschappijen? Wat waren de eventuele bedenkingen 
en de positieve punten?
4. Zal het gebruik van de portalen nu mogelijk gemaakt worden voor de 
woonmaatschappijen of zal het verplicht worden? Is daarvoor een tijdkader opgesteld 
waarbinnen dat mogelijk zal worden gemaakt?
5. Hoe zal dat decretaal verankerd worden?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 218 van 7 maart 2024
van GUY D'HAESELEER
1. Het overleg is goed verlopen. Er werd meer inzicht verkregen in de kostprijs en de 
landen waarvoor deze specifieke opleiding kan worden gebruikt. De laatste maanden 
werd verder onderzocht hoe te werk kan worden gegaan op een wijze die conform is 
aan de wetgeving overheidsopdrachten en het gelijkheidsbeginsel. Ook het budgettaire 
aspect moet mee in rekening worden gebracht. 
Een van de concrete zaken die wordt onderzocht is de mogelijkheid om een algemene 
opleiding te organiseren, die zich niet toespitst op een beperkt aantal specifieke landen. 
2. Het agentschap Wonen in Vlaanderen staat positief tegenover het gebruik van de e-
governmentportalen, maar er dient met de nodige voorzichtigheid te werk gegaan 
worden aangezien slechts voor een aantal landen de e-governmentportalen 
raadpleegbaar zijn. In het kader van het gelijkheidsbeginsel dient hier dan ook het 
nodige voorbehoud geformuleerd te worden.
3. Een dergelijk overleg heeft nog niet plaatsgevonden. De werkwijze en het gebruik van 
de e-goevernmentportalen wordt immers nog verder onderzocht.
4. Het gebruik van de portalen is nu al mogelijk voor de woonmaatschappijen. De vraag 
stelt zich voornamelijk in welke mate en op welke wijze de Vlaamse overheid hierin zal 
tussenkomen in de vorm van het informeren en faciliteren van opleidingen. 
5. Zoals aangegeven dient deze werkwijze verder onderzocht te worden.
