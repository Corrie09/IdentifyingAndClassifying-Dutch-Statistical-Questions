title: Inburgeraars - Verplichte inschrijving bij VDAB (2)
thema: Integratie en Inburgering
Werk
pdf link: https://docs.vlaamsparlement.be/pfile?id=2038314
thema link: https://www.vlaamsparlement.be/parlementaire-documenten/schriftelijke-vragen/1798957
SCHRIFTELIJKE VRAAG
nr. 125
van MAAIKE DE VREESE
datum: 26 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Inburgeraars  -  Verplichte inschrijving bij VDAB (2)
Op 1 maart 2022 ging het gewijzigde decreet van 7 juni 2013 over het Vlaamse integratie- 
en inburgeringsbeleid van start. Daarbij werd ook de verplichte inschrijving bij VDAB 
ingevoerd.
Wie zich niet houdt aan die verplichting kan een geldboete krijgen. Als een verplichte 
inburgeraar OCMW-steun of een werkloosheids- of wachtuitkering heeft én het OCMW of 
VDAB inburgering schriftelijk als voorwaarde voor hun steun heeft opgelegd (in een GPMI 
van het OCMW of in een afsprakenblad van VDAB), dan kan alleen het OCMW of VDAB een 
sanctie opleggen.
In opvolging van mijn schriftelijke vraag nr. 8 van 22 oktober 2023 stel ik graag volgende 
vragen.
1. Kan de minister een overzicht geven van het aantal inburgeraars dat zich heeft 
ingeschreven bij VDAB? Hoeveel van hen werden doorverwezen via de 
agentschappen?
a) Kan de minister een overzicht geven van het aantal inburgeraars dat zich heeft 
ingeschreven sinds de start van de verplichting? Kan de minister daarnaast ook 
een overzicht geven per kalenderjaar? Hoeveel procent van de inburgeraars heeft 
zich tijdig ingeschreven? Kan de minister een opdeling geven tussen verplichte en 
rechthebbende inburgeraars? Wat was de gemiddelde doorlooptijd tussen het 
tekenen van een inburgeringscontract en de aanmelding?
b) Hoeveel van hen hebben al werk gevonden? Hoeveel van hen zijn momenteel nog 
aan het werk?
2. Hoe evalueert de minister de geïntegreerde intake van inburgeraars? In hoeverre heeft 
de minister zicht op de inschrijving via de geïntegreerde intake? Hoeveel procent van 
de inburgeraars heeft zich ingetekend via de geïntegreerde intake?
3. Hoe verloopt de samenwerking tussen de agentschappen en VDAB om de inburgeraars 
te begeleiden? Hoe verloopt de operationele afstemming tussen de diensten?
4. Hoeveel inburgeraars hebben een sanctie gekregen omdat ze niet zijn ingeschreven 
bij VDAB? Hoeveel en welke sancties werden er al uitgevaardigd?
Graag deze gegevens in Excel-bestand.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 125 van 26 januari 2024
van MAAIKE DE VREESE
1. a) Van de personen die tussen 1 maart 2022 en 30 november 2023 een 
inburgeringscontract hebben ondertekend en niet vrijgesteld waren voor inschrijving 
bij VDAB, hebben zich tot 5/2/2024 23.579 personen inschreven bij VDAB. De 
personen met een contract in december 2023 hebben nog de tijd om zich in te 
schrijven bij VDAB en zijn daarom niet in de berekening opgenomen. 9.258 personen 
(44%) waren reeds ingeschreven op het moment dat ze een inburgeringscontract 
ondertekenden. Zij schreven zich echter meestal in nadat ze zich aanmeldden bij de 
Agentschappen Integratie en Inburgering. Slechts een minderheid was bij VDAB 
ingeschreven vóór hun aanmelding bij de agentschappen. De anderen (52%) hebben 
zich na ondertekening van het inburgeringscontract ingeschreven.
2022 2023 totaal
rechthebbend 3.091 5.025 8.116
verplicht 6.657 8.806 15.463
Totaal 9.748 13.831 23.579
<2m >2m niet ingeschreven
rechthebbend 74% 13% 13% 100%
verplicht 72% 22% 6% 100%
Totaal 73% 19% 8% 100%
Voor de personen die nog niet ingeschreven waren bij VDAB op het moment van 
ondertekening van contract, is de mediane duur tussen ondertekening van contract 
en inschrijving bij VDAB 41 dagen. Sinds het antwoord op uw SV 8 van 2 oktober 
2023 is er geen nieuwe koppeling meer gebeurd.
b) In de Kruispuntbank Inburgering is niet opgenomen of personen aan het werk zijn. 
Deze gegevens halen we uit de zesmaandelijkse koppeling met data van VDAB. Sinds 
het antwoord op uw SV 8 van 2 oktober 2023 is er geen nieuwe koppeling meer 
gebeurd.
2. De Agentschappen Integratie en Inburgering en VDAB evalueerden de 7 proeftuinen 
geïntegreerde intake die van maart 2022 tot maart 2023 liepen waarbij iets meer dan 
2300 personen werden bereikt. Daaruit blijkt dat een volledige geïntegreerde en 
gezamenlijke intake door verscheidene factoren nu nog niet realiseerbaar is. Logistieke 
overwegingen, impact op de capaciteit van de betrokken organisaties en te veel info 
voor de klant ineens, zijn de belangrijkste uitdagingen. Bovendien werden de 
proeftuinen uitgerold in een periode waarin de agentschappen vooral hebben gefocust 
op de implementatie van de nieuwe regelgeving rond inburgering én het uitbouwen van 
het aanbod voor Oekraïners. Wel kan er vandaag al worden ingezet op een verbetering 
van de gegevensuitwisseling (zowel technisch als inhoudelijk) tussen de Agentschappen 
Integratie en Inburgering en VDAB. De ambitie blijft om te komen tot een geïntegreerde 
intake en er zal dus gewerkt worden aan het verhelpen van de knelpunten die dit 
verhinderen.
3. De VDAB en de Agentschappen Inburgering en Integratie werken, ieder vanuit de eigen 
decretale opdrachten, samen om de economische en maatschappelijke zelfredzaamheid 
van gedeelde klanten te verhogen.
Deze samenwerking wordt bestendigd in een samenwerkingsovereenkomst, met daarin:
•Een betere samenwerkingsflow zodat gemeenschappelijke klanten zo snel als 
mogelijk stappen kunnen zetten richting duurzaam werk. 
•Betere informatie-uitwisseling, verfijnde monitoring, optimalisering van de 
gegevensdeling en beter zichtbaar maken van uitgewisselde gegevens in de 
cliëntvolgsystemen van beide organisaties.
•Meer toegankelijk, flexibel en aanbod op maat om het inburgeringstraject en het 
traject naar werk optimaal te kunnen afstemmen. Dit via gecombineerde of 
geïntegreerde trajecten waar mogelijk, lineaire trajecten waar nodig.
•Een gezamenlijke werkgeversaanpak: er werd een afgestemd aanbod taal- en 
diversiteitsbeleid ontwikkeld, om werkgevers te sensibiliseren en te ondersteunen 
en zo meer tewerkstellings- en opleidingskansen te bieden aan personen van 
buitenlandse herkomst. 
De provinciale/stedelijke afdelingen van VDAB en de agentschappen werkten regionale 
actieplannen uit die passen binnen de Vlaamse samenwerkingsovereenkomst.
Naast de samenwerkingsovereenkomst is een Vlaams afsprakenkader opgesteld, een 
operationeel kader waarin strategische en tactische doelstellingen verder uitgewerkt 
worden met bijbehorende, meetbare indicatoren en afspraken rond informatie-
uitwisseling in functie van de geïntegreerde intake.
Via het VOWI (Vlaams Overleg Werk en Inburgering, met vertegenwoordiging van het 
Vlaams agentschap, de stedelijke agentschappen, VVSG en VDAB) wordt gezorgd voor 
structurele samenwerking door:
•opvolging van de samenwerkingsovereenkomst zowel op Vlaams als op regionaal 
niveau;
•gecoördineerde aanpak van de regionale actieplannen;
•opvolging van thematische werkgroepen;
•periodieke monitoring en rapportering van de samenwerkingsovereenkomst t.a.v. 
interne beleidsorganen.
4. Sinds 1 maart 2022 tot 1 februari 2024 werden in totaal 18 inbreukdossiers 
doorgestuurd met reden ‘Niet ingeschreven VDAB’. 14 werden doorgestuurd in 2023, 4 
in 2024. Er is in 13 dossiers al een besluit genomen, waarvan 3 personen effectief een 
boete van 100 euro moeten betalen. 
