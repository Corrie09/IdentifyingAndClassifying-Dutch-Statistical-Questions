title: Geplande batterijrecyclagefabriek Umicore - Mogelijke steun
thema: Economie
pdf link: https://docs.vlaamsparlement.be/pfile?id=2013551
thema link: https://www.vlaamsparlement.be/parlementaire-documenten/schriftelijke-vragen/1780621
SCHRIFTELIJKE VRAAG
nr. 70
van MIEKE SCHAUVLIEGE
datum: 20 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Geplande batterijrecyclagefabriek Umicore  -  Mogelijke steun 
Umicore wil een fabriek bouwen voor de recyclage van batterijen. Het project, waar al 500 
miljoen euro voor werd vrijgemaakt, maakt deel uit van een investeringsprogramma van 
5 miljard euro. De fabriek moet vanaf 2027 operationeel zijn en mikt op een capaciteit van 
150.000 ton, het equivalent van 350.000 elektrische auto’s. Antwerpen en Zeebrugge zijn 
twee mogelijke locaties. Maar ook andere locaties worden onderzocht, zoals in Noord-
Frankrijk. Binnenkort zou Umicore daarover een beslissing nemen.
Volgens de pers is de Vlaamse Regering, net als in het INEOS-dossier, in overleg met 
Umicore en worden er bepaalde steunmaatregelen en waarborgen in het vooruitzicht 
gesteld. Om het project in Vlaanderen te krijgen, zou de Vlaamse Regering 55,8 miljoen 
euro in milieu- en innovatiesubsidies bieden. Dat blijkt uit een regeringsnota die De Tijd 
kon inkijken. Daarnaast zou de regering bereid zijn “via haar investeringsvehikel” voor 20 
miljoen euro te participeren en een waarborg van 200 tot 300 miljoen euro op een lening 
te geven.
Maar de Franse Regering zou met een veelvoud aan steun voor de dag kunnen komen om 
de investering naar de noodlijdende Noord-Franse regio te halen. AGORIA klaagt aan dat 
Vlaanderen niet voluit durft te gaan en een te versnipperd steunbeleid heeft.
Als reactie op de energie- en klimaatcrisis en de Amerikaanse Inflation Reduction Act kijkt 
de Europese Commissie nu ook minder streng toe op bedrijfssteun van lidstaten, zeker 
voor technologieën als batterijen of chips. Kleinere landen met ‘minder diepe zakken’ dan 
bijvoorbeeld Frankrijk of Duitsland zouden daardoor in het nadeel zijn. Europees 
commissaris van Mededinging Margrethe Vestager waarschuwde er vroeger al voor dat 
daardoor “slechts een handvol bedrijven de race wint en de belastingbetaler overal 
verliest”. 
De fabriek voor het recycleren van batterijen is een industrieel project dat uitstekend zou 
passen in de filosofie van Vlaanderen Circulair.
Het zou bijzonder jammer zijn als die investering, nota bene door een eigen 
Vlaams/Belgisch bedrijf, aan ons land voorbij zou gaan.
1. Na INEOS gaat het opnieuw over belangrijke steuntoezeggingen en eventueel een 
grote waarborgverlening om een bedrijf over de streep te trekken. 
Kunnen we na de bespreking met Gigarant over haar manier van werken en INEOS, 
een andere meer transparante manier van werken verwachten van de regering ten 
aanzien van het parlement?
2. Welke sociale en ecologische voorwaarden worden verbonden aan de steun die 
eventueel wordt toegezegd?
3. Hoe reageert de minister op de kritiek van AGORIA dat het Vlaamse steunbeleid te 
zeer versnipperd is? Kan daaraan verholpen worden?
4. Is er meer selectiviteit nodig op basis van een integrale inschatting van de waarde van 
investeringen voor de transitie van de Vlaamse industrie naar een klimaatneutrale en 
circulaire toekomst ?
5. Welke stappen overweegt de Vlaamse Regering samen met de Federale Regering om 
bijvoorbeeld tijdens het Belgische voorzitterschap van de EU tot een billijker regeling 
te komen rond overheidssteun voor duurzame investeringen van grote bedrijven?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 70 van 20 november 2023
van MIEKE SCHAUVLIEGE
1. Ik zal over een eventuele waarborg via Gigarant ten aanzien van het parlement 
transparantie bieden binnen de wettelijke krijtlijnen die daarvoor voorzien zijn. Ik 
verwijs hiervoor ook naar de analyse van de juridische dienst van het Vlaams 
Parlement. 
2. De mogelijke investering van Umicore betreft een belangrijke hoeksteen om de 
batterijen voor elektrische voertuigen circulair te maken en gaat bovendien gepaard 
met aanzienlijke extra tewerkstelling. Er zijn dus belangrijke ecologische en sociale 
doelstellingen. 
3. Het Vlaamse steunbeleid gericht op ondernemingen is  toevertrouwd aan het 
Agentschap Innoveren & Ondernemen (VLAIO). Met de oprichting van VLAIO in 2016 
werd 1 aanspreekpunt gecreëerd waar ondernemingen met al hun vragen terecht 
kunnen. De belangrijkste subsidie-instrumenten zitten bij VLAIO, 
financieringsinstrumenten bij PMV. Er lijkt me dan ook geen sprake van versnippering.
4. De Vlaamse steun aan batterijen past binnen de IPCEI-batterijen, die volgde uit de 
aanwijzing van batterijen als een waardeketen van strategisch belang door de 
Commissie. Dit steunt op een lang proces waarbij selectief prioriteiten voor de EU 
bepaald zijn en er afstemming is om waardeketens over verschillende lidstaten te 
stimuleren.
Om de selectie hier zo transparant en effectief mogelijk uit te voeren heeft de Vlaamse 
regering een strategische doorlichting van de deelname van Vlaanderen aan IPCEI 
verzocht. Naast het positieve advies over deelname aan IPCEI heeft VARIO hierbij ook 
een strategisch kader aangereikt voor selectie van zo’n aanvragen. 
5. Tijdens het Belgisch Voorzitterschap zal ik het woordvoerderschap binnen de industrie-
filière op mij nemen. Dit biedt de kans om bepaalde onderwerpen prominent op de 
politieke agenda te plaatsen. De recente trend om de staatssteunregelgeving binnen 
de EU te versoepelen, ook voor duurzame investeringen van bedrijven, is nefast voor 
het behoud van een gelijk speelveld op de interne markt. Dit is vooral zorgwekkend 
voor kleine open economieën, zoals die van Vlaanderen. Ik heb dit belangrijke 
onderwerp al herhaaldelijk besproken op relevante fora en zal tijdens het 
voorzitterschap actief blijven pleiten voor het handhaven van een eerlijk speelveld.
