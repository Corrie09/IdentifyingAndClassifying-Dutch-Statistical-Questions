title: Dak- en thuisloosheid bij jongeren - Back on Track-project
thema: Jeugdbeleid
Welzijn en Gezin
pdf link: https://docs.vlaamsparlement.be/pfile?id=2062864
thema link: https://www.vlaamsparlement.be/parlementaire-documenten/schriftelijke-vragen/1819377
SCHRIFTELIJKE VRAAG
nr. 339
van MAXIM VEYS
datum: 16 april 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Dak- en thuisloosheid bij jongeren  -  Back on Track-project
Het aantal jonge dak- en thuislozen in Vlaanderen ligt hoog. Om een antwoord te 
formuleren op de moeilijke uitdagingen waar die jongeren voor staan werd het project 
Back on Track uitgewerkt. Dat is een intensief begeleidingsprogramma gebaseerd op de 
principes van Housing First for Youth. Jongeren kunnen er onmiddellijk een beroep doen 
op een vaste plek om te wonen en krijgen persoonlijke ondersteuning in de zoektocht naar 
een job en een netwerk waar ze op kunnen terugvallen. Daarnaast gaat er veel aandacht 
naar herstel, recidivepreventie en zelfredzaamheid. Na één jaar stopt het traject en moeten 
jongeren klaar zijn om opnieuw op eigen benen te staan.
Dat proefproject werd de afgelopen jaren opgestart binnen de jeugdhulporganisatie 
Oranjehuis in Kortrijk en werd gemonitord door de KU Leuven. Naar aanleiding van de 
resultaten van het onderzoek kondigde de minister aan dat ze de inzichten vanuit Back on 
Track verder wil verankeren. Ze maakt daarom 3 miljoen euro vrij om de ondersteuning 
en begeleiding van dak- en thuisloze jongeren uit te breiden. Daarmee wil ze op 3 jaar tijd 
ruim 570 jongeren helpen.
1. Hoe lang heeft het proefproject Back on Track gelopen?
2. Hoeveel jongeren stapten er in totaal in het project? Hoeveel werden er in totaal 
geholpen?
3. Hoeveel woningen werden beschikbaar gemaakt voor dat project? Hoeveel woningen 
worden er nu met de uitbreiding van het project beschikbaar gemaakt?
4. Wat was de gemiddelde doorstroomtijd van de jongeren naar een vaste woning? Voor 
hoeveel jongeren heeft het langer dan een jaar geduurd om een vaste woning te 
hebben?
5. Hoe is de financiering van het project Back on Track verlopen? Graag de historiek van 
de financiering van het project.
6. Graag ontvang ik het onderzoek van de KU Leuven dat het project Back on Track heeft 
gemonitord.
7. Plant de minister of andere leden van de Vlaamse Regering nog andere projecten rond 
dak- en thuisloosheid?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 339 van 16 april 2024
van MAXIM VEYS
1. Back on Track liep als project van februari 2020 tot het voorjaar van 2023. Na afloop 
van het proefproject werd het aanbod in de reguliere erkenning van de organisator, 
vzw Oranjehuis, verankerd. 
2. Tijdens het proefproject stroomden 135 jongeren in Back on Track in, 93 dak- en 
thuislozen en 42 jongeren uit detentie.
85% van de deelnemende jongeren beëindigden het programma. Eveneens 85% had 
na het project een duurzame, stabiele en eigen gefinancierde woonsituatie. De 
woonst kan betaald worden uit tewerkstelling, leefloon of een andere uitkering. 40% 
van de jongeren had na het project een andere bron van wettelijk inkomen dan het 
leefloon op het einde van het traject. Er was een vermindering van recidive met 25%.
3. Er werden geen woningen beschikbaar gesteld specifiek voor het project. Wel was 
huisvesting een belangrijk thema zowel op microniveau – de individuele begeleiding 
– als op macroniveau, waar geïnvesteerd werd in een versterkte samenwerking met 
de woonactoren. Op het einde van het traject was de verblijfssituatie van de 123 
jongeren die het traject beëindigden als volgt:
•huurwoning op de private huurmarkt: 61
•sociale huurwoning: 35
•inwonend bij partner (zonder eigen huurcontract): 7
•tijdelijk bij ouders/familie uit gebrek aan andere woonoplossing: 9
•tijdelijk bij vrienden uit gebrek aan andere woonoplossing: 5
•verblijf in opvang voor dak- en thuisloze personen (o.a. doorgangwoning, 
crisisopvang, tijdelijke woning vanuit Back on Track): 6
Uit bovenstaande cijfers blijkt een duidelijke impact van Back on Track op vlak van 
huisvesting: bijna 80% van de jongeren die het traject beëindigen heeft een 
huurcontract op eigen naam op het einde van hun traject. 
4. De vooropgestelde doorstroomtijd van 1 jaar naar een vaste woning werd meestal 
gehaald. Bij slechts ongeveer 10% duurt het langer. 
5. De projectfase werd gefinancierd met een social impact bond. De totale investering 
van Vlaanderen in deze projectfase bedraagt 1,78 miljoen euro. 
De structurele en duurzame verankering van het aanbod in de erkenning van de 
Oranjehuis, vanaf 1 april 2023, bedraagt ca. 680.000 euro per jaar.
Op basis van de positieve evaluatie van het project hebben we back on track via de 
oproep van 18 september 2023 met betrekking tot ‘kwaliteitsvolle, outreachende en 
integrale begeleiding voor jongvolwassenen in (dreigende) dak- en thuisloosheid’ 
sinds april 2024 structureel uitgebreid in 8 intersectorale teams, verspreid over 
Vlaanderen. Deze uitbreiding staat voor een investering van ruim 3 miljoen euro.
6. Het onderzoeksrapport van de KU Leuven dat het project Back on Track heeft 
gemonitord  is terug te vinden op Link naar het onderzoek.
7. We blijven inzetten op het in beeld krijgen van de dak- en thuislozenpopulatie via 
tellingen. Het interfederaal steunpunt tot bestrijding van armoede zal deze tellingen 
op onze vraag coördineren. Dankzij deze tellingen hebben we een beter zicht op de 
populatie en investeren we in gericht beleid naar de verschillende doelgroepen, zoals 
jongvolwassenen, alleenstaande moeders en gezinnen met kinderen, personen 
bedreigd door uithuiszetting, personen met een precaire verblijfssituatie en 
instellingsverlaters. 
Op de begroting van dit jaar heeft de Vlaamse Regering middelen voorzien om alle 
projecten die werken rond ‘housing first’ die de vorige twee jaar liepen bij de centra 
voor algemeen welzijnswerk en die dit jaar zouden aflopen, te verlengen. We 
verwijzen ook naar de recente uitbreiding van de intersectorale teams, vermeld in 
het antwoord op subvraag 5. 
Belangrijk bij alle huidige en toekomstige beleidsinitiatieven is dat we verder blijven 
werken aan de paradigmashift van een te exclusieve focus op noodoplossingen naar 
een preventieve en woongerichte aanpak.
