title: Ereteken van de Vlaamse Gemeenschap - Toekenning aan bedrijf Pfizer
thema: Cultuur
pdf link: https://docs.vlaamsparlement.be/pfile?id=2001528
thema link: https://www.vlaamsparlement.be/parlementaire-documenten/schriftelijke-vragen/1763668
SCHRIFTELIJKE VRAAG
nr. 3
van KLAAS SLOOTMANS
datum: 27 september 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Ereteken van de Vlaamse Gemeenschap  -  Toekenning aan bedrijf Pfizer
Het decreet houdende de instelling van een Ereteken van de Vlaamse Gemeenschap stelt 
in artikel 4, §1, dat dit alleen aan natuurlijke personen kan worden toegekend. Toch prijkt 
onder de lijst van 2021 van degenen aan wie zo’n ereteken werd toegekend Pfizer Belgium, 
niet meteen een natuurlijke persoon.
Zonder de verdiensten van dat bedrijf en zijn werknemers in twijfel te willen trekken, ben 
ik van oordel dat hier wel een loopje genomen werd met het decreet en met de regels van 
de rechtsstaat.
1. Op basis van welke redenering werd het ereteken alsnog toegekend aan Pfizer?
2. Hoe reageert de minister hierop?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 3 van 27 september 2023
van KLAAS SLOOTMANS
In 2021 werd een Ereteken van de Vlaamse Gemeenschap toegekend aan ‘alle 
medewerkers van Pfizer Belgium’. De CEO van het bedrijf vertegenwoordigde hen 
symbolisch tijdens de uitreiking op 11 juli 2021. 
De motivatie bij deze toekenning luidde:
“Op de drieklapskus, de handdruk, de dagelijkse vergadering op kantoor, uitpuilende 
voetbalstadions en festivalweiden is het nog even wachten. Toch kunnen we stilaan 
de zomer naar de vrijheid binnentreden. Dat hebben we niet alleen te danken aan ons 
gedisciplineerd gedrag. Dat we wat vrijer kunnen ademen, hebben we vooral te 
danken aan de farmaceutische nijverheid die in een recordtempo werkzame en veilige 
vaccins heeft ontwikkeld. Een waar huzarenstukje.
Vlaanderen werd wereldnieuws toen in december 2020 bekend raakte dat de 
Pfizer/BioNTech-vaccins in Puurs van de band zouden rollen en zowat 100 landen 
wereldwijd zouden bevoorraden. Het is een bewijs dat Vlaanderen een toplocatie is en 
blijft van een kennisgedreven en innovatieve biofarma-industrie. Intussen heeft 
Pfizer/BioNTech in totaal al meer dan 8 miljoen vaccins geleverd aan ons land.
Voor het baanbrekende onderzoekswerk, snelle productie, geoliede logistiek en 
stabiele leveringen van vaccins tegen het coronavirus wil de Vlaamse Regering het 
ereteken uitreiken aan alle medewerkers van Pfizer Belgium. Zij worden 
vertegenwoordigd door Karel Van De Sompel, CEO van Pfizer Belgium.”
De Vlaamse Regering beslist jaarlijks collegiaal over de toekenning van de Eretekens van 
de Vlaamse Gemeenschap. De toekenning van het ereteken zoals hierboven beschreven 
is eerder uitzonderlijk maar geen unicum. In 2020 namen zorgmedewerkster Martine 
Vaneyck en winkelbediende Ann Maes immers symbolisch een ereteken in ontvangst in 
naam van hun collega’s werkzaam in de sector waartoe ze behoren. Verder kende de 
Vlaamse Gemeenschap in 2023 een ereteken toe aan het voltallige lerarenkorps van het 
Vlaams onderwijs. De Leraren van het Jaar 2019 tot en met 2023 namen de erkenning 
symbolisch in ontvangst. 
Ik ben er dan ook van overtuigd dat de bovenvermelde toekenningen passen binnen het 
wettelijk kader zoals bepaald in artikel 4, §1, van het decreet van 28 maart 2014 
houdende de toekenning van het Ereteken van de Vlaamse Gemeenschap.
