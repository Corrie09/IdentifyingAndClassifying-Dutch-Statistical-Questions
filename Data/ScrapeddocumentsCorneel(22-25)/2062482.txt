title: Centraal inschrijvingsregister (CIR) - Verzuchtingen Vlaams Intermutualistisch College (VICO)
thema: Wonen
pdf link: https://docs.vlaamsparlement.be/pfile?id=2062482
thema link: https://www.vlaamsparlement.be/parlementaire-documenten/schriftelijke-vragen/1816142
SCHRIFTELIJKE VRAAG
nr. 248
van SARAH SMEYERS
datum: 27 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Centraal inschrijvingsregister (CIR)  -  Verzuchtingen Vlaams Intermutualistisch College 
(VICO)
Het centraal inschrijvingsregister voor kandidaat-huurders van sociale woningen kwam in 
de commissie Wonen al herhaaldelijk ter sprake. Recentelijk gebeurde dat nog tijdens de 
commissiezitting van 14 maart. De invoering was geen eenvoudig proces. Dankzij de 
aangehouden inspanningen van de minister en administratie is het CIR sinds maandag 18 
maart definitie operationeel. Elke kandidaat-huurder krijgt nu de mogelijkheid om zich 
digitaal te (laten) registreren en zijn of haar gegevens te controleren, te verifiëren en te 
bevestigen. 
Het Vlaams Intermutualistisch College (VICO), dat alle Vlaamse mutualiteiten verenigt, 
maakt zich nu - mijns inziens rijkelijk laat - zorgen en vraagt, bij monde van haar voorzitter 
Luc Van Gorp, drie concrete zaken. Vooreerst wil het dat er (nog) duidelijker 
gecommuniceerd zou worden naar de kandidaat-huurders. Verder wenst het ook dat de 
termijn van 30 dagen om te reageren, verlengd zou worden. Ten slotte verlangt het VICO 
dat er maatwerkopties uitgewerkt zouden worden voor kandidaat-huurders. Over welke 
dat precies zouden zijn, blijft het VICO wel wat vaag. 
De minister verklaarde zelf tijdens de commissiezitting van 14 maart dat kandidaat-
huurders verschillende keren gecontacteerd zullen worden. Bij onoverkomelijke problemen 
kan elke kandidaat-huurder zich te allen tijde tot zijn of haar woonmaatschappij wenden. 
Pas als men echt geen gevolg geeft aan de diverse aanmaningen tot registratie zal men 
uiteindelijk, na ongeveer anderhalve maand, geschrapt worden.
Acht de minister de wensen van het VICO omtrent de communicatie over het CIR 
realistisch, relevant en noodzakelijk? Zo niet, waarom niet? Zo ja, op welke wijze wil de 
minister aan de door het VICO geformuleerde verzuchtingen tegemoetkomen?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 248 van 27 maart 2024
van SARAH SMEYERS
Ik begrijp de bezorgdheid van het VICO, maar kan evenwel verzekeren dat ik samen met 
de woonmaatschappijen, het agentschap Wonen in Vlaanderen en de vele professionele 
partners de communicatie en ondersteuning van de kandidaat-huurders ter harte neem. 
We volgen daarbij het click-call-connect-principe:
1. Click: er is uitgebreide informatie voorzien op de website 
www.vlaanderen.be/sociaalhuren. Er staan bovendien zowel op de website als in het 
centraal inschrijvingsregister algemene instructievideo’s en instructievideo’s per 
scherm. 
2. Call: 1700 is opgeleid om vragen over het CIR te behandelen. Ook de 
woonmaatschappij kan telefonisch gecontacteerd worden.
3. Connect: een persoonlijke afspraak bij de woonmaatschappij blijft mogelijk indien 
nodig. De woonmaatschappij is het belangrijkste aanspreekpunt bij vragen.
De woonmaatschappij bepaalt zelf hoe ze zich hierop het beste organiseert. Uit de 
contacten met het terrein merken we dat zij hier voluit op inzetten en daarbij ook hun 
lokale netwerken maximaal betrekken. De gefaseerde invoering van het centraal 
inschrijvingsregister heeft er ook voor gezorgd dat de woonmaatschappijen meer tijd 
hadden om vertrouwd te worden met de toepassing en een aanpak voor de ondersteuning 
op te zetten. Ik heb er alle vertrouwen in dat de woonmaatschappijen dit op een goede 
manier opnemen. We ondersteunen hen hier ook in met nieuwsbrieven, infosessies, fysieke 
opleidingen, wekelijkse info-uurtjes, specifieke webpagina’s met actuele informatie enz. Er 
staat voor hen ook een helpdesk ter beschikking van het agentschap Wonen in Vlaanderen, 
dagelijks zowel telefonisch als via mail bereikbaar.
Daarnaast werd sterk ingezet op het inschakelen van de bestaande ondersteunende 
netwerken. Zo werd er voor de lokale besturen en de welzijnsactoren, die vaak dicht bij 
kandidaat-huurders staan, een specifiek ondersteuningsaanbod uitgewerkt, met een 
aparte website, infosessies (die massaal bijgewoond werden) en nieuwsbrieven. Deze 
professionele partners zijn langs die kanalen ook uitgebreid geïnformeerd en 
gesensibiliseerd over het belang van de validatie en de actualisatie en de manier waarop 
ze de kandidaat-huurder daarin kunnen bijstaan. Ook de digibanken hebben de nodige 
opleiding gekregen om hulp te bieden.
Voor de kandidaat-huurder die – ondanks al deze initiatieven - de validatie en actualisatie 
toch niet in het centraal inschrijvingsregister wil of kan doen, is er de mogelijkheid om de 
bevestiging op papier te geven. De modelbrieven die het agentschap Wonen in Vlaanderen 
aan de woonmaatschappijen ter beschikking stelde, bevatten een antwoordstrookje. Dat 
strookje kan de kandidaat-huurder met de post versturen of afgeven aan de 
woonmaatschappij. Die modelbrieven zijn overigens ook opgesteld in samenwerking met 
Wablieft, zodat ze voldoen aan de principes van heerlijk helder. 
Ik ben ervan overtuigd dat we de kandidaat-huurder met dit uitgebreid pakket aan 
maatregelen en met de wissel- en netwerking op het terrein goed omkaderen en 
begeleiden.
Tenslotte geef ik nog mee dat de termijn van dertig dagen om het inschrijvingsdossier na 
te kijken en te bevestigen pas start nadat de woonmaatschappij over de validatie en de 
actualisatie een brief heeft gestuurd naar de kandidaat-huurder. Na die dertig dagen komt 
er altijd nog een herinneringsbrief, waarna men nog eens 15 dagen de tijd heeft om te 
reageren.
