title: Buitenlands zorgpersoneel - Indiase verpleegkundigen
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=2004912
thema link: https://www.vlaamsparlement.be/parlementaire-documenten/schriftelijke-vragen/1769066
SCHRIFTELIJKE VRAAG
nr. 29
van IMMANUEL DE REUSE
datum: 9 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Buitenlands zorgpersoneel  -  Indiase verpleegkundigen
Op 22 augustus 2023 stelde ik al een schriftelijke vraag over de inzet van buitenlands 
zorgpersoneel. Zo zijn er in het verleden al Indiase verpleegkundigen overgebracht naar 
België. De inzet van buitenlandse werknemers in de zorg brengt vele uitdagingen met zich 
mee. Taal- en cultuurverschillen verklaren al voor een groot deel waarom in die sector 
minder buitenlandse werknemers aan de slag zijn dan in andere sectoren.
Ondanks dat de schriftelijke vraag aan minister Crevits, minister Brouns en minister Weyts 
werd gesteld, was te lezen in het gecoördineerde antwoord: “Voor Indiase 
verpleegkundigen komt het Departement Zorg dus niet tussen in de erkenningsprocedure 
en moet ik u voor cijfers doorverwijzen naar het Departement Onderwijs en Vorming 
(Indiase nationaliteit en Belgisch diploma) of Naric (Indiase diploma en Vlaamse 
gelijkwaardigheid van Naric). Deze vraag kan u dan ook best stellen aan mijn collega-
minister Ben Weyts, Vlaams minister van Onderwijs, Sport, Dierenwelzijn en Vlaamse 
Rand.”
1. Over welke cijfers beschikt de administratie van de minister met betrekking tot Indiase 
verpleegkundigen? Hoeveel Indiase verpleegkundigen zijn momenteel erkend? Graag 
een overzicht per jaar voor de voorbije drie jaren.
2. Hoe evalueert de minister deze cijfers?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 29 van 9 oktober 2023
van IMMANUEL DE REUSE
1. Vanuit de bevoegdheid onderwijs kan er geen uitspraak gedaan worden over de 
toegang tot het beroep. Ik kan u dus louter cijfers bezorgen omtrent de diploma’s. 
Sinds 2020 ontvingen 34 Indische verpleegkundigen een specifieke erkenning met één 
van de volgende Vlaamse studiebewijzen: Bachelor in de verpleegkunde, 
Gegradueerde verpleegkundige HBO-5, Certificaat verzorgende, Certificaat 
zorgkundige, Diploma van het secundair onderwijs van de opleiding zorgkundige 
Diploma van secundair onderwijs - beroepssecundair onderwijs - Thuis- en 
bejaardenzorg/Zorgkundige, Master of Science in de verpleegkunde en de vroedkunde. 
Per jaar geeft dit:
2020 2021 2022 Totaal
11 7 10 34
2. Het gaat hier over een zeer beperkt aantal diplomahouders. De uitkomsten van de 
onderzoeken kunnen sterk uiteenlopend zijn. Indische opleidingen onderling variëren 
sterk naar afstudeerjaar, kwaliteit van de onderwijsinstelling, inhoud van de 
opleiding… Het onderzoek naar de gelijkwaardigheid is daarom telkens een individueel 
onderzoek. Tekorten in het curriculum kunnen gecompenseerd worden door relevante 
werkervaring of door bijkomende (erkende) opleidingen. Deze individuele factoren 
geven zelfs vaak een doorslaggevende rol om effectief een gelijkwaardigheid te 
bekomen met het Vlaamse diploma ‘bachelor in de verpleegkunde’ of het Vlaamse 
diploma ‘Gegradueerde verpleegkundige HBO5’, omdat de opleidingen in de meeste 
gevallen niet conform zijn aan de opleidingsvereisten gedefinieerd in Europese Richtlijn 
2005/36/EG van het Europees Parlement en de Raad van 7 september 2005 
betreffende de erkenning van beroepskwalificaties. 
Wanneer er geen sprake is van gelijkwaardigheid met het Vlaamse studiebewijs 
‘bachelor in de verpleegkunde’ of ‘HBO5 verpleegkunde’, kan er verder onderzocht 
worden of er een gelijkwaardigheid mogelijk is met het studiebewijs van (certificaat of 
einddiploma van de Vlaamse opleiding) zorgkundige. 
Hoewel NARIC-Vlaanderen geen uitspraak doet over de toegang tot het beroep, spelen 
we voor houders van een diploma behaald buiten de EER of Zwitserland wel een 
belangrijke eerste stap in de weg ernaartoe. Vervolgens moet er nog een visum 
aangevraagd worden bij de FOD Volksgezondheid. 
