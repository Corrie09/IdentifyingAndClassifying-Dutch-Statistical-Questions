title: Werken knooppunten Zeeschipstraat en fietsbrug Gaverstraat Wondelgem - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2048747
thema link: https://www.vlaamsparlement.be/parlementaire-documenten/schriftelijke-vragen/1803325
SCHRIFTELIJKE VRAAG
nr. 677
van STIJN DE ROO
datum: 13 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Werken knooppunten Zeeschipstraat en fietsbrug Gaverstraat Wondelgem  -  Stand van 
zaken
In mijn schriftelijke vraag nr. 1245 van 15 mei 2023 informeerde ik onder andere naar de 
timing voor de knooppunten Zeeschipstraat en fietsbrug Gaverstraat.
De minister antwoordde: “De knooppunten Zeeschipstraat en fietsbrug Gaverstraat maken 
deel uit van de DBFM-opdracht R4WO waarvoor het aannemersconsortium BRAVO4 werd 
aangeduid als voorkeursbieder. Het bekomen van de omgevingsvergunningen wordt 
verwacht tegen einde juni 2023. Pas nadat de omgevingsvergunningen definitief en 
uitvoerbaar zijn, kan de DBFM-opdracht worden gegund aan BRAVO4. Contractsluiting is 
in huidige planning voorzien begin 2024. Het zal niet verbazen dat de werken aan de knoop 
W9 Zeeschipstraat-Evergemsesteenweg (deelzone Wondelgem), door hun omvang 
bepalend zijn voor de globale werken. Van bij aanvang van de werken zal op deze locatie 
gestart worden (zij het met werken zonder veel hinder) en volgens de planning (uit de 
offerte) zouden de werken in deze zone 5,5 jaar na aanvangsdatum beëindigd zijn. De 
feitelijke startdatum der werken is nog onderhevig aan de timing benodigd voor het 
verplaatsen van heel wat nutsleidingen die in het najaar van 2023 van start gaan. De 
werken van de nutsmaatschappijen kunnen tot 2 jaar in beslag nemen en zullen pas in de 
loop van 2025 gefinaliseerd zijn waardoor de startdatum van de werken van project R4WO 
op heden nog niet gekend is.”
Ik stel deze vraag in opvolging van mijn schriftelijke vraag nr. 1245.
1. Wanneer werd de omgevingsvergunning voor de knooppunten Zeeschipstraat en 
fietsbrug Gaverstraat verleend?
2. Is ondertussen het contract van de DBFM-opdracht aan BRAVO4 gesloten? Zo ja, 
wanneer vond de contractsluiting plaats? Zo niet, wanneer zal de contractsluiting 
plaatsvinden?
3. De feitelijke startdatum van de werken was, aldus de minister in haar antwoord, 
onderhevig aan de timing die nodig is voor het verplaatsen van heel wat nutsleidingen. 
Die werken gingen in het najaar van 2023 van start zouden twee jaar in beslag kunnen 
nemen.
Wat is ondertussen de stand van zaken van de werken voor het verplaatsen van de 
nutsleidingen? Is het duidelijk wanneer die werken afgerond zullen zijn en wanneer de 
werken aan de knoop W9 Zeeschipstraat-Evergemsesteenweg, die de start zijn van 
het project R4WO, kunnen aanvangen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 677 van 13 februari 2024
van STIJN DE ROO
1. Op 2 juni 2023 werd bij Ministerieel besluit de omgevingsvergunning verleend voor 
de omvorming van de R4 West tot primaire weg type I tussen de Ringvaart en de N9 
(R4WO - OVA3), gelegen te 9030 Gent (Mariakerke) en 9032 Gent (Wondelgem).
2. Het contract met BRAVO4 is tot heden nog niet formeel afgerond, maar nadert dat 
punt. Momenteel worden de laatste voorbereidende stappen doorlopen teneinde het 
voorstel zo snel mogelijk naar de Vlaamse Regering te brengen, met als doel het 
contract nog deze legislatuur te sluiten.
3. In opdracht van Synductis (die de verschillende nutsbedrijven verenigt) werd in 2023 
de tijdelijke maatschap SYNR4 aangesteld voor de verplaatsingswerken van de 
nutsleidingen. Na een voorbereidingsfase in het laatste kwartaal van 2023 is SYNR4 
op 15 januari 2024 in situ gestart met het verplaatsen en vernieuwen van de kabels 
en leidingen op en langs de R4. Naar verwachting zal SYNR4 twee jaar nodig hebben 
voor de verplaatsingswerken in functie van het project R4WO. 
Het aannemersconsortium BRAVO4 zal vanaf de contractsluiting starten met enkele 
voorbereidende werken daar waar er geen interacties zijn met de werken van de 
nutsmaatschappijen. Het doorgaand verkeer op en rond de R4 zal hiervan geen hinder 
ondervinden.
Naar verwachting zal SYNR4 medio 2025 ver genoeg gevorderd zijn opdat BRAVO4 
de hoofdwerken van het project R4WO kan aanvatten. Met huidig inzicht zullen deze 
hoofdwerken aanvangen vanaf augustus 2025 en bedraagt de uitvoeringstermijn 5,5 
jaar.
