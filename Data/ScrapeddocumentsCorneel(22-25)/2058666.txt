title: Provinciale netwerken Samen tegen Schooluitval - Stand van zaken
thema: Onderwijs en Vorming
pdf link: https://docs.vlaamsparlement.be/pfile?id=2058666
thema link: https://www.vlaamsparlement.be/parlementaire-documenten/schriftelijke-vragen/1813062
SCHRIFTELIJKE VRAAG
nr. 352
van EMINE GÜL ISCI
datum: 15 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Provinciale netwerken Samen tegen Schooluitval  -  Stand van zaken
Sinds 1 september 2016 is er in elke provincie en Brussel een netwerk Samen tegen 
Schooluitval aangestuurd door een netwerkcoördinator.
Vanaf 1 januari 2024 maken de regionale netwerken deel uit van een overkoepelend 
netwerk Samen tegen Schooluitval dat op Vlaams niveau wordt aangestuurd door de 
internettensamenwerkingscel (ICS) die de vier koepels van de centra voor 
leerlingenbegeleiding (CLB’s) vertegenwoordigt.
1. Graag een overzicht per provincie van de personeelsinzet in voltijdsequivalenten 
(vte’s) in de provinciale netwerken sinds 2016 tot op heden.
2. Sinds 1 januari 2024 zijn er naast de netwerkcoördinatoren ook een projectcoördinator 
en een professionaliseringsmedewerker aangesteld. 
Voor welk percentage werden zij aangesteld?
3. Er zijn sinds 1 januari 2024 ook zes regionale leergemeenschappen en een ankerfiguur 
schooluitval in elk CLB.
a) Wat is de opdracht van de regionale leergemeenschappen? Wie stuurt ze aan? In 
welk opzicht is er een verschil met de werking van de regionale netwerken?
b) Hoeveel extra middelen worden uitgetrokken voor de ankerfiguren die per CLB 
moeten worden aangesteld?
4. De minister gaf op mijn vraag om uitleg in de commissie op 18 januari laatsleden als 
voordeel dat de nieuwe structuur sinds 1 januari 2024 ervoor zorgt dat de signalen uit 
de regionale werking nu regio-overschrijdend kunnen worden besproken. Hierdoor 
kunnen “de netwerkcoördinatoren samenwerken naar een Vlaamse dialoog en een 
consistente aanpak tegen vroegtijdig schoolverlaten”, aldus de minister.
Werkten de provinciale netwerkcoördinatoren voordien dan niet samen?
5. Wat is de timing van de toolbox die zal worden ontwikkeld? Welk budget is daarvoor 
uitgetrokken?
6. Wat is de timing van het professionaliseringstraject? Tot welke actoren zal het traject 
zich richten? Welk budget is daarvoor uitgetrokken?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 352 van 15 maart 2024
van EMINE GÜL ISCI
1. Tussen de schooljaren 2016-2017 en 2019-2020 werd telkens een financiële 
ondersteuning van 64.000 euro verleend voor de werking van elk regionaal Netwerk 
Samen tegen Schooluitval. Tussen de schooljaren 2020-2021 en 2022-2023 werd een 
financiële ondersteuning van 60.166 euro verleend. De daling in het budget was te 
wijten aan de algemene besparingsronde die werd doorgevoerd. Voor de periode 
september tot en met december 2023 werd nog eens een financiële ondersteuning 
verleend van 20.055 in afwachting van de transitie naar het Netwerk Samen tegen 
Schooluitval vanaf 1 januari 2024. 
De financiële ondersteuning is gebaseerd op de kostenraming van één VTE met 15 jaar 
anciënniteit (bachelordiploma). De provinciale netwerken zetten de voorbije jaren 
medewerkers in waarvan de loonlast overeenstemt met deze kostenraming.
2. De functies van projectcoördinator en professionaliseringsmedewerker worden beide 
in een halftijdse opdracht ingevuld.
3. a) Elke regionale professionele leergemeenschap wordt gefaciliteerd door de eigen 
netwerkcoördinator en zal het overzicht van de werking, initiatieven en 
programma’s van het Netwerk Samen tegen Schooluitval bewaren binnen de eigen 
regio. De leergemeenschappen bestaan uit vertegenwoordigers van scholen, lokale 
besturen en andere lokale partners. Ook betrekken ze de ankerfiguren schooluitval-
onderwijsloopbaanbegeleiding bij hun werking.
b) De ankerfiguren schooluitval-onderwijsloopbaanbegeleiding worden aangesteld 
binnen elk CLB in Vlaanderen.  Vanaf het schooljaar 2023-2024 wordt er recurrent 
7.562.000 euro extra toegekend aan de CLB’s, onder meer om in te zetten op het 
voorkomen van vroegtijdig schoolverlaten en ongekwalificeerde uitstroom.
4. De netwerkcoördinatoren Samen tegen Schooluitval kennen sinds de oprichting van 
het project in 2016 al een  nauwe samenwerking, maar hun mandaat was beperkt. 
Door de nieuwe werking vanaf 1 januari 2024 kunnen de netwerkcoördinatoren met 
een sterker mandaat aan de slag. In het gemeenschappelijke Vlaanderenbrede 
actieplan zal een gecoördineerde aanpak opgesteld worden die in alle regio’s uitgerold 
zal worden. Daardoor ontstaat meer transparantie en een gelijkgerichte visie. Dit zal 
de werking extra kracht bijzetten. 
5. De uitwerking van de toolbox wordt opgevangen binnen de financiële ondersteuning 
van 640.300 euro voor de periode 1 januari 2024 tot en met 31 augustus 2025. 
6. De uitwerking van het professionaliseringstraject wordt opgevangen binnen de 
financiële ondersteuning van 640.300 euro voor de periode 1 januari 2024 tot en met 
31 augustus 2025. Het professionaliseringstraject zal zich richten naar 
onderwijsprofessionals als leerkrachten, leerlingenbegeleiders en CLB-medewerkers. 
