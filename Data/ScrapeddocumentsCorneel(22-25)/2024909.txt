title: Ringpark Groenendaal - Overkapping
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2024909
thema link: https://www.vlaamsparlement.be/parlementaire-documenten/schriftelijke-vragen/1789071
SCHRIFTELIJKE VRAAG
nr. 403 
van ORRY VAN DE WAUWER
datum: 15 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Ringpark Groenendaal  -  Overkapping
Begin 2023 werd door Lantis een scopewijziging voorgesteld waarbij het 
leefbaarheidsproject ‘Bermenlandschap langs een verlaagde R1 Noord’ wordt gewijzigd 
door de R1 niet verlaagd aan te leggen. De wijziging is een besparing in de bouwkosten 
(besparing van 27 tot 32 miljoen euro) en sluit een aantal risico’s uit als gevolg van het 
verdiepen van de ring (onder meer het ontbreken van voldoende afzetlocaties voor PFAS-
houdende grond).
Concreet houdt dat in dat de R1 tussen de wijk Luchtbal en het district Merksem niet 
verlaagd aangelegd wordt tot de Jozef Masurebrug, maar al na het knooppunt 
Groenendaallaan tot op de hoogte van het maaiveld zal komen. Dat heeft een impact op 
de bermen en schermen die gepland werden in de zone Merksemse Tuinen en ook op de 
aansluiting van de kap Groen Hart. De Stuurgroep Over de ring heeft op 14 juni 2023 zijn 
akkoord gegeven voor de scopewijziging (geen verlaagde R1 Noord) met de voorwaarde 
dat er geen negatief gevolg mag zijn voor lucht- en geluidseffecten op het park en de 
woonwijk en een kwalitatieve parkinrichting van de zone Merksemse Tuinen mogelijk moet 
blijven. 
Voor Ringpark Groenendaal werd daarnaast de kap Groen Hart als extra ingreep 
gedetecteerd om tot een maximale overkapping te komen. Het is de meest noordelijke 
overkapping van de R1, ter verbinding van bestaande parken in Merksem en Luchtbal, van 
450 meter lengte en met twee passerelles over treinsporen. De tunnel zorgt voor 
aanzienlijke leefbaarheidsbaten: reductie groentekorten op wijkniveau (meer dan 1000 
inwoners) en reductie geluidshinder (6,7 hectare) en lichte verbetering luchtkwaliteit (8,2 
hectare). De kap heeft een totale geraamde kostprijs (onder- en bovenbouw samen) van 
305,7 miljoen euro. De Kap Groen Hart zal samen met de Oosterweelverbinding uitgevoerd 
worden. Het voorontwerp van de kap Groen Hart is een uitbreiding van de projectcontour 
en dus ook een uitbreiding van de opdracht.
1. a) Kan meer duiding worden gegeven over de geplande niet-verlaagde aanleg van 
de R1 ter hoogte van het Ringpark Groenendaal? 
b) Hoe zal de aansluiting tussen de verlaagde R1 onder de Groenendaallaan worden 
gebeuren op een niet-verlaagde R1 tussen Luchtbal en Merksem? Waar komt de 
R1 concreet terug op het niveau van het maaiveld?
2. Welke extra ingrepen dienen in de Merksemse wijk Rietschoorvelden en de wijk 
Luchtbal te worden genomen ter compensatie van het niet verlaagd aanleggen van de 
R1 op die locatie? Welke impact heeft de beslissing op de bewoners van die wijken?
3. a) Hoe zal de aanleg van een niet-verlaagde R1 tussen Luchtbal en Merksem naadloos 
kunnen aansluiten bij een eventuele aanleg van een A102-snelweg bij het 
knooppunt E19 x A12, iets verder op de R1? 
b) Werd die beslissing met de projectteams van het complex project De Nieuwe Rand 
(waarbinnen de A102 zich situeert) besproken? Vormt een aanpassing van de R1 
op die locatie een factor van betekenis voor de projectteams van het complex 
project De Nieuwe Rand?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 403 van 15 december 2023
van ORRY VAN DE WAUWER
1. a) De verlaagde aanleg van dit stuk Ring was destijds voorzien om de latere 
overkapping na de werken aan de Oosterweelverbinding niet te hypothekeren. Er 
is echter in 2022 al gewerkt aan de inkanteling van de maximale overkapping op 
het traject van de Oosterweelverbinding tijdens de werken. 
Eind 2022 werd de overkapping ‘Kap Groen Hart’, gesitueerd op de R1 tussen 
Groenendaallaan en Masurebrug, dan ook meteen toegevoegd als onderdeel van 
de maximale overkapping van de R1 en werd aan Lantis opdracht gegeven om 
deze overkapping ‘Kap Groen Hart’ verder uit te werken richting 
vergunningsaanvraag en uitvoering. Bij deze verdere uitwerking bleek deze 
overkapping over de geplande verdiepte ligging in deze zone risicovol op vlak van 
uitvoeringsmethodes en aanhorige planning en fasering. Doordat deze binnen de 
polderconstructie zou liggen, was er inderdaad heel wat meer grondverzet, maar 
zou er ook een risico liggen in de reeds gevoelige waterhuishouding ter hoogte 
van Merksem. Het voorzien van de overkapping binnen de polderconstructie bleek 
niet noodzakelijk en er is dan ook gewerkt aan een verbeterde uitvoeringsmethode 
boven grondwaterpeil. 
In overleg met onder meer burgerbewegingen en intendant en gevolgd door een 
(participatie)proces in werkbanken, werden ruimtelijke scenario’s afgewogen en 
randvoorwaarden afgesproken zodat er geen negatieve impact is ten opzichte van 
het initiële ontwerpvoorstel op vlak van luchtkwaliteit, geluid, kwaliteit en 
bruikbaarheid van het park op de ‘Kap Groen Hart’, oversteekbaarheid van 
voetgangers en fietsers, aanplanten van groen.
b) Zie onderstaande figuur. Met de blauwe pijl wordt de bijkomende overkapping 
‘Kap Groen Hart’ op de R1 tussen Masurebrug en Groenendaallaan aangeduid. In 
het oorspronkelijke ontwerpvoorstel zou de verdiepte R1 aansluiten op het 
bestaande maaiveld ter hoogte van de rode pijl (ten noorden van ‘Kap Groen 
Hart’), waar dit in de weerhouden variante ontwerpoplossing aansluit ter hoogte 
van de groene pijl.
Inplanting in grondplan ‘Kap Groen Hart’
2. Zoals aangegeven onder punt 1a, moet in het verdere ontwerp- en 
vergunningenproces voor de ‘Kap Groen Hart’ aangetoond worden dat de variante 
ontwerpoplossing met de niet-verdiepte aanleg van de R1 ten noorden van 
Groenendaallaan voldoet aan de voornoemde randvoorwaarden. Deze voorwaarden 
zijn zodanig geformuleerd dat ze negatieve impact van de voorgestelde wijziging op 
de omwonenden moeten beperken/voorkomen. In het toekomstige Ringpark 
Groenendaal, waar het park op de ‘Kap Groen Hart’ deel van zal uitmaken, zullen een 
kwalitatieve parkinrichting en gekwantificeerde leefbaarheidsbaten, onder meer door 
bermen en geluidsschermen, gegarandeerd kunnen worden.
3. a) In het weerhouden variante ontwerpvoorstel komt de aansluiting van het verticale 
alignement van de R1 op het bestaande maaiveld zuidelijker op de R1 te liggen, 
dus verder weg van het huidige knooppunt E19/A12. Derhalve mag aangenomen 
worden dat de voorgestelde ontwerpwijziging in project Oosterweel het ontwerp 
van project De Nieuwe Rand niet nadelig beïnvloedt. 
b) Neen, vanuit Lantis wordt geen bijkomend of gewijzigd raakvlak gedetecteerd 
tussen project Oosterweel en project De Nieuwe Rand. 

