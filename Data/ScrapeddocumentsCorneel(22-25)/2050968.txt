title: Aankoop gronden door het Agentschap voor Natuur en Bos (ANB) - Brabantse Wouden
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2050968
thema link: https://www.vlaamsparlement.be/parlementaire-documenten/schriftelijke-vragen/1805639
SCHRIFTELIJKE VRAAG
nr. 368
van KLAAS SLOOTMANS
datum: 22 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Aankoop gronden door het Agentschap voor Natuur en Bos (ANB)  -  Brabantse Wouden
In haar antwoord op mijn schriftelijke vraag nr. 752 van 29 april 2022 geeft de minister 
aan dat onteigening van landbouwers kan en ingezet zal worden voor het verwerven van 
gronden door het Agentschap voor Natuur en Bos.
In haar antwoord op mijn schriftelijke vraag nr. 318 van 11 januari 2023 geeft de minister 
aan dat de totale aangekochte oppervlakte van de Vlaamse Regering voor de realisatie van 
de bosuitbreidingsdoelen in de regio van het project Brabantse Wouden, tussen 2019 en 
januari 2023 175,3 hectare bedroeg. Van die 175,3 hectare werd op het moment van 
aankoop 38% verpacht. 
1. Wat is tot op heden de totale oppervlakte van de aangekochte gronden voor het project 
Brabantse Wouden? Kan de minister een grondig overzicht geven van welke soort 
gronden precies door het ANB zijn aangekocht, en over hoeveel hectare het per soort 
gebied gaat (niet-bebost als bos bestemd gebied, te bestemmen gebied, agrarisch 
gebied enzovoort)? 
2. Welk budget ging sinds 2019 tot nu toe vanuit het ANB of andere overheidsinstanties 
naar het opkopen van gronden voor de Brabantse Wouden? Welk bedrag werd gebruikt 
voor het opkopen van landbouwgronden, en welk bedrag werd gebruikt voor het 
opkopen van andere gronden? In welk budget wordt nog voorzien ter finalisering van 
het project Brabantse Wouden?
3. Hoeveel procent van de in totaal aangekochte gronden was op het moment van 
aankoop verpacht? Hoeveel procent van de gronden, aangekocht tussen januari 2023 
en januari 2024, was op het moment van aankoop verpacht? 
4. Werden sinds januari 2023 al landbouwers onteigend in het kader van het project 
Brabantse Wouden? Zo niet, wordt die mogelijkheid momenteel voor bepaalde gronden 
ernstig genomen als optie? Is de minister nog steeds van mening dat onteigening van 
landbouwers de juiste weg vooruit is? 
5. Werd sinds januari 2023 door het ANB steeds voorafgaandelijk aan de aankoop van 
gronden in overleg gegaan met de pachter? Zo niet, waarom niet? Wat werd tijdens 
die gesprekken gezegd, en op welke manier heeft dat er al dan niet voor gezorgd dat 
een grond toch niet aangekocht werd of het pachtcontract van een landbouwer wél 
verlengd zou worden na aankoop door het ANB?
6. In het akkoord dat de Vlaamse Regering met de sectororganisaties midden februari 
2024 sloot, werd beslist dat de Vlaamse overheid tot oktober 2024 geen gronden meer 
aankoopt in herbevestigd agrarisch gebied en agrarisch gebied herbevestigd in RUP’s 
voor andere doeleinden dan landbouw (RUP: ruimtelijk uitvoeringsplan). 
Betekent dit dat het ANB vanaf heden geen landbouwgronden meer zal aankopen in 
het kader van onder meer bebossingsprojecten zoals het project Brabantse Wouden?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 368 van 22 februari 2024
van KLAAS SLOOTMANS
1. Het gevraagde overzicht (januari 2019 tot 27/02/2024) gaat als bijlage.
2. Vanaf 2019 tot 27/02/2024 werden door het Agentschap voor Natuur en Bos (ANB) 
voor in totaal 10,36 miljoen euro gronden verworven binnen het project Brabantse 
Wouden. Hiervan ging 5,6 miljoen euro naar de aankoop van gronden in gele 
gewestplanbestemmingen en 4,76 miljoen euro naar gronden in andere 
gewestplanbestemmingen. De gele gewestplanbestemmingen omvatten alle gele 
gewestplanbestemmingen, dus ook de bestemmingen brongebied, agrarische 
gebieden met ecologisch belang, valleigebied enz., en ook de percelen gelegen in een 
gele gewestplanbestemming binnen een speciale beschermingszone (SBZ).
Er is geen apart budget voor het project Brabantse Wouden. Alle aankopen van 
gronden dienen te gebeuren binnen het regulier aankoopbudget van het ANB.
3. Van alle aangekochte gronden sedert 2019 was 28% verpacht. Van de gronden 
verworven tussen januari 2023 en 27/02/2024 was 5% verpacht.
4. Sedert januari 2023 zijn geen onteigeningen gebeurd en dit wordt momenteel ook niet 
overwogen. Onteigening wordt pas uitzonderlijk voorgesteld en dit op basis van een 
zeer grondige studie, voor zeer specifieke doelen en pas nadat alle andere middelen, 
waaronder vrijwillige verwerving, het ruilen van gronden, overgaan tot zelfrealisatie, 
enz. zijn uitgeput
5. Er was en is steeds contact met de pachter voorafgaandelijk aan de aankoop van de 
gronden. Het overleg met de pachter is gericht op het bekijken van de mogelijkheden 
met betrekking tot een eindepachtregeling, rekening houdend met onder meer de 
ligging, het beschermingsstatuut, de natuurdoelen en instandhoudingsdoelstellingen 
van de aan te kopen gronden en de vragen en verwachtingen van de pachter.
6. Conform het landbouwakkoord kan het ANB tot oktober 2024 in gele bestemmingen 
(buiten herbevestigd agrarisch gebied of HAG) nog gronden kopen binnen SBZ en in 
overstromingsgebieden in functie van noodzakelijke waterbeheersingswerken. Deze 
afspraak geldt ook voor het project Brabantse Wouden.
BIJLAGE
Oppervlakte (ha) aangekocht in Brabantse wouden tussen januari 2019 en 27/02/2024 
volgens gewestplanbestemming en volgens feitelijk gebruik op moment van aankoop
