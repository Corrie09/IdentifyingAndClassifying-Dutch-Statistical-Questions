title: Instrumentendecreet - Inwerkingtreding artikelen 104 t.e.m. 107
thema: Ruimtelijke ordening
pdf link: https://docs.vlaamsparlement.be/pfile?id=2013558
thema link: https://www.vlaamsparlement.be/parlementaire-documenten/schriftelijke-vragen/1778223
SCHRIFTELIJKE VRAAG
nr. 107
van KOEN VAN DEN HEUVEL
datum: 9 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Instrumentendecreet  -  Inwerkingtreding artikelen 104 t.e.m. 107
Het ontwerp van decreet van 26 mei 2023 betreffende het realisatiegerichte 
instrumentarium werd op 3 juli 2023 gepubliceerd in het Belgisch Staatsblad. De artikelen 
104 tot en met 107 van het decreet treden in werking op 1 januari 2024. Ik merk dat er 
op het terrein nog heel wat onduidelijkheden zijn omtrent enkele bepalingen.
1. Wordt ter uitvoering van de artikelen 104 tot en met 107 van het Instrumentendecreet 
nog in regerings- of ministeriële besluiten of omzendbrieven dan wel administratieve 
richtlijnen voorzien? 
2. Hoe kunnen lokale besturen, in afwachting van eventuele instructies, hun 
gemeentelijke stedenbouwkundige verordening, die onder meer de 
stedenbouwkundige lasten bij ontwikkelingen regelt, toetsen aan de gewijzigde 
lastenregeling? 
3. Het Departement Omgeving stelde in augustus een modelverordening ter beschikking 
van de lokale besturen indien ze wensen te werken met een financiële last. Er bestaat 
bij verschillende Omgevingsdiensten nog onduidelijkheid over de financiële lasten. Met 
betrekking tot de financiële last heb ik de volgende vragen.
a) Wat kan precies als last in natura opgelegd worden en hoe moet dat in verhouding 
staan tot de verschillende aanvragen? Worden daar richtlijnen rond uitgevaardigd? 
Dient dat per regio bekeken te worden? 
b) Wat komt in aanmerking als mogelijke last? 
c) De timing om de verordening de procedure te laten doorlopen, is veel te krap om 
ze op 1 januari 2024 rond te krijgen. 
Ziet de minister mogelijkheden om de Omgevingsdiensten meer tijd te geven om 
dat rond te krijgen? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 107 van 9 november 2023
van KOEN VAN DEN HEUVEL
1-2.De nieuwe lastenregeling in het Instrumentendecreet treedt in werking op 1 januari 
2024. Mijn administratie heeft meerdere initiatieven genomen om de gemeenten voor 
te bereiden op deze inwerkingtreding.
De website van het Departement Omgeving bevat een ‘Handleiding voorwaarden en 
lasten’ die houvast biedt bij het inzetten van lasten en voorwaarden bij een 
omgevingsvergunning. Deze omvat ook rechtspraak en veelgestelde vragen. Deze 
handleiding werd op meerdere gelegenheden (o.a. Beleidsforum en Werelddag van de 
Stedenbouw) toegelicht.
Om gemeenten te ondersteunen bij de opmaak van verordeningen in functie van 
financiële lasten wordt op de website een modelverordening aangeboden. Deze 
modelverordening is vanuit de pilootgroep lasten inhoudelijk tot stand gekomen en 
door het Departement Omgeving juridisch uitgewerkt. Deze verordening is een model. 
De gemeente heeft de volledige vrijheid om deze verordening al dan niet te volgen.
Met de pilootprojecten BRV zijn voorbeeldaanpakken van lokaal lastenbeleid 
ontwikkeld. Dit piloottraject liep met Neteland (Olen, Herentals, Herenthout, 
Vorselaar), Gent, Mechelen, Veurne en Kuurne-Deerlijk. De gemeenten ontwikkelden 
lastenkaders en rekentools, maar vooral het samenwerken aan een modelverordening 
stond centraal. 
Op 27 april 2023 werd er voor (ruim 200) lokale besturen en omgevingsprofessionals 
een beleidsforum over lasten georganiseerd. De gedeelde kennis kan bekeken en 
herbeluisterd worden op de website. Naar aanleiding van de vragen die werden gesteld 
tijdens het beleidsforum en die ook vandaag nog toekomen over lasten, werd een FAQ 
ontwikkeld. Deze FAQ wordt steeds aangevuld en geactualiseerd.
Ook werd er dit jaar een brochure ‘Het Instrument lasten in de omgevingsvergunning: 
Hefboom voor een duurzame en robuuste leefomgeving’ ontwikkeld. Hierin is de 
actualiteit van het Instrumentendecreet al verwerkt. 
Ik overweeg of een omzendbrief verdere duiding kan bieden, gezien de vele vragen 
hieromtrent. Een dergelijke omzendbrief voor de vergunningverlenende overheden 
kan duiding geven bij het verschil tussen voorwaarden en lasten, alsook over de 
nieuwe regeling die door het Instrumentendecreet ontstaat. Ook de relatie tot 
eventuele gemeentelijke belastingreglementen en retributies vereist eventueel 
verdere duiding.
3. Ingevolge het Instrumentendecreet zal vanaf 1 januari 2024 een aangepaste 
lastenregeling van toepassing worden. Deze aanpassing bevat grosso modo twee 
wijzigingen.
a) In eerste instantie wordt er een duidelijke rechtsgrond gegeven om vanaf 1 januari 
2024 een ‘last in natura’ of een ‘financiële last’ op te leggen in het kader van een 
omgevingsvergunning. 
- Een ‘last in natura’ kan op vandaag ook al, maar moet altijd betrekking hebben 
op het project zelf. Het is op vandaag onduidelijk of de vergunningverlenende 
overheid ook een last kan opleggen die op een ander terrein dan in de aanvraag 
is opgenomen, moet gerealiseerd worden. 
- De rechtsonzekerheid over het opleggen van een ‘financiële last’ wordt 
weggewerkt door expliciet in een rechtsgrond hiervoor te voorzien. De praktijk 
via quasi-belastingreglementen kan dan stopgezet worden.
- Een ‘financiële last’ is iets anders dan een ‘financiële waarborg’, die reeds als 
mogelijkheid voorzien was in de huidige regelgeving, en waarbij de 
vergunninghouder een waarborg stort als garantie voor uitvoering van bepaalde 
opgelegde lasten. Dit komt veelvuldig voor bij verkavelingsprojecten met 
wegenisaanleg.
- Deze wijziging ingevolge het Instrumentendecreet moet lokale besturen meer 
armslag geven om ruimtelijk beleid te voeren. Men kan immers een ‘financiële 
last’ opleggen en de op die manier verkregen middelen aanwenden in het 
ruimtelijk beleid, bv. door op andere locaties in de gemeente een bos of 
speelplein aan te leggen, of maatregelen te nemen op vlak van vrijwaring van 
de open ruimte, waterbeheersing, ontharding, enz.
- Hierbij merkt u terecht op dat de decreetgever het opleggen van een dergelijke 
‘financiële last’ afhankelijk maakt van een vooraf goedgekeurde 
stedenbouwkundige verordening. De motivering hiertoe is opgenomen in de 
verantwoording van het amendement bij het Instrumentendecreet.
b) Een tweede aanpassing bestaat erin dat de vergunningverlenende overheid bij 
bepaalde vergunningsaanvragen altijd een stedenbouwkundige last zal moeten 
opleggen. Dit kan zowel een ‘last in natura’ als een ‘financiële last’ zijn, met dien 
verstande dat voor het opleggen van een ‘financiële last’ een voorafgaande 
verordening is vereist (zie hierboven). Conform het nieuwe artikel 75, §1, 2de lid, 
zal steeds een last moeten opgelegd worden:
oindien de gemeenteraad een last heeft opgelegd bij de beslissing over de 
aanleg, wijziging, verplaatsing of opheffing van een gemeenteweg,
oindien een last vereist is in functie van de realisatie van een bescheiden 
woonaanbod,
oindien de gemeenteraad lasten heeft opgelegd in kader van een 
vrijgavebesluit over een woonreservegebied,
oindien toepassing gemaakt wordt van volgende afwijkingsregels in de 
VCRO:
de afwerkingsregel (VCRO art. 4.4.3),
de basisrechten zonevreemde constructies (VCRO art. 4.4.10 t/m 
4.4.20)
de zonevreemde functiewijzigingen (VCRO art. 4.4.23).
Paragraaf 2 van het nieuwe artikel 75 bepaalt (net als vandaag) dat de lasten 
redelijk in verhouding moeten zijn tot het vergunde project. Hiermee bevestigt de 
decreetgever het proportionaliteitsbeginsel. Op basis van het toepassingsgebied en 
deze proportionele afweging zal de vergunningverlener aan de slag moeten op maat 
van de vergunningsaanvraag. Om deze beoordelingsvrijheid te kaderen, kan de 
gemeente ook gebruik maken van de inzet van de stedenbouwkundige verordening. 
Vanuit het beleid wordt daarom aanbevolen om verordeningen over beide soorten 
lasten op te maken (zie ook de modelverordening). Maar een verordening is niet 
vereist om ‘lasten in natura’ te kunnen opleggen in kader van een concrete 
vergunningsaanvraag.
Het Instrumentendecreet treedt wat de nieuwe lastenregeling betreft in werking 
vanaf 1 januari 2024. Gemeenten die onmiddellijk financiële lasten willen inzetten, 
werken intussen aan een verordening. Gemeenten kunnen ervoor kiezen om enkel 
lasten in natura op te leggen vanaf 1 januari 2024 of kunnen dit gefaseerd zien in 
afwachting van de vaststelling van een meer doordachte globale verordening en 
daarvoor hun tijd nemen.
