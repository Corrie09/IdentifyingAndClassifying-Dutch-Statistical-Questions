title: Geïntegreerd investeringsprogramma (GIP) 2024 - Haveninfrastructuur Agentschap voor Maritieme Dienstverlening en Kust (MDK)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022160
thema link: https://www.vlaamsparlement.be/parlementaire-documenten/schriftelijke-vragen/1784326
SCHRIFTELIJKE VRAAG
nr. 311
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Haveninfrastructuur Agentschap 
Maritieme Dienstverlening en Kust (MDK)
In het GIP van het Departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen deze entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
Graag vraag ik meer informatie over de investeringen die daarin opgenomen worden 
binnen de budgetten van het Agentschap Maritieme Dienstverlening en Kust (MDK) voor 
haveninfrastructuur.
1. In het ontwerp GIP 2024 wordt onder nummer GIP000101/01 - “Technische installaties 
verkeersbegeleiding” €2.000.000 voorzien, aangevuld met een reservebudget van 
€1.000.000. In het doorkijk GIP 2025 wordt daarvoor €1.500.000 met een 
reservebudget van  €1.100.000 voorzien, in het doorkijk GIP 2026 €1.400.000 met 
een reservebudget van  €1.100.000. Uit het antwoord van de minister op mijn eerdere 
schriftelijke vraag over dit project, bleek dat deze investering bestemd is voor 
voorbereidende studies en werken bij de bouw van het nieuwe ACC (Antwerpen 
Coördinatie Center). 
Kan een stand van zaken van dit project gegeven worden? Voor welke concrete werken 
zal dat budget in 2024-2026 worden aangewend?
2. Welke werken en studies werden al voorzien voor het nieuwe ACC? Kan een overzicht 
gegeven worden van de al voorziene en nog te voorziene budgetten voor het nieuwe 
ACC? Wanneer zal dit ACC in gebruik genomen kunnen worden?
3. In het ontwerp GIP 2024 wordt  onder nummer GIP000110/01 - “Instandhouding van 
bouwkundige infrastructuur - afdeling Scheepvaartbegeleiding” €650.000 voorzien, 
aangevuld met een reservebudget van  €900.000. In het doorkijk GIP 2025 wordt 
daarvoor €650.000 met eveneens een reservebudget van €900.000 voorzien, in het 
doorkijk GIP 2026 €650.000 met een reservebudget van €1.200.000. 
Kan meer informatie gegeven worden over dit project? Welke concrete investeringen 
worden met dat budget gepland? Over welke infrastructuur gaat die investering? Welke 
noden worden daarmee ingevuld? Graag meer informatie.
4. In het ontwerp GIP 2024 wordt onder nummer GIP002704/01 - “Technische installaties 
Vlaamse havens” €600.000 voorzien. In het doorkijk GIP 2025 wordt daarvoor 
€750.000 voorzien, in het doorkijk GIP 2026 €600.000. 
Kan meer informatie gegeven worden over dit project? Welke concrete werken worden 
daarmee aan technische installaties gepland? Over welke infrastructuur gaat deze 
investering? Graag een overzicht.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 311 van 1 december 2023
van ORRY VAN DE WAUWER
1. Deze post werd enkele jaren geleden inderdaad voorzien voor voorbereidende studies 
en werken voor de bouw van het nieuwe ACC. Het voorziene bedrag was op dat 
ogenblik echter veel beperkter. In de tussentijd werd het project voor de realisatie 
van de verkeersbegeleiding voor het Kanaal van Gent naar Terneuzen opgestart en 
dient MDK in de komende jaren ingrijpende aanpassingen te doen aan het 
applicatielandschap van de Schelderadarketen als we klaar willen zijn voor de verdere 
digitalisering van de communicatie in de nautische keten. De raming werd dan ook in 
deze zin aangepast. 
De geraamde bedragen onder deze post zijn voorzien in 2024-2025 voor het 
realiseren van radartorens, marifonie installaties, aanpassingen aan de bediening van 
de Brug Zelzate en de re-engineering van het applicatielandschap van de 
Schelderadarketen. Vanaf 2025 komen hier ook de werken bij voor de verhuis van de 
verkeerscentrale Zandvliet naar het nieuwe ACC, dit omvat onder andere de aanschaf 
van nieuwe consoles, een herziening van de visualisatie en de verhuis van de VTS-
simulator.
2. Zoals hierboven reeds toegelicht, werd er nog budget gebruikt voor het nieuwe ACC. 
De voorbereidende studie om de visualisatie voor de VTS verkeersleiders te herzien, 
zijn ondertussen lopende, maar dit kan voorlopig binnen de bestaande contracten 
uitgevoerd worden.
3. De afdeling Scheepvaartbegeleiding wendt deze budgetten aan voor:
- de instandhouding van haar facilitair patrimonium in het kader van de lopende 
opdracht 16EN2018/1 voor “Beheer en onderhoud van technische  installaties en 
gebouwen incl. planmatige instandhoudingswerken”;
- de instandhouding en verduurzaming van het afdelingsgebouw te Oostende en 
bedieningsgebouw van de brug van Zelzate (gekend als “Uitkijk Zelzate”). Voor 
de locatie “Uitkijk Zelzate” dient de gevel te worden gerenoveerd. In een volgende 
fase dienen de technieken te worden vernieuwd om het gebouw verder te 
verduurzamen richting de klimaatdoelstellingen van de Vlaamse overheid. MDK 
start voor het afdelingsgebouw te Oostende de nodige projecten op om het 
gebouw verder te verduurzamen teneinde de CO2 uitstoot te reduceren, eveneens 
in lijn met de klimaatdoelstellingen van de Vlaamse overheid.
4. De afdeling Scheepvaartbegeleiding zal deze budgetten aanwenden voor het 
uitvoeren van vernieuwingsopdrachten binnen haar lopende opdrachten:
- Bestek 16EN2017/5: Beheer en Onderhoud Radiocommunicatienetwerk 
Vlaanderen;
- Bestek 16EN2022/4: Raamovereenkomst voor onderhoud, vernieuwing en 
uitbreiding van CCTV- en displayinstallaties;
- Bestek 16EN2021/1: Raamovereenkomst voor het beheer en onderhoud van 
maritieme seinen en lichten.
