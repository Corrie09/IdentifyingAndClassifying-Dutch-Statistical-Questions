title: Fraude bij rijscholen - Maatregelen
thema: Mobiliteit en Verkeer
pdf link: https://docs.vlaamsparlement.be/pfile?id=2008927
thema link: https://www.vlaamsparlement.be/parlementaire-documenten/schriftelijke-vragen/1773956
SCHRIFTELIJKE VRAAG
nr. 126
van BART CLAES
datum: 20 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Fraude bij rijscholen  -  Maatregelen
In 2021 kwam aan het licht dat verschillende rijscholen er frauduleuze praktijken op 
nahielden. Examenvragen doorspelen, het ondersteunen van fraude tijdens het theoretisch 
examen door middel van oortjes of het tegen betaling afleveren van een attest voor een 
voorlopig rijbewijs zijn slechts enkele voorbeelden van de frauduleuze praktijken die zich 
geregeld in rijscholen afspelen.
In een reactie op dat nieuws noemde de minister dat toen “een spijtige zaak” en beloofde 
dat er meer controles zouden komen om die malafide rijscholen te betrappen. Intussen 
hebben we vernomen dat de federale gerechtelijke politie ook een tiental huiszoekingen 
heeft verricht in het kader van fraude bij de rijopleiding. Het probleem is dus nog altijd 
aanwezig.
1. Hoeveel inspecties werden in 2021, 2022 en 2023 uitgevoerd?
2. Hoeveel rijscholen liepen er telkens tegen de lamp?
3. Werd van bepaalde scholen de erkenning ingetrokken?
4. Van hoeveel instructeurs werd het brevet ingetrokken?
5. Van hoeveel kandidaat-bestuurders werd het (voorlopig) rijbewijs ingetrokken als 
gevolg van bewezen fraude?
6. Zijn er bepaalde provincies waar problemen met fraude vaker voorkomen?
7. Wat is de stand van zaken van het digitale platform waarin het opleidingstraject van 
kandidaat-bestuurders wordt opgevolgd?
8. In het verleden hadden inspecteurs angst om controles uit te voeren in bepaalde 
rijscholen.
Is er in dat opzicht iets veranderd? Werden er in het verleden inspecteurs van de 
Vlaamse overheid fysiek belaagd? Hoe vaak doet de administratie een beroep op de 
politiediensten om tot een controle over te gaan? Zijn er in dat opzicht volgens de 
minister nog verbeteringen mogelijk?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 126 van 20 oktober 2023
van BART CLAES
1. Bij onderstaande structurele inspecties wordt gecontroleerd op alle aspecten van de 
wetgeving op de erkenning van de rijscholen. Deze vaststellingen kunnen 
uiteenlopend zijn, van kleinere tekortkomingen tot, in een klein aantal gevallen, 
grotere problemen.
Behalve bij onomstotelijk vastgesteld misbruik, wordt aan de rijscholen steeds de 
mogelijkheid tot remediëring gegeven. Hierbij streven we naar verbetering en ook 
naar een correcte dienstverlening voor de klant.
 
aantal inspecties
2021 39
2022 102
2023 (*) 53
(*) t.e.m. 9/11/2023
2-3.In het merendeel van de gevallen krijgt een rijschool in eerste instantie een 
waarschuwing, waarna de rijschool de tekortkomingen kan remediëren. Bij 
herhaaldelijke vaststellingen, wordt overgegaan tot tijdelijke schorsing van de 
erkenning. Indien de rijschool geen enkele vorm van verbetering toont, kan 
overgegaan worden tot intrekking van de erkenning.
In geval van aantoonbaar en substantieel misbruik, zoals fraude, zal de erkenning 
worden ingetrokken. Het is hierbij uiteraard zaak om het misbruik onomstotelijk te 
kunnen aantonen. 
intrekkingen erkenningen 
2021 1
2022 0
2023 (*) 0
(*) t.e.m. 9/11/2023
4. Ook voor de rijinstructeurs geldt dat, behalve bij onomstotelijk vastgesteld misbruik, 
steeds de mogelijkheid tot remediëring wordt gegeven. 
In eerste instantie wordt er een waarschuwing gegeven, waarna de tekortkomingen 
kunnen geremedieerd worden. Bij herhaaldelijke vaststellingen van dezelfde 
tekortkomingen, en ook bij vaststelling dat de betrokken rijinstructeur niet meer 
voldoet aan de voorwaarden van het koninklijk besluit, wordt er overgegaan tot 
tijdelijke schorsingen van de instructietoelating. Diezelfde instructietoelating kan 
uiteindelijk worden ingetrokken. 
intrekkingen 
instructietoelatingen 
2021 1
2022 1 
2023 (*) 0
(*) t.e.m. 9/11/2023
5. MOW werkt samen met de FOD Mobiliteit en Vervoer, die bevoegd is voor de uitreiking 
en intrekking van het (voorlopig) rijbewijs en met de gemeentebesturen, die instaan 
voor de aanvraag en afgifte van (voorlopige) rijbewijzen. Cijfermateriaal hieromtrent 
is niet voorhanden.
6. Er zijn niet voldoende gevallen om hier representatief een uitspraak over te doen.
7. Er wordt volop gewerkt aan het digitaliseren van de administratie van de rijscholen. 
Vooraleer we in productie gaan met ons digitaal platform, zal er een testperiode 
voorzien worden met de sector.
8. De inspecteurs kunnen, wanneer gewenst, in duo de administratieve controle van een 
rijschool uitvoeren. 
Ik heb geen recent meldingen ontvangen van een gevoel van angst/dreiging bij de 
inspecteurs bij de uitvoering van de administratieve controles. 
 
Er diende nog geen beroep gedaan te worden op politiebescherming voor de 
inspecteurs bij de uitvoering van de controles ter plekke. 
