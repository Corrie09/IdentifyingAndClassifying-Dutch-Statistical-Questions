title: Actie 'Helm Op, Fluo Top' - Evaluatie
thema: Mobiliteit en Verkeer
pdf link: https://docs.vlaamsparlement.be/pfile?id=2018799
thema link: https://www.vlaamsparlement.be/parlementaire-documenten/schriftelijke-vragen/1782020
SCHRIFTELIJKE VRAAG
nr. 265
van BRECHT WARNEZ
datum: 24 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Actie 'Helm Op, Fluo Top'  -  Evaluatie
Met het project ‘Helm Op, Fluo Top’ helpt de Vlaamse Stichting Verkeerskunde (VSV) 
basisscholen om hun leerlingen te stimuleren om ook tijdens de donkere maanden te voet 
of met de fiets naar school te komen. Door fluo en/of een helm te dragen op weg naar 
school, verzamelen de leerlingen stickers en sparen ze voor beloningen.
De actie is een goede manier om het belang van verkeersveiligheid in de verf te zetten. 
Het maakt over heel Vlaanderen schoolbesturen, leerkrachten, maar vooral ook leerlingen 
zelf bewust van de gevaren in het verkeer als voetganger of fietser. Zeker tijdens de 
donkere (winter)periode moet de schoolomgeving een verkeersveilige omgeving blijven.
1. Hoeveel scholen hebben zich dit schooljaar ingeschreven om deel te nemen aan de 
actie? Graag in Excel een overzicht per gemeente en per provincie.
2. Hoeveel leerlingen nemen dit schooljaar deel aan de actie? Graag in Excel een 
overzicht per school per gemeente.
3. Hoe evalueert de minister de actie?
a) Is de minister tevreden over het aantal deelnemers (in vergelijking met 
voorgaande schooljaren)? Zo niet, op welke manier wil de minister in de toekomst 
scholen overhalen om deel te nemen?
b) Op welke punten kan de actie worden verbeterd? Ziet de minister daarbij een 
mogelijkheid om te overleggen met scholen en/of de VSV?
c) Acht de minister het noodzakelijk om in de toekomst ook andere acties op poten 
te zetten met het oog op positieve effecten? Zo ja, zijn daarover al initiatieven 
bekend?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 265 van 24 november 2023
van BRECHT WARNEZ
1. Dit schooljaar nemen er in totaal 1.639 basisscholen deel aan het project ‘Helm Op 
Fluo Top’ van de Vlaamse Stichting Verkeerskunde (VSV). Een overzicht per gemeente 
en provincie kan u raadplegen in de bijlage bij dit antwoord. 
2. Dit schooljaar nemen er 421.612 leerlingen deel. Een overzicht per gemeente en 
provincie kan u terugvinden in de bijlage.
3. a) ‘Helm Op Fluo Top’ is en blijft een zeer succesvol project. Ik ben tevreden met het 
bereik van deze actie. De inschrijvingen die we dit jaar noteerden, liggen in de lijn 
van vorig jaar. Ook de reacties de we ontvangen, stemmen me tevreden.
Het succes van de actie blijkt echter niet alleen uit de aantallen, maar ook uit de 
vele enthousiaste reacties van de scholen. Daaruit kunnen we een aantal duidelijke 
troeven afleiden:
- De actie is heel eenvoudig: ouders, leerlingen en leerkrachten hebben niet 
veel uitleg nodig om te begrijpen wat ze moeten doen.  
- Of het nu op een stickerkaart is of op een digitaal platform, punten sparen 
werkt: zeker in combinatie met leuke beloningen een enorm succes bij de 
kinderen.  
- Veel scholen deden al een zichtbaarheidsactie, maar hadden niet het 
materiaal of de tijd om zo’n actie op een structurele manier uit te werken. 
Dit project komt daaraan tegemoet.
- Elk type basisschool (kleuter-, lagere-, buitengewone-) kan deelnemen; 
dat merken we aan de diversiteit van de inschrijvingen. 
b) De scholen die deelnemen worden door de VSV gevraagd om de actie ook te 
evalueren. Op basis van deze evaluaties stuurt de VSV het project bij.
Zo kwam er vorig schooljaar een digitale variant bij. Op het digitaal platform 
kunnen alle leerkrachten inloggen en de namen van hun leerlingen ingeven. 
Tijdens de actie kan elke leerkracht voor zijn eigen klas makkelijk op het 
smartboard (of gsm of tablet) aanduiden wie al dan niet een helm of een hesje 
draagt, of de leerlingen kunnen het gewoon zelf doen. Met een persoonlijke code 
kunnen kinderen hun beloningen verzilveren.
De VSV wil basisscholen de komende jaren nog extra motiveren om digitaal deel 
te nemen en geeft hiervoor enkele goede redenen:
- Gemakkelijk en geen tijdverlies met uitdelen van stickertjes;
- Extra motivatie tijdens de actie dankzij een leuke gamefactor met extra 
“challenges” om te blijven fietsen en stappen naar school; 
- Geen verloren spaarkaarten meer;
- Beter voor het milieu;
- Je spaart na een volle spaarkaart automatisch mee voor de digitale klasposter.
- De beloningen en prijzen blijven dezelfde.
c) Om scholen te helpen bij verkeerseducatie bieden we vanuit de Vlaamse overheid 
– o.a. via de VSV – een verticale leerlijn aan, van de kleuterklas tot en met het 
laatste leerjaar van het secundair onderwijs. 
De leerlijn omvat een mix van theorie (kennis) en de juiste veilige toepassing in 
de praktijk. Projecten, acties, brevetten, pakketten en lesfiches geven deze leerlijn 
concreet vorm. Net zoals we het project ‘Helm Op Fluo Top’ permanent opvolgen 
en indien nodig bijsturen, geldt dat ook voor de andere acties die we voeren. Het 
aanbod verkeerseducatie kadert in de uitvoering van het Verkeersveiligheidsplan 
Vlaanderen 2021-2025. Het plan en de semestriële voortgangsrapportering kan u 
hier terugvinden. 
BIJLAGE
Overzicht deelnemende scholen en leerlingen per gemeente en provincie
