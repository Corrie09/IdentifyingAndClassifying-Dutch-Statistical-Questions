title: Centraal inschrijvingsregister (CIR) - Protocol versnelde toewijzingen tot inwerkingtreding
thema: Wonen
pdf link: https://docs.vlaamsparlement.be/pfile?id=2033674
thema link: https://www.vlaamsparlement.be/parlementaire-documenten/schriftelijke-vragen/1792197
SCHRIFTELIJKE VRAAG
nr. 109
van AN MOERENHOUT
datum: 9 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Centraal inschrijvingsregister (CIR)  -  Protocol versnelde toewijzingen tot inwerkingtreding
De inwerkingtreding van het centraal inschrijvingsregister wordt al een tijdje uitgesteld. 
Eerst werd het verschoven van januari 2023 naar oktober, vervolgens van oktober naar 
januari 2024. Onlangs werd gecommuniceerd dat ook januari 2024 niet gehaald zou 
worden, en werd 18 maart 2024 vooropgesteld.
Het is momenteel onduidelijk wat dat betekent voor het nieuwe toewijzingsreglement. Er 
zijn op het terrein heel veel vragen over de impact van de vertraging van de 
inwerkingtreding van het CIR op de inwerkingtreding van het nieuwe toewijzingsreglement.
Verschillende woonmaatschappijen hebben een protocol versnelde toewijzingen, waarbij 
er afspraken zijn gemaakt met een aantal welzijnsactoren. Zo kon elke welzijnsactor 
bijvoorbeeld een contigent hanteren. Die afspraken golden tot 31 december 2023.
Als het nieuwe toewijzingsreglement niet in werking treedt op 1 januari 2024 en het oude 
protocol is afgelopen, hoe moeten de woonmaatschappijen dan omgaan met de periode 
tot 18 maart? Welk protocol moeten ze hanteren?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 109 van 9 januari 2024
van AN MOERENHOUT
Vooreerst dient het verschil tussen de wijze waarop afspraken gemaakt worden met 
betrekking tot de versnelde toewijzingen en de wijze waarop dat gebeurt voor wat betreft 
de toewijzingen aan specifieke doelgroepen geduid worden. De afspraken over versnelde 
toewijzingen worden genomen in overleg met de toewijzingsraad en vervolgens 
geïntegreerd in het intern huurreglement van de sociale verhuurders. Het klopt dat in 
sommige regio’s reeds voor 1 januari 2024 nauw werd samengewerkt tussen woon- en 
welzijnsactoren voor wat betreft de versnelde toewijzingen. Dat zijn de zogenaamde 
protocollen waar u naar verwijst.
De afspraken over de toewijzingen aan de specifieke doelgroepen worden niet opgenomen 
in deze protocollen. Die werden tot nu toe, en zullen ook in de toekomst, worden 
opgenomen in een toewijzingsreglement. We moeten beide systemen dan ook afzonderlijk 
benaderen.
Bij de gefaseerde invoering van het centraal inschrijvingsregister wordt bepaald dat zolang 
het informaticasysteem voor de toewijzingen van de sociale verhuurder niet aan het 
centraal inschrijvingsregister is gekoppeld, de sociale verhuurder een aanbod van een 
sociale huurwoning moet doen op basis van de toewijzingslijsten gegenereerd uit eigen 
inschrijvingsregisters en niet op basis van het centraal inschrijvingsregister. Dit betekent 
dat er dus nog wordt toegewezen op basis van de toewijzingsregels die van toepassing 
waren voor die toewijzingslijsten. 
Om toch mogelijk te maken dat nieuwe inschrijvingen van kandidaat-huurders met een 
zeer precaire woonnood een aanbod zouden kunnen krijgen in deze periode wordt er 
bepaald dat een versnelde toewijzing volgens het nieuwe toewijzingssysteem (de 
zogenaamde pijler 2) mogelijk is. De verhuurder kan ervoor opteren om voor die 
toewijzingen niet alleen kandidaat-huurders die op de lokale toewijzingslijst voorkomen, 
maar ook kandidaat-huurders die zich later hebben kandidaat gesteld, in aanmerking te 
nemen.
 
