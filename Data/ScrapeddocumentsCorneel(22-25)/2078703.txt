title: Snelwegen regio Gent - Invoering gecontroleerde snelheidsbeperking
thema: Mobiliteit en Verkeer
pdf link: https://docs.vlaamsparlement.be/pfile?id=2078703
thema link: https://www.vlaamsparlement.be/parlementaire-documenten/schriftelijke-vragen/1832510
SCHRIFTELIJKE VRAAG
nr. 6
van STIJN DE ROO
datum: 8 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Snelwegen regio Gent  -  Invoering gecontroleerde snelheidsbeperking
De dichtbevolkte woongebieden in het Gentse worden doorkruist door heel wat drukke 
snelwegen. Het toenemende verkeer op de R4, E17 en E40 leidt tot steeds meer 
geluidshinder en luchtvervuiling en bedreigt de gezondheid en het leefmilieu van duizenden 
omwonenden.
In mijn schriftelijke vraag nr. 1271 van 22 mei 2023 informeerde ik naar de stand van 
zaken betreffende de gecontroleerde snelheidsbeperkingen op de autosnelwegen op het 
grondgebied van Gent en naar de effecten van een verlaagd snelheidsregime.
Op mijn vraag naar de stand van zaken van de optimalisatie van de configuratie van de 
E40 tussen verschillende complexen, antwoordde de bevoegde minister dat het project-
MER in opmaak was en dat de resultaten ervan verwacht werden in het vierde kwartaal 
van 2023 (Deel III) en begin 2024 (Deel I en Deel II).
Op mijn vraag naar de stand van zaken over de nieuwe wegcategorisering en de opmaak 
van nieuwe geluidsbelastingkaarten voor het wegsegment van de R4 tussen Oostakker en 
Merelbeke, antwoordde de minister dat de opmaak van nieuwe geluidsbelastingskaarten 
bijna afgerond was en dat de ontwerpen van geluidsactieplannen verwacht werden tegen 
midden 2024, waarna ze een openbaar onderzoek zouden doorlopen.
1. Wat is de visie van de minister op een verlaagd snelheidsregime in stedelijke context 
(in casu het grondgebied van de stad Gent) op de aanwezige autosnelwegen?
2. Zijn de resultaten van het project-MER intussen bekend (Deel I, Deel II, Deel III)?
a) Zo ja, wat waren de resultaten? Graag een overzicht van de resultaten van elke 
deelopdracht.
b) Zo niet, wat is de oorzaak van de vertraging? Graag een overzicht met de timing 
van de te verwachten resultaten per deelopdracht.
 
3. Is de opmaak van de nieuwe geluidsbelastingskaarten voor het wegsegment van de 
R4 tussen Oostakker en Merelbeke intussen afgerond?
a) Zo ja, is op basis van resultaten van de nieuwe geluidsbelastingskaarten voor het 
wegsegment van de R4 tussen Oostakker en Merelbeke, een aanpassing aan het 
snelheidsregime gepland? Zo ja, wat is het motief daarvoor? Vanaf wanneer kan de 
aanpassing worden ingevoerd? Zo niet, waarom niet?
b) Zo niet, wanneer worden ze verwacht?
 
4. Wat is de stand van zaken betreffende de nieuwe wegcategorisering? Is die intussen 
gevalideerd? Graag meer uitleg.
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD 
op vraag nr. 6 van 8 oktober 2024
van STIJN DE ROO
1. Een verlaagd snelheidsregime ten voordele van de omwonenden in Gentbrugge werd 
op de E17, viaduct Gentbrugge sinds 20/12/2022 toegepast (90/70 km/uur).
Op dit moment wordt de snelheid op de E17 en E40 (behalve thv viaduct) in de 
omgeving van op- en afrittencomplex in Zwijnaarde via DVM (dynamisch 
verkeersmanagement -RRS (rijstrooksignalisatie) geregeld. 
2. a. De opmaak van het MER voor deel III (zone E40 tss complex Sint-Denijs-Westrem 
en Zwijnaarde) wordt momenteel afgewerkt. De finale versie van het MER wordt 
verwacht in de komende maanden. Voor de delen I en II werd het projectMER 
opgestart, maar even on-hold geplaatst om eerst deel III verder af te werken en in 
te dienen. De aanvragen omgevingsvergunning zullen gespreid in de tijd worden 
ingediend, vermits de projecten gespreid worden in de tijd.  In deze dossiers is geen 
alternatief met snelheidsverlaging voorzien.
b. Er worden in Vlaanderen steeds meer project-MERâ€™s gevraagd en opgemaakt door 
een beperkt aantal MER-deskundigen.  Om die reden duren dergelijke studies vaak 
langer dan verwacht, en kunnen niet alle studies gelijktijdig verlopen.  
3. De Strategische geluidsbelastingkaarten voor wegverkeer met meer dan 3 M 
voertuigpassages/jaar worden opgemaakt in uitvoering van de Europese richtlijn 
omgevingslawaai (RL 2002/49/EG gepubliceerd op 06/10/2023). Het referentiejaar is 
2021.
Het Agentschap Wegen en Verkeer (AWV) maakt op dit moment een ontwerp 
Geluidsactieplan 2025-2029 op, waarna het na goedkeuring door de Vlaamse Regering, 
zal worden ingediend bij de Europese Commissie (ten laatste 18 januari 2025).
Een eventuele aanpassing van het snelheidsregime op de R4 tussen Oostakker en 
Merelbeke is echter niet gekoppeld aan de geluidsbelastingskaarten. 
4. We bekijken onder meer op basis van het advies van de MORA welke aanpassingen nog 
nodig zijn aan de wegencategorisering. Tezelfdertijd is het de bedoeling om die 
wegencategorisering in de toekomst ook te gebruiken als een echt beleidsinstrument, 
zowel op Vlaams als lokaal niveau. Daarom brengen we de gevolgen in kaart onder 
andere op het vlak van beheer, inrichtingsprincipes, link met ruimtelijk beleid en 
aangewezen snelheidsregime. Met deze aanvullingen zullen we de wegencategorisering 
opnieuw voorleggen aan de Vlaamse Regering. 
