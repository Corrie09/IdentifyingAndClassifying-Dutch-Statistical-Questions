title: Onderwijsambassadeur - Invulling en continuïteit opdracht
thema: Onderwijs en Vorming
pdf link: https://docs.vlaamsparlement.be/pfile?id=2058694
thema link: https://www.vlaamsparlement.be/parlementaire-documenten/schriftelijke-vragen/1814346
SCHRIFTELIJKE VRAAG
nr. 360
van JAN LAEREMANS
datum: 20 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijsambassadeur  -  Invulling en continuïteit opdracht
Na de gedachtewisseling met onderwijsambassadeur Evi Gheysels (commissievergadering 
van 14 maart 2024) bleek dat zij maar tot het einde van deze legislatuur is gedetacheerd. 
Haar verdere toekomst in het onderwijs is helemaal niet duidelijk, terwijl zij eigenlijk nog 
maar amper begonnen is aan haar mandaat. In zijn antwoord op schriftelijke vraag nr. 147 
van 23 november 2023 van Elisabeth Meuleman gaf de minister aan dat zij alvast een 
aantal succesvolle acties op poten zette: “De allereerste en succesvolle openscholendag 
bijvoorbeeld in meer dan 500 scholen met 800 (!) deelnemers (2e editie op 16 mei 2024), 
een bootcamp voor 18-jarigen en zijinstromers, het houden van jobdates Vlaanderenbreed, 
aanwezigheid met zichtbare stand op SID-in-beurzen en schoolbezoeken, zijn allemaal 
acties die intensief worden gevoerd” en dat dat werk bestendigd zou mogen worden: “Het 
is belangrijk om te blijven investeren in dit soort activiteiten om de interesse in het 
onderwijs te vergroten en uiteindelijk meer gekwalificeerde leerkrachten te krijgen.”
We hebben uit haar uiteenzetting begrepen dat zij haar werk graag wil voortzetten, maar 
nu is daarover geen duidelijkheid. Ik vind het dan ook vreemd dat er geen 
legislatuuroverschrijdende afspraak is gemaakt.
Ik lees in Onderwijsdecreet XXXIV dat er bijvoorbeeld moeite wordt gedaan om de werking 
van ouderkoepelverenigingen te continueren, ook in uitzonderlijke situaties tussen twee 
legislaturen in: “Met voorliggende bepalingen kan de Vlaamse Regering in uitzonderlijke 
gevallen - met het oog op het waarborgen van de continuïteit in de werking van de 
ouderkoepelverenigingen - de lopende beheersovereenkomsten eenmalig verlengen met 1 
kalenderjaar. Zo kan bijvoorbeeld de continuïteit in de werking van de 
ouderkoepelverenigingen worden gewaarborgd tussen twee legislaturen zonder een 
voorafname te doen op het beleid van de volgende Vlaamse Regering.”
1. Wanneer en op welke manier gebeurt de evaluatie van de inrichting van de functie van 
onderwijsambassadeur alsook van de concrete invulling van de opdracht zoals ze 
gestalte is gegeven door mevrouw Gheysels?
2. Is het niet mogelijk om de werking van de onderwijsambassadeur te continueren door 
in een gelijkaardige regeling te voorzien voor de onderwijsambassadeur als voor de 
continuering van de (ondersteuning aan de) ouderkoepelverenigingen? Zal de minister 
stappen in die richting ondernemen? Zo niet, waarom niet?
3. Wat zijn de voornemens van de regering rond de functie van de onderwijsambassadeur 
op de middellange termijn?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 360 van 20 maart 2024
van JAN LAEREMANS
De functie van ‘Onderwijsambassadeur’ is een nieuwigheid die voortkomt uit en 
opgenomen is in het Vlaams Regeerakkoord 2019-2024. Het Regeerakkoord geldt per 
definitie alleen voor de legislatuur en in die zin is het logisch dat ook de functie van de 
Onderwijsambassadeur nog niet legislatuuroverschrijdend is. De samenwerking met de 
Onderwijsambassadeur is ook niet vervat in een samenwerkingsovereenkomst die 
inderdaad meerjarig kan zijn. Ik evalueer het initiatief zelf wel als positief en het is mijn 
inschatting dat er ook in de komende jaren nog nood zal zijn aan het goede lobbywerk van 
een onderwijsambassadeur, maar in deze zal het de volgende Vlaamse Regering zijn die 
hier finaal over beslist. 
