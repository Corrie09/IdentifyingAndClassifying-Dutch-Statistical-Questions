title: Ondersteunend beleid alleenwonenden - Woonvormen
thema: Wonen
pdf link: https://docs.vlaamsparlement.be/pfile?id=2019742
thema link: https://www.vlaamsparlement.be/parlementaire-documenten/schriftelijke-vragen/1782101
SCHRIFTELIJKE VRAAG
nr. 60
van BRECHT WARNEZ
datum: 24 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Ondersteunend beleid alleenwonenden  -  Woonvormen
Op 13 februari 2022 gaf minister Somers in de media aan te willen werken aan meer 
aandacht voor alleenwonenden in het Vlaamse en lokale beleid. Een terechte ambitie, 
waarbij we hopen op veel daadkracht.
Steeds meer Vlamingen zijn alleenwonend. In 2023 bestond 8% van de Vlaamse 
huishoudens uit alleenstaande ouders en 32% uit alleenwonenden. Het Federaal 
Planbureau voorziet in een stijging tot 50% tegen 2060.
De Vlaamse regelgeving is daarentegen vaak heel conservatief en is niet altijd aangepast 
aan de maatschappelijke realiteit, waarbij alleenwonenden een grote groep in de 
samenleving vormen. Tijdens de commissievergadering Binnenlands Bestuur, Gelijke 
Kansen en Inburgering van 22 februari 2022 gaf minister Somers aan daar samen met de 
Vlaamse Regering aan te willen werken.
Hoewel de Belgische woningprijzen in het tweede kwartaal van 2023 licht gedaald zijn, 
blijven ze hoog en dat voelen ook de alleenwonenden aan hun portefeuille. Daardoor 
zoeken ze steeds meer naar alternatieve woonvormen, zoals het gemeenschappelijk 
wonen. Denk daarbij aan opdelen van woningen en woningdelen. Het opdelen van 
woningen is een vorm van samenwonen waarbij men één woning gaat opsplitsen in aparte 
woonentiteiten. Woningdelen is daarentegen een vorm van samenhuizen of 
gemeenschappelijk wonen, waarbij de bewoners een bepaalde ruimte voor zichzelf hebben 
en de andere ruimtes delen met elkaar.
Ondanks de hoge vraag naar zulke vormen van samenhuizen en gemeenschappelijk 
wonen, zowel vanuit de jonge generatie (jobstarters) als vanuit de oudere generatie 
(bijvoorbeeld personen wier relatie net op de klippen is gelopen of bejaarden die niet naar 
een woonzorgcentrum (wzc) wensen te gaan), moet worden vastgesteld dat men wat dit 
betreft in het duister tast zonder wettelijk kompas. Er is geen juridisch kader dat het 
gemeenschappelijk wonen mogelijk maakt en misbruik ervan tegengaat. Wat natuurlijk 
navenant is voor rechtszekerheid voor de eigenaars, mede-eigenaars en huurders.
Niet alleen juridisch ontbreekt er een duidelijk kader, ook administratief loopt het soms 
stroef. Gemeenten en uitkeringsinstanties beschouwen woningdelers vaak als 
samenwonenden, als een gezin, in plaats van een eenpersoonshuishouden. Dat is 
natuurlijk niet zonder gevolgen. Bijvoorbeeld bij de sociale uitkering zal men daardoor een 
uitkering krijgen op basis van het statuut ‘samenwonende’ in plaats van het statuut 
‘alleenwonende’. Daarnaast zijn er vandaag de dag ook wat risico’s verbonden aan 
gemeenschappelijk wonen, waaronder financiële risico’s, zoals de gedeelde financiële 
verantwoordelijkheid.
Het beleid moet handvaten creëren voor deze gemeenschappelijke woonvormen. 
Gelieve alle gegevens beschikbaar te stellen in Excel.
1. Het Vlaamse regeerakkoord heeft zich ertoe geëngageerd om het gebruik van nieuwe 
woonvormen te stimuleren. Vlaams minister van Wonen Mathias Diependaele wenste 
in navolging daarvan in 2024 te landen met een juridisch kader voor de 
gemeenschappelijke woonvormen en dit op basis van conclusies komende van de 28 
experimentele woonproefprojecten opgericht in 2017 onder toezicht van toenmalig 
minister Liesbeth Homans. Tijdens de vergadering van de Commissie voor Wonen en 
Onroerend Erfgoed van 8 november 2023 werd echter bekendgemaakt dat 21 van de 
28 experimentele woonproefprojecten goedgekeurd door de Vlaamse Regering in 2017 
eenmalig worden verlengd tot 31 januari 2028 ten gevolge van vertragingen op het 
terrein. Er konden door de vertragingen onvoldoende onderbouwde conclusies worden 
verzameld om te analyseren of het wenselijk en mogelijk is om nieuwe concepten in 
de bestaande regelgeving in te passen.
Betekent dit bijgevolg dat we nog tot 2028 moeten wachten op een alomvattend 
actueel juridisch kader voor gemeenschappelijk wonen? De minister haalde tijdens 
diezelfde commissie wel aan dat de inzichten uit het onderzoekswerk naar nieuwe 
woonvormen waar mogelijk worden verwerkt via lopende regelgevende initiatieven 
over het Vlaamse woonbeleid. Daarbij verwees de minister naar recente regelgevende 
initiatieven, zoals de mogelijkheid tot aanvraag van de verbouwpremie van de 
vereniging van mede-eigenaars (VME) en hospitawonen. Dat zijn echter allemaal 
initiatieven die momenteel een coherente en uniforme juridische ruggengraat 
ontberen. De verankering en definiëring van gemeenschappelijk wonen en 
woningdeling blijft zoek in de Vlaamse Codex Ruimtelijke ordening (VCRO). Daardoor 
hebben lokale besturen, maar ook private actoren geen handvaten om projecten op te 
starten en juridisch uit te werken. Die actoren kunnen niet tot 2028 wachten op een 
juridisch ankerpunt. Zij hebben nu nood aan een aangepast en duidelijk kader dat 
juridisch steekhoudt.
Wenst de minister nog voor het beëindigen van de proefprojecten een juridisch 
ankerpunt vast te stellen?
Zo ja, op welke manier zal de minister - al dan niet in samenspraak met minister van 
omgeving, Zuhal Demir - in een juridisch kader voorzien voor de gemeenschappelijke 
woonvormen zoals woningdelen en welke timing wenst de minister erop te zetten?
Zo niet, kan de minister aangeven voor welke actoren dat problemen oplevert?
a) Geeft de verlenging van de proefprojecten voldoende zekerheid voor de lopende 
projecten?
b) Ziet de minister hierdoor innovatieve bewegingen in de markt vertraagd? Zo ja, 
welke?
2. Zoals al aangehaald, zijn er op dit moment ook wel wat risico’s verbonden aan het 
gemeenschappelijk wonen.
a) Welke stappen wenst de minister te zetten om die risico’s weg te werken?
b) Natuurlijk moeten we ons ervan bewust zijn dat sommige risico’s federaal 
gerelateerd zijn.
Zijn of zullen er initiatieven worden genomen om samen te werken met het 
federale niveau om die problematiek aan te pakken?
3. Zoals aangehaald in de commissie, zal de minister binnenkort in het licht van het 
inspireren, sensibiliseren en informeren van initiatiefnemers, lokale besturen en 
woonmaatschappijen, een uitgebreide webpagina over nieuwe woonvormen lanceren.
Welke stappen wenst de minister nog te zetten om gemeenschappelijk wonen extra te 
faciliteren?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 60 van 24 november 2023
van BRECHT WARNEZ
1. Het verlengen van de proefomgeving garandeert dat de projecten voor wie de 
verlenging werd goedgekeurd nog tot 2028 een werking kunnen uitbouwen in een 
regelluw kader. Het is belangrijk om hen de tijd en de zekerheid te geven hun specifieke 
methoden en innovatieve aanpak te laten vormgeven en evalueren. Veel projecten zaten 
immers nog in een fase van bouw en dienen nog bewoond te worden. 
De inzichten en knelpunten worden waar mogelijk meegenomen in lopende 
regelgevende initiateven. Hiervoor is het bijgevolg ook niet nodig om de afronding van 
de projecten in de proefomgeving in 2028 af te wachten. 
2. Er zijn belangrijke voorbereidende stappen gezet die zullen bijdragen om de juridische 
complexiteit van het woningdelen te helpen ontrafelen. Zeker voor het woningdelen 
stellen zich een reeks fundamentele en complexe hindernissen, waarvan de finale 
oplossing ook medewerking vereist van het federale niveau. De aanpak hiervan verloopt 
in verschillende fases. De inzichten inzake gemeenschappelijk wonen uit de lopende 
leertrajecten (proefomgeving regelluw kader, wooncoöperaties, …) worden als input 
meegenomen.
3. De nieuwe webpagina werd in november van dit jaar gelanceerd. Naast de informatieve 
pagina’s is er ook een reportage gemaakt van het project Eikenberg in Brugge. Dit biedt 
een concrete inzage in de voor- en nadelen van gemeenschappelijk wonen in een project 
dat al enkele jaren bewoond wordt. Met de nieuwe webpagina trachten we lokale 
besturen, woonmaatschappijen en initiatiefnemers te inspireren en te sensibiliseren.
