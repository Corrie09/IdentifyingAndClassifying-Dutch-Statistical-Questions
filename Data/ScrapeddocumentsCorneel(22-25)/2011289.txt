title: Circulaire economie - Beleidsknelpunten - Biobased materialen
thema: Natuur en Milieu
pdf link: https://docs.vlaamsparlement.be/pfile?id=2011289
thema link: https://www.vlaamsparlement.be/parlementaire-documenten/schriftelijke-vragen/1774667
SCHRIFTELIJKE VRAAG
nr. 84
van BJÖRN RZOSKA
datum: 25 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Circulaire economie  -  Beleidsknelpunten  -  Biobased materialen
In Vlaanderen willen we koploper zijn op het vlak van circulaire economie. Het adequaat 
aanpakken van knelpunten in het beleid is noodzakelijk als we willen dat Vlaamse bedrijven 
volop kunnen inzetten op die circulaire economie. 
Ik heb de volgende vragen over een aantal knelpunten over het verschil tussen afval en 
grondstof.
1. Van grondstoffen uit afval vraagt de Openbare Vlaamse Afvalstoffenmaatschappij 
(OVAM) een grondstoffenverklaring, waarin ook de toepassing van de grondstof al 
opgegeven moet worden. Elke nieuwe toepassing vraagt een nieuwe 
grondstoffenverklaring (en dus nieuwe labotesten, te betalen door de producent van 
de nieuwe circulaire grondstof). Ook hoe die toepassing bij end-of-life zal verwerkt 
worden, zit in de grondstoffenverklaring. Grondstoffen die niet uit reststromen komen, 
hebben die verplichting niet. Dat is dus een handicap om nieuwe circulaire grondstoffen 
op de markt te brengen, zeker omdat in het begin nog niet alle toepassingen gekend 
zijn. Hoewel we voorzichtig moeten omspringen met nieuwe grondstoffen, rijst de 
vraag hoe we daar beter mee kunnen omgaan, zodat het geen remmende factor is 
voor innovatieve circulaire bedrijven.
Is de minister op de hoogte van deze problematiek en ziet ze mogelijkheden om die 
extra hindernis voor grondstoffen uit afval weg te nemen?
2. Wat vindt de minister van het idee om een generieke grondstoffenverklaring voor 
vezels uit 'groen-en landbouwresten' uit te werken in plaats van het huidige systeem 
waarbij men voor elke vezel (vb. vezel uit riet, vezel uit bermmaaisel, ...) per 
toepassing een aparte grondstoffenverklaring moet in orde brengen?
3. Welke mogelijkheden ziet de minister om de certificering van biobased materialen uit 
bijvoorbeeld stro, hennep, riet, ... vlotter te laten verlopen binnen tools zoals EPB en 
TOTEM? Die zeer specifieke certificering is een drempel die moeilijk te nemen is voor 
een innovatief startend bedrijf. Kan een generieke certificering soelaas bieden?
4. Volgens de TOTEM-tool slaan biobased bouwmaterialen netto geen koolstof op. Alle 
koolstof die opgeslagen werd tijdens de groei van de plant, zou namelijk sowieso 
opnieuw vrijkomen in de lucht bij einde leven van het bouwmateriaal. Men gaat daarbij 
uit van de meest courante praktijk bij sloop, namelijk verbranding, terwijl in de 
grondstoffenverklaring wordt gevraagd dat de grondstof na einde leven opnieuw de 
bodem in kan. Dat lijkt elkaar tegen te spreken. 
Hoe staat de minister tegenover het verschil tussen beide? Welke opties ziet ze om 
rekening te houden met niet-verbranding van biobased materialen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 84 van 25 oktober 2023
van BJÖRN RZOSKA
1. Niet elk gebruik van afvalstoffen vereist een grondstoffenverklaring van de OVAM. 
Voor materialen waarvoor geen Europese criteria bestaan of waarvoor geen specifieke 
criteria in het VLAREMA staan, valt de houder terug op de afvalstoffendefinitie en de 
voorwaarden voor einde-afval uit artikel 36 en de voorwaarden voor bijproduct uit 
artikel 37 van het Materialendecreet. Volgens afdeling 2.6 van het VLAREMA kan de 
producent van het materiaal op basis van een zelfbeoordeling beslissen of aan de 
voorwaarden in artikel 36 of 37 van het Materialendecreet is voldaan, en hij dus het 
materiaal als een einde-afvalmateriaal of bijproduct kan beschouwen. De 
zelfbeoordeling moet gebeuren op basis van de handleiding van de OVAM die online 
beschikbaar is.
Wanneer de houder van het materiaal toch een grondstoffenverklaring wil aanvragen 
bij de OVAM, zal de OVAM inderdaad per toepassingsgebied een beoordeling uitvoeren. 
Artikel 2.4.1.3. van het VLAREMA bepaalt dat een grondstoffenverklaring alleen wordt 
afgegeven voor een specifiek materiaal dat wordt geproduceerd door een specifieke 
producent of dat voortkomt uit een specifiek productieproces, en waarvoor een 
specifieke toepassing wordt beoogd. De OVAM moet immers kunnen evalueren of het 
toepassingsgebied past binnen de doelstellingen van het Vlaamse afval- en 
materialenbeleid. Een analyserapport van eenzelfde materiaal kan bij de verschillende 
aanvragen worden gehanteerd; er is dus geen eis dat per toepassingsgebied een 
nieuwe analyse moet worden voorgelegd. Producenten kunnen zich dus verenigen en 
gemeenschappelijk een analyse uitvoeren, waarbij mogelijke variatie tussen materialen 
van elke producent wordt meegenomen. Bij een specifieke grondstoffenverklaring 
kunnen ze dan individueel verwijzen naar die algemene analyse.
2. Zoals gezegd kunnen houders van materialen op basis van een zelfbeoordeling de 
status van hun materiaal evalueren. 
Het concept van een ‘generieke grondstoffenverklaring’ wordt al voor heel wat 
afvalstromen in de praktijk toegepast. Meerdere afvalstromen die in bijlage 2.2. van 
het VLAREMA zijn opgenomen, hebben een generieke grondstofstatus verkregen voor 
gebruik in de genormeerde toepassingen, zoals bodemverbeterend middel of bouwstof. 
De OVAM evalueert continu of nieuwe materiaalstromen kunnen worden opgenomen in 
bijlage 2.2. Op die manier kan de Vlaamse overheid de duurzame toepassing van 
afvalstromen verder faciliteren.
3. De EPD-certificering voor bouwproducten en het regelgevend kader errond is een 
federale bevoegdheid. De FOD Volksgezondheid beheert deze databank en certificering.
De drie gewesten die TOTEM beheren, hebben beslist om specifieke EPD’s op te nemen 
in de TOTEM-databank om voor de respectievelijke materialen de werkelijke milieu-
impact te kunnen bepalen. Het grootste deel van de TOTEM-databank is nog steeds 
opgebouwd uit generieke materiaaldata. De bedoeling is om meer specifieke EPD’s in 
de TOTEM-databank op te nemen.
De opmaak van zo’n EPD kan inderdaad een financiële drempel vormen voor een 
startend bedrijf. In TOTEM zijn echter heel wat biogebaseerde materialen beschikbaar 
waarvoor generieke data gebruikt worden. Op deze manier kunnen in TOTEM de 
biogebaseerde materialen reeds vergeleken worden met andere materialen. De sector 
van biogebaseerde materialen zou met het Belgische EPD-programma het gesprek 
kunnen aangaan rond een gegroepeerde benadering van EPD’s voor dergelijke 
materialen.
Voor EPB is het noodzakelijk dat de rekenwaarde voor de warmtegeleidbaarheid van 
het materiaal gekend is. Om de lambdawaarden van producten op eenzelfde basis te 
kunnen vergelijken is de bepaling van de lambdawaarde van een materiaal vastgelegd 
in normen. Fabrikanten kunnen de lambdawaarden bepalen en de productgegevens 
vervolgens laten erkennen en laten opnemen in de EPBD-productgegevensdatabank. 
Deze databank geldt voor de drie gewesten. Voor een product dat opgenomen is in de 
databank moet de EPB-verslaggever de lambdawaarde niet meer opvragen en 
verifiëren bij de fabrikant of leverancier. Alle informatie rond het bepalen van de 
lamdbawaarde is beschikbaar op:
https://www.vlaanderen.be/epb-pedia/gebouw/scheidingsconstructies/materialen/de-
warmtegeleidbaarheid-l-van-een-materiaal-huidig
Biogebaseerde materialen zoals hennep, vlas, stro, pluimen, schapenwol of dons zijn 
producten waarvan de continuïteit van de eigenschappen vaak variabel is omdat de 
materialen niet zoals in een fabriek opgebouwde isolatiematerialen via nauwkeurig 
gecontroleerde (chemische) processen vervaardigd worden. Isolatieproducten 
opgebouwd uit biogebaseerde materialen moeten daarom volgens het 
gelijkwaardigheidsbeginsel even streng beoordeeld worden op de betrouwbaarheid van 
de geclaimde isolatiewaarden als andere isolatieproducten. Ze worden dus niet 
stiefmoederlijk behandeld maar gelijkwaardig aan andere producten op de markt.
4. Het is niet zo dat TOTEM enkel uitgaat van het verbranden van het biogebaseerde 
materiaal als eindeleven scenario. Ook het scenario van het eindeleven via 
compostering of andere recyclage wordt meegenomen. Van biogebaseerde 
bouwmaterialen is te verwachten dat ze, na eventuele recyclage, uiteindelijk in een 
materialenkringloop terechtkomen. De OVAM onderzoekt bij grondstoffenverklaringen 
of de grondstof na einde leven opnieuw als materiaal kan worden gerecycleerd. Daarbij 
wordt ook onderzocht of biogebaseerde materialen bestaande recyclagetrajecten niet 
verstoren als ze samen met andere materialen worden ingezameld.
Of een biogebaseerd bouwmateriaal over zijn hele levenscyclus bekeken een positieve 
milieuimpact realiseert, kan worden onderzocht via een levenscyclusanalyse. Met 
dergelijke analyse kan worden geobjectiveerd welke verwerkingswijze bij einde leven 
voor het materiaal de meeste milieuwinst oplevert. Ik zie dus geen contradictie tussen 
de TOTEM-benadering en de benadering bij het beoordelen van 
grondstoffenverklaringen voor materialen die in biogebaseerde bouwmaterialen worden 
ingezet.
