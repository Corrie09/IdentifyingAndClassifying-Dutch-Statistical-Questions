title: Oosterweelverbinding - Verlegde btw
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2048663
thema link: https://www.vlaamsparlement.be/parlementaire-documenten/schriftelijke-vragen/1803185
SCHRIFTELIJKE VRAAG
nr. 667
van PETER VAN ROMPUY
datum: 9 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Oosterweelverbinding  -  Verlegde btw
Ik stel deze vraag in opvolging van mijn schriftelijke vraag nr. 368 van 7 december 2023 
over de beschikbaarheidsvergoedingen binnen Mobiliteit en Openbare Werken.
De minister stelt in haar antwoord: 
“Aangezien de Oosterweelverbinding wordt terugverdiend via tolheffing, wordt er gewerkt 
met verlegde btw en dus btw-aftrek in hoofde van Lantis.”
1. Kan de minister de btw-constructie voor de Oosterweelverbinding duiden? Wat zijn 
daarin de elementen? 
2. Is dit het resultaat van de ontvangen ruling van de federale administratie? Zo ja:
a) Kan de minister de desbtreffende ruling bezorgen? 
b) Wat zijn de elementen die deel uitmaken van de ruling?
c) Hoe groot is bijgevolg de btw-aftrek in hoofde van Lantis? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 667 van 9 februari 2024
van PETER VAN ROMPUY
1. De elementen daarin zijn de volgende:
•voor het recht op aftrek een rechtstreekse en onmiddellijke samenhang vereist is 
tussen de goederen en diensten verstrekt aan de belastingplichtige en de 
(toekomstige) belaste handelingen;
•de vennootschap die haar voornemen kenbaar heeft gemaakt om een aanvang te 
maken met een economische activiteit die tot belastbare handelingen zal leiden, 
de hoedanigheid van btw-belastingplichtige heeft met recht op aftrek; 
•de btw geheven van uitgaven gedaan in het kader van een economische 
belastbare activiteit onmiddellijk aftrekbaar is van zodra aan de hand van 
objectieve gegevens het voornemen om een economische activiteit te starten 
vaststaat. De uitgaven dienen dus hun oorzaak uitsluitend te vinden in de 
geplande economische activiteit; 
•indien de belastingplichtige nadien wegens omstandigheden buiten zijn wil de 
goederen en diensten nooit gebruikt voor het verrichten van belaste handelingen, 
blijft het aftrek toch verworven (zie tevens Hof van Beroep Gent 7 maart 2006, 
de memorie van toelichting van 31 juli 2018 rond de  optionele belasting van 
onroerende goederen die door omstandigheden buiten de wil van een 
belastingplichtige zijn blijven leegstaan). Inderdaad, behoudens fraude of 
misbruik, kan de hoedanigheid van btw-belastingplichtige niet met terugwerkende 
kracht worden ontnomen. 
Lantis heeft als opdracht de coördinatie, de financiering, de realisatie, het beheer en 
de exploitatie van verkeersinfrastructuur in de Antwerpse regio met het  oog op het 
bevorderen van de mobiliteit en het verbeteren van de leefbaarheid en de 
(verkeers)veiligheid. Het voornaamste project is de realisatie van de 
Oosterweelverbinding en de exploitatie met tol van de Scheldekruisingen in de 
Antwerpse regio. Het maatschappelijk doel van Lantis en  de gemaakte kosten gelinkt 
aan de diverse mobiliteitsprojecten ondersteunen de intentie van Lantis om – wanneer 
de voorwaarden daartoe vervuld zijn – uitgaande btw-belaste handelingen te 
verrichten: “de financiering, de realisatie, het beheer en de exploitatie van 
verkeersinfrastructuur in de Antwerpse  regio met het oog op het bevorderen van de 
mobiliteit”. 
Belangrijk is dat in onderhavig geval ook kan worden aangetoond dat Lantis btw-
belastbare handelingen zal stellen die uiteindelijk recht op aftrek verlenen. Met andere 
woorden, er moet afdoende aangetoond worden dat de intentie bestaat om 
opbrengsten uit tolheffingen en parkeerrechten (voor P&R gebouwen) te bekomen. 
Dit kan onder andere worden aangetoond door bv. de aard van de gebouwen, het 
beheer en de exploitatie ervan en dit alles eventueel gestaafd via interne/externe 
documenten en/of commerciële documenten (indien deze laatste al beschikbaar zijn). 
In het geval van Lantis zijn er bv. presentaties  beschikbaar over het Financieel Model 
gelinkt aan de Oosterweelverbinding en het Business Model gelinkt aan de P&R 
gebouwen.
2. Niet van toepassing. Zie ook het antwoord op schriftelijke vraag nr. 580.
