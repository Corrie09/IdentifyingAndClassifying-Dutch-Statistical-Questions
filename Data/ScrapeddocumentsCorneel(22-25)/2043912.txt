title: Begeleidingsvoertuigen uitzonderlijk vervoer - Mogelijke wijziging regulering
thema: Mobiliteit en Verkeer
pdf link: https://docs.vlaamsparlement.be/pfile?id=2043912
thema link: https://www.vlaamsparlement.be/parlementaire-documenten/schriftelijke-vragen/1799125
SCHRIFTELIJKE VRAAG
nr. 576
van ANNICK DE RIDDER
datum: 29 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Begeleidingsvoertuigen uitzonderlijk vervoer  -  Mogelijke wijziging regulering
Het vervoer van buitenmaatse ondeelbare stukken, uitzonderlijk vervoer genoemd, is 
onderworpen aan een reeks wettelijke vereisten. Een van de vereisten is de begeleiding 
van bepaalde van die transporten door personenvoertuigen, met aan boord erkende 
begeleiders voor uitzonderlijk vervoer. Wallonië heeft een ontwerp opgesteld dat een 
ingrijpende wijziging met zich meebrengt op vlak van de vereiste kenmerken van deze 
begeleidingsvoertuigen en dat de kosten voor de begeleidingsondernemingen significant 
zal doen stijgen. 
Met uitzondering van de kleur van het voertuig en de signalisatie op het voertuig, zijn er 
tot op heden geen specificaties voorzien voor de begeleidingsvoertuigen. Het nieuwe 
Waalse ontwerp voorziet nu in een minimumhoogte van 1 meter en 75 centimeter en een 
minimumlengte van 2 meter en 50 centimeter voor de betrokken voertuigen.
Aangezien het nieuwe wetsontwerp een ingrijpende wijziging met zich meebrengt voor de 
begeleidingsondernemingen, heb ik de volgende vragen aan de minister.
1. Is de minister bezig met een wijziging voor het uitzonderlijk vervoer in Vlaanderen? 
Zo ja, welke wijzigingen staan er op til en wanneer zullen die worden voorgelegd aan 
het Vlaams Parlement? Waarom is een dergelijke wijziging nodig? Betreft het een 
vertaling van Europese wetgeving? Welke grote problematieken stellen zich bij de 
huidige wetgeving om deze bijkomende specificaties op te leggen aan de sector? 
2. Kan de minister bevestigen dat deze wijziging niet van toepassing zal zijn op het 
huidige wagenpark of dat er minstens in een overgangstermijn zal worden voorzien? 
Kan de minister bevestigen dat het niet de bedoeling is de private bedrijven nodeloos 
op kosten te jagen? 
3. Heeft de minister zicht op het wagenpark van de begeleidingsondernemingen? Over 
hoeveel voertuigen gaat het? Wat zijn momenteel de gemiddelde afmetingen van het 
wagenpark? Wat is de gemiddelde leeftijd van het wagenpark? 
4. Heeft de minister zicht op de gemiddelde extra kostprijs die deze aangescherpte 
regulering met zich mee zal brengen voor begeleidingsondernemingen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 576 van 29 januari 2024
van ANNICK DE RIDDER
1. Mijn administratie brengt momenteel in kaart hoe een toekomstige herwerking van de 
regelgeving inzake ‘bijzonder wegtransport’ er kan uitzien. Bijzonder wegtransport is 
de verzamelnaam voor elke vorm van transport die niet beantwoordt aan de reguliere 
regelgeving qua massa’s en afmetingen. 
Er bestaat vandaag al een decreet bijzonder wegtransport, dat drie delen bevat:
- de transporten in overtreding, wat in de omgang het aslastendecreet genoemd 
wordt;
- het proefproject langere en zwaardere voertuigen;
- uitzonderlijk transport.
Dit decreet werd gepubliceerd op 3/05/2013, voor de 6e staatshervorming, en gaat 
dus uit van de toenmalige bevoegdheidsverdeling. Voor de bevoegdheden die 
geregionaliseerd werden, is de wettelijke grondslag te vinden in federale wetten. 
Er wordt overwogen om de wettelijke of decretale grondslag voor bijzonder 
wegtransport in één duidelijke tekst te bundelen. Voorbereidingen hiervoor zijn 
momenteel lopende. De teksten die vandaag van toepassing zijn, zijn nog gebaseerd 
op de periode voor de laatste staatshervorming waardoor de leesbaarheid niet optimaal 
is. Er is nog niet bepaald welke wijzigingen zullen aangebracht worden aan de 
wetgeving. Er is geen specifieke Europese wetgeving m.b.t. uitzonderlijk vervoer. 
2. Er is in Vlaanderen nog niet bepaald welke wijzigingen in de Vlaamse wetgeving zullen 
opgenomen worden.  
3. AWV heeft geen zicht op het wagenpark van de begeleidingsondernemingen. 
4. Zie hierboven. Aangezien er nog niet beslist is of en welke wijzigingen in Vlaanderen 
zullen worden ingevoerd en AWV ook geen zicht heeft op het wagenpark van de 
begeleidingsondernemingen, hebben we ook geen zicht op een mogelijke gemiddelde 
extra kostprijs.
