title: Openbare verkoop vastgoed - Tarief registratiebelasting beroepsverkopers
thema: Financiën
pdf link: https://docs.vlaamsparlement.be/pfile?id=2024047
thema link: https://www.vlaamsparlement.be/parlementaire-documenten/schriftelijke-vragen/1784659
SCHRIFTELIJKE VRAAG
nr. 87
van STEVEN COENEGRACHTS
datum: 5 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Openbare verkoop vastgoed  -  Tarief registratiebelasting beroepsverkopers
Het verlaagde tarief van de registratiebelasting naar rato van 4% voor beroepsverkopers 
geldt overeenkomstig artikel 2.9.4.2.4. van de Vlaamse Codex Fiscaliteit (VCF) alleen voor 
verkopen uit de hand. Aankopen door beroepsverkopers op openbare verkopen zijn dus 
aan het gewone tarief naar rato van 12% onderworpen, tenzij ze er zeker van zijn dat ze 
de panden binnen een termijn van 2 jaar kunnen wederverkopen met toepassing van een 
ander gunstregime. Een verkoop met biedingen onder gesloten omslag en toewijzing in 
een besloten zitting, bijvoorbeeld door een gemeente, is geen openbare verkoop en kan 
dus wel gebeuren tegen het verminderde tarief.
De ratio legis van de uitsluiting is om de concurrentie bij de openbare verkoop niet te 
verstoren. Ondertussen kan een particulier voor aankoop van een enige, eigen woning een 
verlaagd tarief van 3% genieten en, in geval van ingrijpende energetische renovatie, zelfs 
van 1%. In die gevallen is er geen sprake meer van oneerlijke concurrentie.
Het gevolg is dat professionele spelers minder geïnteresseerd zijn in de aankoop van het 
veelal verouderde woningpatrimonium via de openbare verkoop. Zij durven immers niet 
altijd het financiële risico te nemen. Nochtans moet ons verouderd woningpatrimonium aan 
een snel tempo herbouwd, gerenoveerd of gesaneerd worden. Het is van algemeen belang 
dat in een gerechtelijke openbare verkoop op beslag of na faillissement een correcte prijs 
wordt verkregen en dus met zoveel mogelijk potentiële kopers die meebieden.
1. Acht de minister het aangewezen om het verlaagde tarief registratiebelasting naar rato 
van 4% van toepassing op beroepsverkopers bij verkopen uit de hand, uit te breiden 
naar openbare verkopen? Graag een verdere toelichting bij het antwoord.
2. Graag een overzicht van het aantal openbare verkopen verricht ten aanzien van 
beroepsverkopers, telkens opgelijst per provincie en voor de jaren 2021, 2022, 2023.
Graag een overzicht van de inkomsten op de geïnde registratiebelastingen via de 
openbare verkopen aan beroepsverkopers, telkens opgelijst per provincie en voor de 
jaren 2021, 2022, 2023.
3. Graag een overzicht van het aantal openbare verkopen verricht ten aanzien van 
particulieren, telkens opgelijst per provincie en voor de jaren 2021, 2022, 2023.
4. Graag een overzicht van de inkomsten op de geïnde registratiebelastingen via de 
openbare verkopen aan particulieren, telkens opgelijst per provincie en voor de jaren 
2021, 2022, 2023.
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 87 van 5 december 2023
van STEVEN COENEGRACHTS
Het tarief van 4% bij aankoop door een handelaar in onroerende goederen, 
overeenkomstig artikel 2.9.4.2.4 van de Vlaamse Codex Fiscaliteit (hierna VCF), is al sinds 
de invoering van dit verlaagde tarief (door het Wetboek der Registratie-, Hypotheek- en 
Griffierechten) in 1940 beperkt tot verkopen uit de hand.
Het doel van de wetgever bij de beperking van het verlaagd tarief tot verkopen uit de hand 
was, zoals u ook stelt in uw vraag, het niet verstoren van de mededinging bij de openbare 
verkoop. Maar, niettegenstaande de lange traditie, is sinds de invoering in 1940 de 
maatschappij uiteraard grondig veranderd (bv. openbare verkopen zijn dankzij Biddit heel 
toegankelijk geworden) en zit ook het verkooprecht in een heel ander kleedje, met o.a. 
zeer lage tarieven voor de aankoop van de enige eigen woning. 
De facto hebben we het verlaagd tarief van 4% voor beroepskopers de voorbije decennia 
vooral gebruikt als een vorm van administratieve vereenvoudiging. Bij een professioneel 
vastgoedspeler mag je er immers per definitie vanuit gaan dat die aangekochte onroerende 
goederen vrij snel terug tracht te verkopen, veelal binnen een termijn van 2 jaar, waardoor 
de zgn. 3/5’de teruggaveregeling kan gebruikt worden.  
Aangezien ook bij een openbare aankoop van een beroepskoper kan verwacht worden dat 
hij wederverkoopt binnen de twee jaar en zo in aanmerking komt voor een teruggave, heb 
ik dan ook begrip voor uw voorstel. Een uitbreiding van het verlaagd tarief van 4% tot de 
openbare verkopen zou dan ook voor dit segment een administratieve vereenvoudiging 
impliceren.
Helaas beschikt de Vlaamse Belastingdienst niet  over afzonderlijke gegevens betreffende 
openbare verkopen, wat betekent dat er best nog wat bijkomend onderzoek nodig is om 
de impact van de door u gevraagde uitbreiding na te gaan. Een eventuele decreetswijziging 
zou dan desgevallend in de volgende legislatuur kunnen voorgesteld worden.
