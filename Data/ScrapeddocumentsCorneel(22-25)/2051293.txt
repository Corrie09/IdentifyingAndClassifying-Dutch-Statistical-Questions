title: Import landbouwproducten uit Oekraïne - Opschorting tarieven
thema: Buitenlands beleid
Landbouw
Oekraïnecrisis
Visserij
pdf link: https://docs.vlaamsparlement.be/pfile?id=2051293
thema link: https://www.vlaamsparlement.be/parlementaire-documenten/schriftelijke-vragen/1806617
SCHRIFTELIJKE VRAAG
nr. 148
van KARL VANLOUWE
datum: 27 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Import landbouwproducten uit Oekraïne  -  Opschorting tarieven
Na twee jaar oorlog tussen Oekraïne en Rusland beslisten de Europese lidstaten op 21 
februari 2024 om de opschorting van de importtarieven en -quota voor producten uit 
Oekraïne met een jaar te verlengen tot juni 2025.
Het voorstel van de Europese Commissie kon volgens diplomatieke bronnen rekenen op 
een ‘brede steun’ onder de lidstaten, met uitzondering van de buurlanden van Oekraïne. 
In Polen bijvoorbeeld blokkeren landbouwers de grens met Oekraïne uit onvrede met de 
massale instroom van producten uit het land, die de prijzen op lokale markten naar 
beneden duwt. 
Om tegemoet te komen aan hun bekommernissen, bouwde de Commissie wel een aantal 
flankerende maatregelen in. Zo introduceerde men een algemeen vrijwaringsmechanisme 
voor alle landbouwproducten zodat de Commissie snel kan ingrijpen als er zich 
marktstoornissen zouden voordoen. Daarnaast komt er ook een rem op de invoer van 
gevogelte, eieren en suiker en wordt de tariefvrije import geplafonneerd tot de gemiddelde 
import van 2022 en 2023. Als de import boven dat plafond stijgt, kan de Commissie 
opnieuw tarieven toepassen.
Europese landbouworganisaties zijn echter niet tevreden met de verlenging en stellen dat 
“de economische duurzaamheid van de sectoren pluimveevlees, eieren, suiker, graan en 
honing in de EU in gevaar komt”. Hoewel de tarieven zijn opgeschort bij de start van de 
oorlog, is de import vanuit Oekraïne stabiel gebleven: in 2023 bedroeg de import van 
Oekraïne naar de EU 24,3 miljard euro terwijl voor de oorlog in 2021 die import al lag op 
24 miljard euro. Toch moet volgens de economische logica iemand baat verliezen bij het 
weghalen van de importtarieven.
1. Wat zijn de bemerkingen van de minister bij het verlengen van de opschorting van de 
importtarieven op Oekraïense producten?
2. Is er al een analyse gemaakt voor de EU van wat de impact is van de opschorting voor 
landbouwers en consumenten?
3. Zijn er export- en importcijfers beschikbaar van handel tussen Vlaanderen en Oekraïne 
en welk effect heeft de opschorting van de importtarieven gehad op de cijfers voor 
Vlaanderen?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 148 van 27 februari 2024
van KARL VANLOUWE
1. Graag stip ik in eerste instantie aan dat het hier gaat over een voorstel voor een 
tijdelijke verlenging, van één jaar, van de autonome handelsmaatregelen voor veertig 
landbouwproducten uit Oekraïne. 
Vanuit Vlaanderen is er weinig rechtstreekse invoer vanuit Oekraïne maar blijven we 
een sterke aandacht hebben voor de invoer van pluimvee en eieren. Mede dankzij de 
uitbreiding van het vrijwaringsmechanisme, konden ook wij het voorstel van de 
Commissie steunen. Deze uitbreiding van vrijwaringsmechanismes verzekert immers 
dat de negatieve impact voor de EU en Vlaanderen beperkt blijft. Belangrijk ter zake, 
blijft het aspect dat de maatregelen door de Commissie van dichtbij gemonitord moeten 
blijven.
Ook op Belgisch niveau zal de nodige steun gegeven worden aan de voorstellen van de 
Commissie.
2. Maandelijks wordt door de Europese Commissie een overzicht publiek beschikbaar 
gesteld van de invoer van alle landbouwproducten die vrijgesteld zijn van de 
tariefcontingenten. 
Bijkomstig worden er regelmatig, om de twee maanden, ook uitgebreidere 
monitoringsrapporten door de Commissie opgemaakt, zoals vastgelegd in art. 4, lid 2, 
van Verordening (EU) 2023/1077 inzake tijdelijke handelsliberaliseringsmaatregelen 
voor Oekraïense producten. In deze rapporten wordt een meer gedetailleerde analyse 
verschaft van de meest belangrijke producten. Deze monitoring toont volgens de 
Europese Commissie op het eerste zicht geen bewijs van negatieve effecten op de 
markten van de Unie.
3. Op dit ogenblik zijn er nog geen indicaties dat de import van Oekraïense 
landbouwproducten, met specifieke aandacht voor pluimvee en eieren, een invloed 
hebben op Vlaanderen. Ook de toegenomen import van kool- en raapzaad zou geen 
merkbare effecten op de Vlaamse marktsituatie met zich meebrengen.
De exportcijfers van handel tussen Vlaanderen en Oekraïne in de jaren 2022 en 2023 
bedragen als volgt:
•In 2022 liep de Vlaamse afzet in Oekraïne 34,57% terug tot een jaaruitvoer van 
417,53 miljoen euro. In de ranglijst met exportmarkten voor Vlaanderen nam 
Oekraïne de 70e positie in, met een aandeel van 0,087% in de Vlaamse 
totaaluitvoer.
•In 2023 (periode van januari tot en met november 2023) exporteerde Vlaanderen 
voor 489,56 miljoen euro naar Oekraïne. Dat was 30,34% hoger dan in 2022 tot en 
met november. Tussentijds kwam Oekraïne daarmee terecht op de 62e plaats in de 
ranglijst van exportmarkten, met een aandeel van 0,12% in de Vlaamse jaaruitvoer 
tot en met november van 2023.
De importcijfers van handel tussen Vlaanderen en Oekraïne in de jaren 2022 en 2023 
bedragen als volgt:
•In 2022 liep de Vlaamse jaarinvoer uit Oekraïne 12,01% terug tot 556,90 miljoen 
euro. Onder de leverancierslanden voor Vlaanderen nam Oekraïne daarmee de 56e 
positie in, met 0,11% van de Vlaamse wereldwijde totaalimport achter de naam.
•In 2023 (periode van januari tot en met november 2023) importeerde Vlaanderen 
voor 467,16 miljoen euro. Dat was 4,44% minder dan in 2022 tot en met november. 
Tussentijds kwam Oekraïne daarmee terecht op de 55e plaats in de ranglijst van 
leverancierslanden, met een aandeel van 0,12% in de Vlaamse jaarinvoer tot en 
met november van 2023.
De tabel hieronder bevat verder import en -exportcijfers tussen Vlaanderen en Oekraïne 
sinds 2018.
Bron: INR/NBB; verwerking FIT
In januari 2016 trad het Deep and Comprehensive Free Trade Area (DCFTA) in werking, 
hierna aangegeven als “het Associatieverdrag”. Op het merendeel van de 
landbouwproducten, geïmporteerd uit Oekraïne heeft het Associatieverdrag al komaf 
gemaakt met importtarieven, met nultarieven al meteen vanaf dag één in 2016 of via 
een gefaseerde tariefreductie (tot uiterlijk 2026). Voor agroproducten die niet of niet 
meteen werden vrijgemaakt, bepaalde het Associatieverdrag tariefcontingenten (Tariff 
Rate Quota of TRQ’s) of golden er voor een bepaalde periode 
vrijwaringsmaatregelen  (bijvoorbeeld op tarwe, maïs, raapzaad en zonnebloempitten).
Vanaf juni 2022 traden bovendien een reeks Autonomous Trade Measures (ATM’s) in 
werking, waarmee de EU de goederenhandel met Oekraïne (maar vooral toch de export 
vanuit Oekraïne richting de EU-lidstaten) verder wilde liberaliseren. Dat zou gebeuren 
via nog meer ingrijpende tariefconcessies boven op die, bepaald in het oorspronkelijke 
Associatieverdrag, via de afvoering van tariefcontingenten én van 
vrijwaringsmaatregelen op bepaalde “gevoelige” agroproducten. 
In het voorstel van verordening van 31 januari 2024 heeft de Commissie die 
versoepelende maatregelen verlengd, waardoor ze, mits de uitbreiding van 
vrijwaringsmechanismes zoals vermeld in mijn antwoord op deelvraag 1, doorgaan tot 
juni 2025. Het is echter cruciaal om er op te wijzen dat dit voorstel van verordening op 
dit ogenblik (14/3/2023) nog voorligt voor inter-institutioneel overleg tussen het 
Europees Parlement en de Europese Raad, aangezien er vanuit het Europees Parlement 
enkele voorstellen tot wijziging werden aangebracht.
Hieronder volgt het verloop van de Vlaamse invoer doorheen de jaren én de diverse 
liberaliseringsfases van onze handel met Oekraïne. De data lopen van 2015, het jaar 
voorafgaand aan de inwerkingtreding van het Europese Associatieverdrag met Oekraïne,   
tot november 2023.In € miljoen Uitvoer Var in % Invoer Var in % Handelsbalans
2018 507,20 496,71 10,50
2019 520,66 +2,65% 544,74 +9,67% -24,08
2020 496,16 -4,71% 480,68 -11,76% 15,48
2021 638,14 +28,62% 632,91 +31,67% 5,22
2022 417,53 -34,57% 556,90 -12,01% -139,37
2023 
(jan-nov)489,56 +30,34% 467,16 -4,44% 22,40
De onderstaande lijst bevat 20 douanecodes, waaronder de meeste landbouw- en 
agrovoedingsproducten worden gevangen en waarvan sprake in het voorstel van 
verordening van 31 januari 2024. Om de data overzichtelijk te houden, werden de 
invoerdata geaggregeerd tot een 2-cijferig niveau (“hoofdstukken”). Samen geven die 
een vrij volledig beeld van de agroproducten in kwestie. 
Bron: INR/NBB; verwerking FIT
Onderstaande tabel geeft de Vlaamse invoer uit Oekraïne voor de periode januari tot 
november in euro weer. Sinds de opschorting van de importtarieven voor 
landbouwproducten (vanaf 2022) uit Oekraïne stel ik vast dat de waarde van de Vlaamse 
agro-invoer uit betrokken land voor bijna alle producten is teruggevallen in 2022 en 
2023. Enkel de invoer van kool- en raapzaad nam toe in 2023, met daarnaast ook nog 
een toename voor wat betreft tabak en koffie, thee en specerijen. Deze laatste twee 
categorieën zijn echter beperkt in totale invoerwaarde.

Bron: INR/NBB; verwerking FIT
Daarenboven moet men er rekening mee houden dat in 2022 de wereldprijs van tal van 
de producten die Vlaanderen uit Oekraïne importeert hun piek bereikten en in 2023 weer 
sterk daalden (om en bij de 40% voor koolzaad- en zonnebloemolie en 20 à 25% voor 
mais en tarwe). In het geval van gelijkblijvende importvolumes, waar geen algemeen 
zicht op is, zou dat teruggelopen invoerwaarden met zich meebrengen, wat duidelijk 
ook gebeurde in 2023. Enkel voor "zaden etc.", in casu koolzaad, was dat niet het geval 
en steeg de invoerwaarde los van de in 2023 "normaliserende” wereldprijs, gezien het 
toegenomen importvolume.
Tijdens de eerste elf maanden van 2023 waren drie specifieke producten goed voor 354 
miljoen euro aan invoer uit Oekraïne en zo voor 96% van de totale Vlaamse agro-invoer 
van agroproducten uit het land. Het ging daarbij om de volgende douanecodes:
•12051090: kool- en raapzaad met een laag gehalte aan erucazuur "dat een vaste 
olie oplevert met een gehalte aan erucazuur van < 2 gewichtspercenten en een vast 
bestanddeel met een gehalte aan glucosinolaten van < 30 micromol per gram", ook 
indien gebroken (met uitzondering van dat voor zaaidoeleinden);
•10059000: maïs (met uitzondering van zaaigoed);
•12059000: kool- en raapzaad met een hoog gehalte aan erucazuur "dat een vaste 
olie oplevert met een gehalte aan erucazuur van >= 2 gewichtspercenten en een 
vast bestanddeel met een gehalte aan glucosinolaten van >= 30 micromol per 
gram", ook indien gebroken.

