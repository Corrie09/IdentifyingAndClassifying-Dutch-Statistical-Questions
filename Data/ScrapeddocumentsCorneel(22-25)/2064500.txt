title: VDAB - Leertijd
thema: Werk
pdf link: https://docs.vlaamsparlement.be/pfile?id=2064500
thema link: https://www.vlaamsparlement.be/parlementaire-documenten/schriftelijke-vragen/1823504
SCHRIFTELIJKE VRAAG
nr. 381
van ROBRECHT BOTHUYNE
datum: 25 april 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
VDAB  -  Leertijd
Via de leertijd kan een jongere tussen 15 en 25 jaar een opleiding volgen gedurende 4 
dagen per week in een bedrijf. Eén dag per week krijgt de jongere les in een 
opleidingscentrum van Syntra. 
Gemiddeld duren de opleidingen 3 jaar.
Op die manier kan men een beroep leren letterlijk met hoofd en handen. Maandelijks krijgt 
de jongere een vergoeding voor het geleverde werk. 
De leertijd is evenwel een uitdovend project. Vanaf schooljaar 2021-2022 is dat ingebed 
in het stelsel van duaal leren. 2024-2025 is aldus het laatste schooljaar voor leertijd. 
1. Hoeveel jongeren volgden in schooljaar 2023-2024 een traject genaamd leertijd? 
Graag totaalaantal en opdeling naar:
a) unieke jongeren;
b) provincie;
c) gender;
d) leeftijdscategorie;
e) scholingsgraad; 
f) migratie-achtergrond.
2. Welke opleiding binnen een bedrijf volgden die jongeren uit subvraag 1? Graag 
overzicht en opdeling naar:
a) provincie van opleiding;
b) aard van het bedrijf/sector.
3. Op het einde van het gelopen schooljaar worden attesten uitgereikt. 
Welke attesten werden afgeleverd in schooljaar 2022-2023? Graag een overzicht.
4. Hoe evalueert de minister die cijfers, wetende dat dit een uitdoofscenario is?
5. Hoeveel werkingsmiddelen reserveert VDAB voor de leertijd? Graag bedrag voor 
(school)jaar 2023 
6. Wat is het vooropgestelde budget voor het (school)jaar 2024-2025?
7. Hoeveel personeelsleden van VDAB zijn actief binnen de leertijd?  Graag totaalaantal 
voltijdsequivalenten (vte’s) per (school)jaar.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 381 van 25 april 2024
van ROBRECHT BOTHUYNE
1. De leertijd is een opleidingsvorm binnen het stelsel van leren en werken.  De Vlaamse 
Regering heeft beslist dit stelsel uit te faseren en vanaf schooljaar 2021/2022 gradueel 
te laten overgaan naar duaal leren. Laatste schooljaar dat leertijd kan worden 
georganiseerd, zal inderdaad 2024/2025 zijn.
Voor het door de Vlaamse volksvertegenwoordiger gevraagde schooljaar zijn dit de 
aantallen:
a) Unieke jongeren:
In schooljaar 2023/2024 werden 323 inschrijvingen van jongeren geregistreerd (op 
basis van minimaal 1 aanwezigheid in de lessen).
b) Provincie:
Bij de gegevensregistratie in de diverse applicaties wordt de notie ‘provincie’ niet 
gehanteerd; vermits de werkgebieden van de SYNTRA vzw’s grotendeels 
overeenkomen met de provincie-omschrijvingen, worden die cijfers weergegeven:
SYNTRA VZW Schooljaar 2023/2024
Antwerpen/Vlaams-Brabant 54
Brussel 16
PXL (Limburg) 84
Midden-Vlaanderen 105
West 64
TOTAAL 323
c) Gender:
GESLACHT Schooljaar 2023/2024
M 213
V 110
TOTAAL 323
d) Leeftijdscategorie:
We geven de procentuele verdeling:
LEEFTIJSCATEGORIE Schooljaar 2023/2024
<15j 0.39%
15j 5.20%
16j 11.17%
17j 26.82%
18j 20.39%
19j 15.35%
20-24j 20.69%
TOTAAL 100.00%
e) Scholingsgraad:
In de bij VDAB beschikbare applicaties zitten geen gegevens omtrent de 
scholingsgraad van de leerlingen. Op vraag van VDAB heeft SYNTRUM vzw volgende 
gegevens aangeleverd:
ONDERWIJSVORM Schooljaar 2023/2024
ASO 3%
KSO 6%
BSO 53%
TSO 34%
GSO 4%
TOTAAL 100%
Laatst gevolgde jaar in secundair onderwijs Schooljaar 2023/2024
2 4%
3 34%
4 26%
5 26%
6 7%
7 2%
TOTAAL 100%
f) Migratie-achtergrond:
In de applicaties, waarover VDAB voor de leertijd beschikt, is de enige notie, die 
kan verwijzen naar een migratieachtergrond, deze van de nationaliteit van de 
leerling. We geven de procentuele verdeling:
NATIONALITEIT Schooljaar 2023-2024
Afghanistan 0.20%
België 95.32%
Bulgarije 0.10%
Duitsland 0.20%
Georgië 0.10%
Hongarije 0.20%
Irak 0.29%
Kosovo 0.20%
Nederland 1.46%
Oekraine 0.20%
Pakistan 0.20%
Palestina 0.59%
Polen 0.20%
Portugal 0.10%
Rusland 0.10%
Somalië 0.20%
Syrië 0.39%
TOTAAL 100.00%
2. Leerlingen in de leertijd volgen 4 dagen per week praktijkopleiding in een bedrijf en 1 
dag per week theoretische vorming in een SYNTRA-lesplaats. Leerlingen volgen 
cursussen beroepstechnische vorming in hetzelfde beroep als wat ze op hun werkplek 
(die voor het betreffende beroep erkend is) aanleren.
a) Provincie van opleiding:
Zoals eerder aangegeven, bestaat er in de bij VDAB beschikbare applicaties geen 
notie ‘provincie”. We geven hier dus opnieuw de verdeling op basis van de 
(lesvolging in de) SYNTRA vzw’s:
SYNTRA VZW Schooljaar 2023/2024
Antwerpen/Vlaams-Brabant 54
Brussel 16
PXL (Limburg) 84
Midden-Vlaanderen 105
West 64
TOTAAL 323
b) Aard van het bedrijf/sector:
VDAB beschikt zelf niet over de gegevens omtrent de overeenkomsten alternerende 
opleiding van de leerlingen in de leertijd. Vermits in de leertijd de lesvolging altijd 
het beroep van de overeenkomst van de leerlingen volgt, kunnen de gegevens 
hieruit afgeleid worden. We geven hieronder de procentuele verdeling over de 
sectoren (op basis van de sectorindeling uit de applicatie):
SECTOR Schooljaar 2023-2024
Administratie en onthaal 5.73%
Bouw en hout 21.88%
Dieren 2.08%
Elektriciteit 1.56%
Groen 1.04%
Horeca 4.17%
Informatica 7.29%
Personenverzorging 21.35%
Technologie voor medische diagnostiek 7.81%
Verkoop en marketing 9.90%
Voeding 2.08%
Voertuigen en metaal 15.10%
TOTAAL 100.00%
3. In de leertijd kunnen leerlingen voor de beroepsgerichte vorming certificaten (voor 
een opleiding) en getuigschriften leertijd (voor een opleidingstraject) behalen. Voor de 
algemene vorming kunnen (in combinatie met minimaal 1 certificaat) getuigschriften 
van de 2de graad, studiegetuigschriften van het 2de jaar van de 3de graad en 
diploma’s secundair onderwijs behaald worden. In schooljaar 2022/2023 werden 
volgende attesten afgeleverd:
ATTEST Schooljaar 2022/2023
Certificaat 203
Getuigschrift leertijd 157
Getuigschrift van de 2de graad 25
Studiegetuigschrift van het 2de jaar van de 3de 
graad93
Diploma secundair onderwijs 81
TOTAAL 559
4. Zoals de Vlaamse volksvertegenwoordiger aangeeft, zit de leertijd (en bij uitbreiding 
het hele stelsel van leren en werken) in een uitdoofscenario: vanaf schooljaar 
2021/2022 worden opleidingen in het stelsel van leren en werken geschrapt ten 
voordele van nieuwe opleidingen duaal leren. Voor schooljaar 2021/2022 was het 
aantal schrappingen nog vrij beperkt; vanaf schooljaar 2022/2023 was het aantal 
schrappingen veel groter. Ook voor het lopende schooljaar 2023/2024 (dat het 
voorlaatste schooljaar is dat leertijd kan worden aangeboden) werd opnieuw een groot 
aantal opleidingen geschrapt; bovendien konden alleen leerlingen nog instappen, die 
de eindtermen van de 2de graad behaald hadden. Bijkomend had de Raad van Bestuur 
van VDAB reeds eerder beslist dat meerjarige trajecten niet meer konden opgestart 
worden ingeval leerlingen hun traject niet meer zouden kunnen afwerken binnen de 
uitdoofperiode. De instroom van nieuwe leerlingen is voor het lopende schooljaar dan 
ook zo goed als stilgevallen. Voor volgend schooljaar volgt nog een aantal 
schrappingen van opleidingen. Het opleidingsaanbod in de leertijd zal dan ook enkel 
nog laatste jaren van een zeer beperkt aantal opleidingen omvatten. Gezien de 
bijkomende toelatingsvoorwaarde dat in schooljaar 2024-2025 nieuwe instappers 
minimaal de eindtermen van het 2de jaar van de 3de graad behaald hebben, wordt 
verwacht dat er (op hoge uitzonderingen na) geen instroom van nieuwe leerlingen 
meer zal zijn in dat schooljaar.
De snelheid van inkanteling van leren en werken naar duaal leren is niet bij alle 
SYNTRA vzw’s dezelfde (geweest): sommige hebben zo lang mogelijk hun leertijd-
aanbod aangehouden, andere hebben ervoor gekozen om de inkanteling naar duaal 
leren zo snel mogelijk door te voeren. Markantste voorbeeld van dit laatste is SYNTRA-
Brussel, waar volgend schooljaar al geen leertijd-opleidingen meer zullen worden 
aangeboden.
Wat de vragen omtrent gender, leeftijd, scholingsgraad en migratieachtergrond 
betreft, is er volgens de betrokken diensten bij VDAB geen echt relevant verschil met 
voorgaande jaren.
De verdeling per sector is - logischerwijze - grotendeels afhankelijk van de al dan niet 
geschrapte opleidingen. Het dalend aantal leerlingen speelt hier natuurlijk ook een rol. 
De sectoren Cultuur en podiumkunsten en Transport en logistiek zijn ten opzichte van 
vorig jaar volledig verdwenen, andere (Bouw en hout, Personenverzorging en 
Voertuigen en metaal) blijven verhoudingsgewijs stabiel of stijgen zelfs licht.
Voor vorig schooljaar konden we (op basis van gegevens vanuit SYNTRUM vzw, de 
koepelorganisatie van de SYNTRA vzw’s) al constateren dat de daling van de 
leerlingenaantallen in de leertijd voor het eerst meer dan gecompenseerd werd door 
de stijging van het aantal leerlingen in het duale aanbod van de SYNTRA vzw’s. Ik geef 
tot slot nog mee dat voor schooljaar 2023/2024 het inschrijvingsaantal in duale 
opleidingen dit van de leertijd ruim overvleugelt.
5. De leertijd-subsidies voor de SYNTRA vzw’s worden niet per schooljaar, maar per 
kalenderjaar toegekend op basis van de tijdens het voorgaande schooljaar 
gerealiseerde cursistenaantallen en cursistenuren.
Voor het jaar 2023 betaalde VDAB € 3.409.556 aan middelen voor de leertijd uit.
6. Voor kalenderjaar 2024 heeft de Raad van Bestuur van VDAB € 2.131.103 aan 
middelen voor de leertijd gereserveerd.
7. 16 VDAB-medewerkers nemen een (deeltijdse) rol op om als regisseur de leertijd te 
organiseren, te monitoren, attesten op te maken, enz.
De beperkte rol van de bemiddelaars inzake toeleiding en beantwoorden van vragen 
omtrent de leertijd omwille van het krimpende opleidingsaanbod nog verminderd.
De totale personeelsinzet van VDAB voor de leertijd wordt geschat op 2 à 3 bruto VTE 
per schooljaar.
88,4% van de jongeren vindt werk na de leertijd. Het gedeelte jongeren dat geen werk 
heeft na de leertijd (of tussentijds stopt) wordt begeleid door VDAB-bemiddelaars. 
Deze personeelsinzet wordt beschouwd als reguliere dienstverlening naar 
werkzoekenden en werd daarom niet opgenomen in de berekening.
