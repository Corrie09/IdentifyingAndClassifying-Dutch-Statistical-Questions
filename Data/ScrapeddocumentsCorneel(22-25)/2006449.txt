title: Tramstelplaatsen Antwerpen - Capaciteit
thema: Mobiliteit en Verkeer
pdf link: https://docs.vlaamsparlement.be/pfile?id=2006449
thema link: https://www.vlaamsparlement.be/parlementaire-documenten/schriftelijke-vragen/1763500
SCHRIFTELIJKE VRAAG
nr. 1
van IMADE ANNOURI
datum: 26 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Tramstelplaatsen Antwerpen  -  Capaciteit
Voor de zomer debatteerden we over de tramstelplaatscapaciteit in Antwerpen. De noden 
voor uitbreiding zijn groot en de oplossingen lijken nog ver weg. Zeker nu we zien dat de 
denkpiste Lage Weg in Hoboken helemaal verlaten lijkt te zijn.
De minister kondigde voor de zomer aan om in overleg te gaan met de stad Antwerpen en 
De Lijn over de stelplaatsen.
1. a) Heeft dat overleg intussen plaatsgevonden? Welke acties komen eruit voort?
b) Als het overleg nog niet heeft plaatsgevonden: wat is de concrete planning ervoor? 
Welke punten zal de minister op de agenda zetten?
2. Wanneer zal de vergunning van de tramstelplaats in de Jan Van de Wouwerstraat in 
Hoboken verlopen?
a) Zal er een nieuwe vergunning aangevraagd worden? Wanneer?
b) Zal De Lijn de stelplaats in de Jan Van de Wouwerstraat verlaten? Wanneer? 
c) Wat zijn de gevolgen voor het functioneren van het tramnetwerk in Antwerpen?
d) Zal er elders voldoende stelplaatscapaciteit beschikbaar zijn om dat op te vangen? 
Waar?
3. De geplande heraanleg van de Antwerpsesteenweg in Hoboken brengt de 
bereikbaarheid van de stelplaats in de Jan Van de Wouwerstraat in het gedrang.
a) Wanneer al de heraanleg starten?
b) Welke afspraken zijn er gemaakt tussen de stad Antwerpen en De Lijn?
c) Zal de stelplaats bereikbaar blijven tijdens de werken? Zo niet, in welke oplossing 
wordt er voorzien voor het stallen van de trams?
4. Welke renovatiewerken zijn er nodig aan Punt Aan De Lijn? Graag een overzicht van 
de nodige werken, de kostprijs en de al vastgelegde budgetten. Wanneer zullen die 
werken plaatsvinden?
5. Wanneer zal De Lijn de alternatieve stelplaatsstudie opleveren?
6. Zal de minister deze legislatuur nog budgetten reserveren voor de stelplaatsen in 
Antwerpen, behalve de reguliere budgetten voor onderhoud en werking?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 1 van 26 september 2023
van IMADE ANNOURI
1. a) De Lijn heeft overleg gehad met de stad Antwerpen, waar de noden en voorkeuren 
van De Lijn zijn toegelicht. Op basis van dit gesprek zullen zowel De Lijn als de 
stad bepaalde zaken verder bekijken (bv. informatie rond potentieel beschikbare 
gronden).
b) Niet van toepassing, aangezien het overleg heeft plaatsgevonden.
2. a) De vergunning is van onbepaalde duur. Er moet geen nieuwe vergunning 
aangevraagd worden.
b) De Lijn gaat deze stelplaats enkel verlaten als er voldoende capaciteit gerealiseerd 
is op een andere locatie die zorgt voor een vlotte bediening in het zuiden van 
Antwerpen.
c) Er zijn op dit moment geen gevolgen.
d) De Lijn is hierover in overleg met de stad Antwerpen.
3. a) De start van de werken in de Antwerpsesteenweg is momenteel gepland voor 
midden 2024. 
 
b) De vernieuwing van de Antwerpsesteenweg realiseert De Lijn in samenwerking 
met de stad Antwerpen en Waterlink NV. De samenwerkingsovereenkomst die de 
concrete afspraken formaliseert, wordt eerstdaags door de partijen goedgekeurd.  
 
c) De stelplaats zal altijd bereikbaar zijn. Dit is een voorwaarde om de werken te 
mogen uitvoeren.
  
4. In 2023 zullen nog werken aanvatten voor de gedeeltelijke vernieuwing van de 
spoorinfrastructuur op deze stelplaats. Daarnaast wordt op zeer korte termijn een 
opdracht gegund om de perimeterbeveiliging te verbeteren (poorten, afsluitingen).
De spoorwerken werden gegund voor 3 190 000 euro. De perimeterbeveiliging zal 
gegund worden voor 215 000 euro.
5. De Lijn is in overleg met de stad over mogelijke locaties.
6. In het GIP zijn budgetten opgenomen voor o.a. studieopdrachten voor 
tramstelplaatsen en de verwerving van grond. De realisatie van de stelplaatsen zelf 
zal vermoedelijk via PPS-overeenkomsten gebeuren.
