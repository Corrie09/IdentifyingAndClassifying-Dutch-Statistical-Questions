title: Vlaamse Woonlening - Betalingsuitstel
thema: Wonen
pdf link: https://docs.vlaamsparlement.be/pfile?id=2064685
thema link: https://www.vlaamsparlement.be/parlementaire-documenten/schriftelijke-vragen/1825847
SCHRIFTELIJKE VRAAG
nr. 276
van GUY D'HAESELEER
datum: 3 mei 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Vlaamse Woonlening  -  Betalingsuitstel
De Vlaamse woonlening is een voordelig woonkrediet voor wie een bescheiden inkomen 
heeft en toch een eigen woning wil kopen in het Vlaamse Gewest. De lening kan worden 
afgesloten voor de aankoop van een woning of appartement, het behoud van een woning 
of appartement na bijvoorbeeld een echtscheiding en ook voor werken, uit te voeren aan 
een woning of appartement. 
In uitzonderlijke gevallen kan de ontlener een uitstel van betaling vragen voor maximaal 
6 maanden, dat eventueel nog eens verlengd kan worden met 3 maanden na een 
gemotiveerd verzoek van de ontlener.
1. Hoeveel aanvragen voor de Vlaamse woonlening waren er in 2023 bij het Vlaams 
Woningfonds (VWF)? Hoeveel aanvragen tot het opnieuw opnemen van een deel van 
het kapitaal waren er in 2023? Hoeveel bijleningen werden er aangevraagd in 2023?
2. Hoeveel aanvragen tot betalingsuitstel zijn er in totaal in 2023 ontvangen bij het 
Vlaams Woningfonds?
3. Hoeveel aanvragen zijn er toegekend? Hoeveel zijn er nog in behandeling? Hoeveel 
aanvragen werden er in totaal geannuleerd? Graag een overzicht, opgesplitst per reden 
van annulatie.
4. Hoeveel van de aanvragen tot betalingsuitstel waren van personen die al 
betalingsachterstand hadden?
5. Is de betalingsachterstand op de Vlaamse woonlening in 2023 nog verder 
toegenomen? 
6. Hoeveel verzekeringen gewaarborgd inkomen werden er in 2023 afgesloten?
7. Welke nieuwe of bijkomende conclusies trekt de minister uit de evolutie van de cijfers 
als antwoord op bovenstaande vragen?
MATTHIAS DIEPENDALE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 276 van 3 mei 2024
van GUY D’HAESELEER
1. In 2023 werden 7.549 aanvragen gedaan tot het verkrijgen van een bijzondere sociale 
lening, 283 aanvragen voor de wederopname van de lening en 249 aanvragen om 
bijkomend te lenen. Voor die laatste groep gaat het om mensen die voor werken nood 
hebben aan bijkomende middelen en die reeds een kredietakte hebben afgesloten met 
het Vlaams Woningfonds.
2. Deze gegevens worden niet bijgehouden door het Vlaams Woningfonds.
3. In totaal werd er 1.068 keer betalingsuitstel toegekend. Over de aanvragen tot 
betalingsuitstel wordt er geen informatie bijgehouden.
4. Er werd betalingsuitstel toegekend aan 135 personen die al een betalingsachterstand 
hadden.
5. Het totale bedrag aan achterstallige betalingen einde 2023 bedraagt 8.936.411 euro die 
verspreid zijn over 1.380 leningen. Het totale bedrag van deze achterstallige betalingen 
ten opzichte van het totaal uitstaand bedrag van alle leningen beloopt 0,11%. 
In 2023 werd de portefeuille van de VMSW en het VWF samengevoegd waardoor het 
moeilijk is om conclusies uit de evolutie uit te trekken. Maar in het algemeen kan worden 
meegegeven dat de betalingsachterstand in de afbetaling van de bijzondere sociale 
leningen stabiel is en eerder een dalende trend vertoont.
6. Er werden 6.861 verzekeringen gewaarborgd wonen afgesloten in 2023.
7. Op basis van de gegevens uit het activiteitenverslag 2023 van het Vlaams Woningfonds, 
en zoals ook reeds aangegeven in mijn antwoord op vraag 5, kan worden opgemaakt 
dat de betalingsachterstand van de leningen die worden toegekend door het Vlaams 
Woningfonds stabiel is en een licht dalende trend vertoont. In die zin kan worden 
vastgesteld dat de opvolging van de probleemdossiers door het VWF op een goede 
manier wordt uitgevoerd en dat er naar de sociale ontleners toe voldoende rekening 
wordt gehouden met de precaire situatie waarin ze zich bevinden door bepaalde 
faciliteiten aan te bieden op vlak van de terugbetaling van de lening.
