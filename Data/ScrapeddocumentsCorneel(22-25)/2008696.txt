title: Agentschap voor Hoger Onderwijs, Volwassenenonderwijs, Kwalificaties en Studietoelagen (AHOVOKS) - Ondersteuning thuiswerkend personeel
thema: Onderwijs en Vorming
Vlaamse administratie
pdf link: https://docs.vlaamsparlement.be/pfile?id=2008696
thema link: https://www.vlaamsparlement.be/parlementaire-documenten/schriftelijke-vragen/1773416
CHRIFTELIJKE VRAAG
nr. 73
van BRECHT WARNEZ
datum: 19 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Agentschap voor Hoger Onderwijs, Volwassenenonderwijs, Kwalificaties en Studietoelagen 
(AHOVOKS)  -  Ondersteuning thuiswerkend personeel
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de Omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …).
De ondersteuning werd bij Besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tussenkomst in het 
internetabonnement via een derdebetalersregeling. 
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij de 
Agentschap voor Hoger Onderwijs, Volwassenenonderwijs, Kwalificaties en 
Studietoelagen:
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)?
a) Hoeveel ambtenaren hebben de thuiswerkvergoeding voor internet genoten? 
Hoeveel hebben andere financiële vergoedingen genoten? Graag absolute 
aantallen en procentuele aantallen.
b) Welk budget werd daarvoor gereserveerd? Graag een overzicht voor de afgelopen 
drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Welk budget werd daarvoor gereserveerd? Graag een overzicht voor de afgelopen 
drie jaar.
b) Hoeveel ambtenaren hebben de afgelopen jaren van die initiatieven genoten? 
Graag een overzicht van de afgelopen drie jaar.
3. Indien bij het Agentschap voor Hoger Onderwijs, Volwassenenonderwijs, Kwalificaties 
en Studietoelagen nog geen maatregelen genomen zijn zoals in vraag 1, zijn er dan 
extra initiatieven gepland? Graag met vermelding van motivatie alsook van timing en 
budget.
4. Indien bij de Agentschap voor Hoger Onderwijs, Volwassenenonderwijs, Kwalificaties 
en Studietoelagen nog geen initiatieven genomen zijn over materiële ondersteuning 
zoals in vraag 2, zijn er dan extra initiatieven gepland? Graag met vermelding van 
motivatie alsook timing en budget.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 73 van 19 oktober 2023
van BRECHT WARNEZ
1. Alle personeelsleden van het Agentschap voor Hoger Onderwijs, 
Volwassenenonderwijs, Kwalificaties en Studietoelagen ontvangen een vergoeding 
voor internet van 20 EUR per maand. De voorbije drie jaar bedroeg dit op jaarbasis: 
50.220 EUR in 2020, 58.040 EUR en in 2021 en 56.960 EUR in 2022.
2. In het najaar van 2020 werkten alle personeelsleden omwille van de COVID-pandemie 
van thuis uit. Om dit te faciliteren konden alle personeelsleden van AHOVOKS eenmalig 
een thuiswerkuitrusting aanvragen. In 2020 gingen 244 personeelsleden van 
AHOVOKS in op het aanbod voor specifiek thuiswerkmateriaal. Het aanbod bestond uit 
meerdere items ergonomisch kantoormateriaal waaruit de personeelsleden zelf een 
selectie konden maken (bureaustoel, zit-sta tafel, klavier, muizen, laptophouders, …). 
In 2020 kwam dit neer op een kost van 67.698 EUR. Bijkomend is er in de periode 
2020-heden nog voor 50.740 EUR bijkomende materiaal voor de thuiswerkplek 
(docking, scherm) ter beschikking gesteld. 
3. Nvt
4. Nvt
