title: Wateroverlast Demerbekken - Draaiboek voor lokale besturen
thema: Natuur en Milieu
pdf link: https://docs.vlaamsparlement.be/pfile?id=2033126
thema link: https://www.vlaamsparlement.be/parlementaire-documenten/schriftelijke-vragen/1793558
SCHRIFTELIJKE VRAAG
nr. 235
van SUZY WOUTERS
datum: 11 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Wateroverlast Demerbekken  -  Draaiboek voor lokale besturen
In juli 2021 werd het Demerbekken geconfronteerd met zeer zware wateroverlast en -
schade.
In het antwoord op mijn schriftelijke vraag nr. 1263 van 26 juli 2021 stelde de Vlaamse 
minister van Omgeving dat de gouverneurs van de provincies Vlaams-Brabant en Limburg, 
in samenspraak met enerzijds de lokale besturen van de getroffen gemeenten en 
anderzijds de betrokken Vlaamse waterbeheerders, naar aanleiding van de hogervermelde 
overstromingsproblemen van midden juli 2021, voor het Demerbekken een grondige 
evaluatie van die overstromingen zouden maken.
Die evaluatie resulteerde in een evaluatiedocument dat op 25 januari 2022 werd 
goedgekeurd door het Demerbekkenbestuur, alsook in een provinciaal 
noodplanningsrapport dat op de provinciale veiligheidscel van 21 december 2021 werd 
goedgekeurd.
Een van de essentiële conclusies uit voormelde documenten was dat het onvoldoende 
duidelijk was welke concrete acties lokale besturen in het Demerbekken kunnen/moeten 
ondernemen bij voorspelde wateroverlast, alsook wie waarvoor verantwoordelijk is. Nog 
meer verontrustend is de bevinding dat die gemeenten vaak ook niet weten welke 
waterbeheerders voor welke waterlopen instaan, hoe/wanneer die te bereiken zijn en op 
welke manier zij kunnen bijdragen in een dergelijke situatie.
Beide provinciegouverneurs stelden dan ook expliciet dat er voor het Demerbekken 
hoogdringend nood is aan een praktisch(e) draaiboek/checklist met daarin de acties die 
lokale besturen moeten ondernemen in geval van voorspelde wateroverlast, met in annex 
een oplijsting van alle nuttige contactgegevens in geval van watersnood. Op die manier 
weten de lokale besturen in het Demerbekken snel wat er van hen verwacht wordt, alsook 
waar zij terecht kunnen voor ondersteuning bij voorspellingen van noodweer.
1. Is de minister intussen al op de hoogte van de aanbeveling van de gouverneurs van 
Vlaams-Brabant en Limburg om voor het Demerbekken een hogerbeschreven 
draaiboek/checklist op te stellen?
2. Bestaat dergelijk draaiboek/checklist al voor het Demerbekken? Zo ja, waar kunnen 
de lokale besturen uit het Demerbekken, de waterbeheerders en de lokale 
hulpdiensten dat document consulteren? Zo niet, waarom werd tot op heden nog geen 
gevolg gegeven aan die aanbeveling en is de minister bereid om voor het opstellen en 
verspreiden van dergelijk document een voortrekkersrol/coördinerende rol op zich te 
nemen?
3. Is er in de andere belangrijke bekkens in Vlaanderen, inzonderheid in de bekkens die 
recent nog getroffen werden door zware wateroverlast zoals het Dender- en 
IJzerbekken, ook nood aan dergelijk draaiboek/checklist ten behoeve van de lokale 
besturen in die bekkens? Zo ja, zal de minister ook voor die bekkens het initiatief 
nemen voor het opstellen van dergelijk draaiboek/checklist?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 235 van 11 januari 2024
van SUZY WOUTERS
1. Het klopt dat de crisisdiensten van de gouverneurs van Vlaams-Brabant en Limburg na 
de overstromingen van juli 2021 een evaluatierapport hebben opgemaakt. De 
waterbeheerders zoals de VMM werden geraadpleegd bij de opmaak van deze 
evaluatierapporten. In Vlaams-Brabant werd het verslag van de provinciale 
veiligheidscel met het evaluatierapport wateroverlast bezorgd aan de leden van de 
veiligheidscel, aan de burgemeesters, noodplanningscoördinatoren en de 
waterbeheerders op 24/12/2021. In Limburg werd de provinciale evaluatie met de 
betrokken actoren en diensten over crisisaanpak, infrastructurele pijnpunten en 
verbeterpunten in augustus 2021 opgestart en in oktober 2021 afgerond. De evaluatie 
werd op 3 december 2021 besproken op de provinciale veiligheidscel.
2. Door de crisisdiensten van de gouverneurs van Vlaams-Brabant en Limburg werd in 
samenwerking met de waterbeheerders werk gemaakt van de aanbevelingen in het 
evaluatierapport. 
Zo werd voor Vlaams-Brabant op 24/02/2022 het draaiboek wateroverlast voor het 
eerst voorgesteld tijdens een online overlegmoment rond noodplanning, waarvoor 
zowel de burgemeesters als de noodplanningscoördinatoren een uitnodiging ontvingen. 
Het verslag met presentatie en het draaiboek werd op 07/03/2022 bezorgd aan de 
noodplanningscoördinatoren zodat zij hier zelf mee aan de slag konden gaan om een 
draaiboek/BNIP (bijzonder nood- en interventieplan) op te stellen voor de eigen 
gemeente. Op 14 en 21/06/2022 werd een vorming ‘waterbeheer ontmoet crisisbeheer’ 
georganiseerd en werden de gemeenten opnieuw aangemoedigd om een draaiboek 
wateroverlast op te maken. Het BNIP Water – Wateroverlast werd door de provinciale 
veiligheidscel van 26/10/2022 goedgekeurd en is beschikbaar in het nationaal 
veiligheidsportaal (ICMS). 
In Limburg werd het BNIP Demerbekken goedgekeurd op het provinciaal 
veiligheidsoverleg van 16/12/2022. Dit plan werd opgemaakt door de dienst 
Noodplanning en Crisisbeheer Limburg in samenwerking met de provinciale directie 
omgeving waterbeheer, de VMM, de betrokken gemeenten en interventiediensten. In 
de eerste maanden van 2023 werden de noodplanningscoördinatoren van de betrokken 
gemeenten van het Demerbekken uitgenodigd voor een gedetailleerde uiteenzetting 
hierover. Het BNIP Demerbekken zet in op een betere alarmering, 
gemeentegrensoverschrijdende aanpak van wateroverlast en hechtere netwerkvorming 
van alle betrokken actoren. Ook het BNIP Demerbekken is beschikbaar via het nationaal 
veiligheidsportaal (ICMS).
3. In alle provincies werd werk gemaakt van een BNIP Wateroverlast of actieplannen 
wateroverlast. Voor de provincies Antwerpen, Limburg en Vlaams Brabant werd het 
BNIP afgerond. In Oost-Vlaanderen is het BNIP in een ver gevorderd stadium. In de 
provincie West-Vlaanderen werden reeds actiekaarten wateroverlast opgemaakt en zal 
in een volgende fase een BNIP opgemaakt worden.
