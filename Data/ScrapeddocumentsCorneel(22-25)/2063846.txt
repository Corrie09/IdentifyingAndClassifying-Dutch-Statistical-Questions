title: Pleegzorg - Rechten ouders
thema: Welzijn en Gezin
pdf link: https://docs.vlaamsparlement.be/pfile?id=2063846
thema link: https://www.vlaamsparlement.be/parlementaire-documenten/schriftelijke-vragen/1822735
SCHRIFTELIJKE VRAAG
nr. 343
van SUZY WOUTERS
datum: 24 april 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Pleegzorg  -  Rechten ouders
Kinderen en jongeren die om verschillende redenen niet thuis kunnen/mogen wonen, 
kunnen terecht bij pleegzorg. Daarbij worden ze opgevangen in een pleeggezin. Er wordt 
tijdens deze periode nauw samengewerkt met de ouders en pleegzorgbegeleider. Ouders 
van het kind zelf hebben dan ook een aantal rechten. Zo hebben ze onder meer recht op 
begeleiding, recht op informatie, recht op contact en ook het recht om een klacht in te 
dienen. Pleegzorg is en blijft een vorm van gedeeld ouderschap.
1. Zijn er uitzonderingen bekend waarbij de rechten van ouders niet nageleefd kunnen 
worden? Zo ja, welke en om welke redenen? 
2. Hoe vaak zijn er de laatste drie jaren klachten binnengekomen met betrekking tot het 
niet naleven van de rechten van de ouders? Over welke rechten ging het en welk 
gevolg werd eraan gegeven? Graag een overzicht per jaar. 
3. Welke initiatieven worden genomen om de rechten van ouders te waarborgen? 
4. Gaat de minister extra initiatieven nemen om de werking van pleegzorg te 
optimaliseren en ervoor te zorgen dat elke ouder nauw betrokken wordt bij het 
pleegzorgtraject? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 343 van 24 april 2024
van SUZY WOUTERS
1. Er zijn individuele situaties waarbij bepaalde rechten in conflict kunnen komen met het 
belang van het kind. Zo zal een rechter kunnen beslissen dat er geen recht op contact 
kan zijn wanneer hij op grond van artikel 49 van het decreet integrale jeugdhulp van 
12 juli 2013 een contactverbod als aanvullende voorwaarde oplegt of in het kader van 
een correctionele procedure bv. na feiten van intrafamiliaal geweld. 
Opgroeien heeft geen beeld van alle situaties waarin dergelijke rechten door de rechter 
worden ingeperkt.
2. Klachten m.b.t. het niet naleven van de rechten van ouders kunnen via verschillende 
wegen binnenkomen. Vooreerst zijn er de klachten die bij de diensten voor pleegzorg 
binnenkomen. Ten tweede zijn er de klachten die via het Opgroeipunt binnenkomen. 
Ten slotte zijn er ook nog klachten die bij het Kinderrechtencommissariaat ontvangen 
worden.
Opgroeien heeft geen zicht op de inhoud en de frequentie van voorkomen van de 
klachten die via de diensten voor pleegzorg of via het Kinderrechtencommissariaat 
binnenkomen.  
Voor wat betreft de klachten via het Opgroeipunt beschikken we niet over een 
gedifferentieerde inhoudelijke analyse van de klachten, waaruit we ‘het niet naleven 
van rechten van ouders’ kunnen destilleren.
3. Rond het recht op klachten heeft Opgroeien, gezien de vaststellingen vanuit het 
Opgroeipunt en Zorginspectie, aangestuurd op de ontwikkeling van een eenvormige, 
kwaliteitsvolle klachtenprocedure voor alle diensten voor pleegzorg. De diensten voor 
pleegzorg zijn op dit moment samen met Pleegzorg Vlaanderen vzw volop bezig met 
de ontwikkeling van een dergelijke klachtenprocedure.  
Binnen de pleegzorgdiensten werden er in het verleden globale verbetertrajecten 
gelopen rond het recht op begeleiding. Zo werd er door Opgroeien aangestuurd op de 
ontwikkeling van een methodiek om intensief te werken aan de terugkeer naar huis 
van pleegkinderen in het kader van een perspectiefzoekend traject. Dit traject 
resulteerde in een wetenschappelijk onderbouwde methodiek ‘haalbaar ouderschap’ 
die ondertussen geïmplementeerd wordt binnen alle pleegzorgdiensten en ook ruimer 
dan pleegzorg. 
De diensten voor pleegzorg hebben eveneens een innovatieve methodiek ontwikkeld 
om op een traumasensitieve manier vorm te geven aan contacten tussen een 
pleegkind en zijn/haar ouders. Deze methodiek wordt ondertussen ook breed 
geïmplementeerd binnen de diensten voor pleegzorg. Daarnaast zijn er nog andere 
begeleidingsmethodieken ontwikkeld zoals bv. de methodiek ouderbegeleiding voor 
ouders met kinderen in langdurige pleegzorg.
4. De diensten voor pleegzorg hebben de laatste jaren progressie gemaakt in de kwaliteit 
van de begeleiding, het informeren, het organiseren van contacten en 
klachtenprocedure voor ouders, zoals onder meer blijkt uit de initiatieven opgesomd 
in het antwoord op vraag 3. Illustratief zijn de hoger genoemde initiatieven.
Opgroeien zal niet nalaten om op individueel of op collectief niveau de diensten voor 
pleegzorg aan te sturen in functie van het optimaliseren van het aanbod als blijkt dat 
bepaalde rechten van ouders onvoldoende nageleefd worden. Een aandachtspunt voor 
de volgende jaren is dat er nog meer synergiën moeten komen tussen de diensten 
voor pleegzorg onderling m.b.t. de dienstverlening in het algemeen.
