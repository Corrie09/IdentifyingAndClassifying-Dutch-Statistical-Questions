title: Vervoerregio Antwerpen - Aanpassing bus- en tramnetwerk
thema: Mobiliteit en Verkeer
pdf link: https://docs.vlaamsparlement.be/pfile?id=2009081
thema link: https://www.vlaamsparlement.be/parlementaire-documenten/schriftelijke-vragen/1771525
SCHRIFTELIJKE VRAAG
nr. 86
van ORRY VAN DE WAUWER
datum: 13 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Vervoerregio Antwerpen  -  Aanpassing bus- en tramnetwerk 
In functie van het decreet Basisbereikbaarheid wordt voorzien in aanpassingen aan de 
dienstverlening van De Lijn. Concreet betekent dit dat De Lijn en de verschillende 
vervoerregio’s een nieuw netwerk hebben uitgetekend dat beter aan de actuele 
mobiliteitsnoden voldoet. 
In de vervoerregio Antwerpen werd de eerste fase van de uitrol basisbereikbaarheid voor 
zowel het kernnet als het aanvullend net goedgekeurd tijdens de vervoerregioraad van 13 
februari 2023. Die aanpassingen situeren zich louter op het busnetwerk, aangezien over 
de aanpassing van de tramlijnen vooralsnog een consensus ontbreekt. Binnen deze eerste 
fase werden zes aanpassingen aan het bestaande busnetwerk doorgevoerd vanaf 1 juli 
2023, voornamelijk gesitueerd in Schoten en Linkeroever en de noordelijke Antwerpse 
districten Ekeren, Berendrecht-Zandvliet-Lillo, Merksem. Op de vervoerregioraad van 29 
maart 2023 werd het voorstel van De Lijn voor de uitrol van fase 2 op het aanvullend net 
en kernnet goedgekeurd, deze aanpassingen worden doorgevoerd op 1 januari 2024. 
Graag vraag ik daarover meer informatie voor de vervoerregio Antwerpen.
1. Kan een overzicht gegeven worden van de aanpassingen waarin in de vervoerregio 
Antwerpen voorzien zal worden vanaf 1 januari 2024? Graag een concreet overzicht 
van de buslijnen en hun dienstverlening.
2. Welke buslijnen van het huidige net zullen wegvallen?
3. Welke verbindingen die momenteel door De Lijn worden uitgevoerd, zullen in de 
nieuwe dienstverlening niet langer bediend worden? Welke fysieke verbindingen via 
het reguliere openbaar vervoer zullen met andere woorden wegvallen?
4. Verandering wekt vaak weerstand op.
Hoe zal De Lijn over die aanpassing constructief en breed communiceren? Graag een 
overzicht van de geplande communicatiecampagne. Welke tools en middelen zullen 
daarvoor gebruikt worden?
5. Wat is de verhouding inzake het benodigde aantal chauffeurs en voertuigen tussen de 
huidige dienstverlening van De Lijn en de geplande aanpassing vanaf 1 januari 2024?
6. De nieuwe tekening van het busnetwerk is geënt op de hertekening van het tramnet. 
Die oefening blijft vooralsnog uit.
Kan de minister duiden of er in de hertekening van het busnetwerk hiaten zitten zolang 
het tramnet niet aangepast is? Kan het nieuwe busnetwerk naadloos in alle nodige 
verbindingen voorzien zonder aanpassing van de tramlijnen?
7. Werden nog verdere stappen gezet in de aanpassing van het Antwerpse tramnetwerk 
door de vervoerregio, De Lijn of de administratie van de minister?
8. Hoe worden de aanpassingen van de uitrol basisbereikbaarheid fase 1 van 1 juli 2024 
geëvalueerd?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr.86  van 13 oktober 2023
van ORRY VAN DE WAUWER
1. Zoals beslist in de vervoerregio, waarin alle lokale besturen vertegenwoordigd zijn, 
die mee de nieuwe OV-plannen hebben goedgekeurd, gaat het voor de vervoerregio 
Antwerpen (buiten de start van vervoer op maat in heel de regio) om aanpassingen 
op de buslijnen in Beveren en Zwijndrecht:
Lijn 31 Kieldrecht – Verrebroek – Vrasene – Nieuwkerken – Sint-Niklaas: 
•Rijdt vaker in de spitsuren en blijft tijdens de daluren rijden zoals voorheen. 
•Er is niets gewijzigd aan de reisweg.
Lijn 81 Lokeren – Sint-Niklaas – Westakkers- Beveren – Antwerpen LO:
•Rijdt tussen Sint-Niklaas en Antwerpen en krijgt het nieuwe nummer 821.
•Lijn 821 rijdt niet meer door naar Lokeren. De reizigers kunnen ze nemen 
tijdens de spitsuren op weekdagen.
•Het aanbod op daluren en op zaterdag verdwijnt. 
•Blijft Westakkers bedienen.
Lijn 82 Lokeren – Waasmunster – Sint-Niklaas – Haasdonk – Beveren –
Antwerpen LO:
•Met deze lijn kan je om het half uur tussen Sint-Niklaas en Antwerpen-LO 
reizen op week- en zaterdagen (in plaats van elk uur nu). Op zondag heb je in 
de namiddag extra ritten tussen Lokeren en Antwerpen.
•Rijdt ook steeds door tot Antwerpen-Linkeroever (nu eindigen vele ritten te 
P+R Melsele).
Lijn 83 Kieldrecht – Kallo – Antwerpen-LO:
•Vanaf januari 2024 neem je lijn 83 tijdens de spits elk halfuur en in de daluren 
om het uur. 
•De bus rijdt van Kallo via Beveren Markt naar Beveren Station. Daar hebben 
de reizigers een aansluiting op de treinen van en naar Antwerpen. 
•Lijn 83 rijdt niet meer verder naar P+R Melsele en bedient het traject tussen 
Kieldrecht en Kallo niet meer.
Lijn 84 Kieldrecht – Vrasene - Beveren – Antwerpen-LO:
•Nu rijdt deze lijn maar enkele keren per dag.
•Vanaf januari 2024 gaat deze lijn elk uur rijden.
•Rijdt ook steeds door tot Antwerpen-Linkeroever.
Lijn 85 Moerbeke – Stekene – Sint-Gillis-Waas – Vrasene - Beveren – 
Antwerpen-LO:
•Deze lijn blijft elk uur rijden in de daluren.
•Rijdt ook steeds door tot Antwerpen-Linkeroever (nu eindigen vele ritten te 
P+R Melsele).
•Rijdt ook frequenter naar Stekene en Moerbeke.
Lijn 87 Zwijndrecht – Burcht – Antwerpen-LO:
•Lijn 87 zal elk halfuur rijden in plaats van elk uur. 
•Ze blijft het traject tussen Zwijndrecht, Burcht en Antwerpen-LO bedienen.
2.Lijn 89 Kieldrecht – Kallo – Antwerpen-LO:
•Nu rijdt deze lijn maar twee keer per dag.
•Deze lijn zal niet meer rijden vanaf januari 2024.
3. Alle verbindingen blijven behouden. Van Kallo naar Antwerpen (of Melsele) zullen de 
reizigers wel in Beveren moeten overstappen. Buslijn 89 valt weg (nu twee ritten per 
dag), maar de verbindingen vanuit zowel Kieldrecht als Kallo blijven behouden.
4. Voor fase 2 van het nieuwe net gaat De Lijn gelaagd en gesegmenteerd te werk. De 
functionele communicatie naar reisbegeleiding is midden november gestart. 
Op het terrein krijgen alle geïmpacteerde haltes een informatieaffiche met 
verwijzingen naar waar de juiste reisinformatie terug te vinden is, zowel online 
(routeplanner, halte- en lijnpagina’s, gemeentepagina’s, kaarten …) als telefonisch en 
zowel wat betreft het kernnet en het aanvullend net als het flexvervoer. 
Voor regio’s met belangrijke wijzigingen is er de regiofolder met detailinformatie en 
een kaart. Specifiek voor Antwerpen is er de regiofolder Antwerpen-Waasland, waarin 
de aanpassingen en de vlottere bereikbaarheid van Rechteroever en het Waasland in 
detail worden toegelicht. Deze folder is via tal van kanalen op te vragen en is ook ter 
beschikking in de Lijnwinkels en bij de betreffende gemeentes.
Een bredere campagne rolt uit vanaf begin december en geeft meer duiding en 
toelichting over de principes van het nieuwe net. Hier wordt sterk ingezet op ‘out of 
home’, huis aan huis, ‘dedicated mailings’, socialemediacampagnes, ‘native 
campagnes’ en ‘fieldmarketing’.
5. De aanpassingen zijn zo opgesteld dat ze met hetzelfde aantal bussen kunnen 
uitgevoerd worden als het huidige netwerk. Qua chauffeursaantallen zal ook slechts 
een minieme stijging nodig zijn.
6. Met de aanpassingen van januari 2024 zullen de buslijnen uit Beveren vaker naar 
Antwerpen-Linkeroever doorrijden dan vandaag. Daar kan men de tram nemen (30 
keer per uur in de spits, 24 keer per uur in de dal). In het hertekende tramnet ging 
het om dezelfde aantallen. Op dat vlak is er dus geen verschil. Elders in de regio 
Antwerpen zijn er geen veranderingen in januari 2024. 
7. De situatie is vandaag ongewijzigd. Ik verwijs hiervoor naar uw schriftelijke vraag nr. 
1462 van 19 juni 2023.
8. Dit wordt momenteel voorbereid door De Lijn.
