title: Transport gevaarlijke goederen - Verplichte veiligheidsadviseurs
thema: Economie
Mobiliteit en Verkeer
pdf link: https://docs.vlaamsparlement.be/pfile?id=2023485
thema link: https://www.vlaamsparlement.be/parlementaire-documenten/schriftelijke-vragen/1786766
SCHRIFTELIJKE VRAAG
nr. 373 
van ANNICK DE RIDDER
datum: 8 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Transport gevaarlijke goederen  -  Verplichte veiligheidsadviseurs
Sinds 31 december 1999 moeten alle bedrijven die betrokken zijn bij het vervoer van 
gevaarlijke goederen een veiligheidsadviseur hebben. Die verplichting geldt voor 
vervoerders, bedrijven die betrokken zijn bij het laden, lossen, vullen of verpakken, en 
verladers.
De veiligheidsadviseur moet in het bezit zijn van een diploma dat hij/zij behaald heeft na 
het volgen van een opleiding en het afleggen van een examen. Dat diploma is vijf jaar 
geldig en kan worden verlengd na het slagen voor een herhalingsexamen.
Aangezien het belangrijk is voldoende veiligheidsadviseurs ter beschikking te hebben om 
het transport van die gevaarlijke goederen niet in het gedrang te laten komen, en 
aangezien het vervoer van gevaarlijke goederen sinds de zesde staatshervorming een 
Vlaamse bevoegdheid is, graag de volgende vragen aan de minister.
1. Hoeveel veiligheidsadviseurs zijn er geregistreerd?
2. Hoeveel bedrijven, betrokken bij het vervoer van gevaarlijke goederen, vallen onder 
die verplichting?
3. Hoeveel veiligheidsadviseurs werken er voor een bedrijf betrokken bij het vervoer van 
gevaarlijke goederen?
Deze vraag werd gesteld aan de ministers Lydia Peeters (373), Jo Brouns (113)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 373 van 8 december 2023
van ANNICK DE RIDDER
1. Tot eind december 2023 zijn er 46 veiligheidsadviseurs geregistreerd die in het bezit 
zijn van een diploma dat ze behaald hebben na het volgen van een opleiding en het 
afleggen van een examen/herhalingsexamen in de afgelopen vijf jaar. 
 
2. Het aantal actoren betrokken bij het vervoer van gevaarlijke goederen is moeilijk in 
te schatten. Er zijn verschillende actoren: vervoerders; bedrijven die betrokken zijn 
bij het laden, lossen, vullen of verpakken; verladers … Voor de vervoerders moet 
bijvoorbeeld ook een onderscheid gemaakt worden tussen droge ladingvaart en 
tankvaart. De afgelopen 12 maanden werden er 1284 tankschepen geïnspecteerd die 
geregistreerd staan bij 84 operators.
Naar aanleiding van de zesde staatshervorming dient de lijst geactualiseerd te worden 
met alle Vlaamse bedrijven die betrokken zijn bij het vervoer van gevaarlijke 
goederen over de binnenwateren. De actualisatie is voorzien tegen midden 2024.
3. Eind 2023 werd een verzoek verstuurd aan alle geregistreerde ADN-
veiligheidsadviseurs om zich aan te melden bij het Departement Mobiliteit en 
Openbare Werken en aan te geven voor welke bedrijven ze werken. Er zijn momenteel 
40 ADN-veiligheidsadviseurs die zich hebben aangemeld als veiligheidsadviseurs voor 
een of meerdere bedrijven (in totaal zijn er 57 bedrijven). Dit overzicht zal zeker nog 
aangevuld worden in de komende maanden.
