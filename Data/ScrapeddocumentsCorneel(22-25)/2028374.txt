title: Agrarisch gebied - Ontwikkeling batterijparken
thema: Natuur en Milieu
pdf link: https://docs.vlaamsparlement.be/pfile?id=2028374
thema link: https://www.vlaamsparlement.be/parlementaire-documenten/schriftelijke-vragen/1791668
SCHRIFTELIJKE VRAAG
nr. 209
van STIJN DE ROO
datum: 2 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Agrarisch gebied  -  Ontwikkeling batterijparken
De Vlaamse Codex Ruimtelijke Ordening (VCRO) vermeldt in artikel 4.4.9. (23/02/2017- 
...): “§1. Het vergunningverlenende bestuursorgaan mag bij het verlenen van een 
omgevingsvergunning voor stedenbouwkundige handelingen voor windturbines en 
windturbineparken, alsook voor andere installaties voor de productie van energie of 
energierecuperatie in een gebied dat sorteert onder de voorschriften van een gewestplan, 
afwijken van de bestemmingsvoorschriften, indien het aangevraagde kan worden vergund 
op grond van de voor de vergelijkbare categorie of subcategorie van gebiedsaanduiding 
bepaalde standaardtypebepalingen, vermeld in de bijlage bij het besluit van de Vlaamse 
Regering van 11 april 2008 tot vaststelling van nadere regels met betrekking tot de vorm 
en de inhoud van de ruimtelijke uitvoeringsplannen, zoals de tekst ervan is vastgesteld bij 
het besluit van 11 april 2008.”
De omgevingsvergunningsaanvragen die een afwijking inhouden op basis van artikel 4.4.9. 
van de VCRO, moeten een lokalisatienota te bevatten. De manier waarop zo’n nota 
opgesteld moet worden en de effecten die deze moet bevatten, staan in de omzendbrief 
OMV/2023/1 ‘afwegingskader en randvoorwaarden voor de oprichting van windturbines’. 
De voorschriften van de lokalisatienota zijn volledig geschreven op maat van de oprichting 
en exploitatie van windturbines.
1.
a) Kan een batterijpark met aanhorigheden zoals verharding, technische gebouwen, 
het oprichten van een omheining, vallen onder artikel 4.4.9 van de VCRO?
b) De voorschriften van de lokalisatienota zijn volledig geschreven op maat van de 
oprichting en exploitatie van windturbines. 
Kan daaruit geconcludeerd worden dat de aanvraag voor een batterijpark geen 
onderdeel uitmaakt van de clicheringsregelgeving?
c) Is een batterijpark puur voor energieopslag, een installatie voor de productie van 
hernieuwbare energie of energierecuperatie?
2.
a) Kunnen batterijparken in een agrarisch gebied worden opgericht of zijn ze niet 
verenigbaar?
b) Kunnen batterijparken, gezien hun omvang en inname van grote oppervlaktes, in 
industriegebieden worden geplaatst? 
c) Wordt er door dit soort bedrijven (batterijparken zijn privé-initiatieven met het 
oog op winst) goedkope landbouwgrond aangekocht en ingenomen? Wat is de visie 
van de minister daarop?
3. Welke klasse inrichting is een batterijpark? Wat is de motivatie daarvoor?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 209 van 2 januari 2024
van STIJN DE ROO
1. a) Een batterijpark met aanhorigheden kan als een vorm van energierecuperatie in de 
zin van artikel 4.4.9 VCRO worden beschouwd aangezien de batterijen zorgen voor 
de opslag van stroom. 
De standaardtypebepalingen voor het agrarisch gebied voorzien de mogelijkheid 
voor installaties voor de productie van (hernieuwbare) energie of 
energierecuperatie, zodat in een agrarisch gebied een batterijpark onder strikte 
voorwaarden mogelijk zou kunnen zijn. Logischerwijze kunnen dan enkel de voor 
die installatie noodzakelijke handelingen of constructies. 
Zo moeten de volgende randvoorwaarden gerespecteerd worden: 
-De aangevraagde activiteiten mogen door hun beperkte impact de realisatie van 
de algemene bestemming niet in het gedrang brengen (zie 
standaardtypebepaling agrarisch gebied, aanhef van paragraaf die installaties 
voor energie voorziet).
-De mogelijke effecten van de inplanting ten aanzien van efficiënt bodemgebruik, 
eventuele verstoring van de uitbating en landschappelijke kwaliteiten dienen in 
een lokalisatienota te worden beschreven en geëvalueerd (zie 
standaardtypebepaling agrarisch gebied, laatste punt van de paragraaf die 
installaties voor energie voorziet).
-De aanvraag moet de toets aan de goede ruimtelijke ordening doorstaan (zie 
artikel 4.3.1, §1, 1°, b) VCRO).
In eerste instantie zal dus moeten worden aangetoond dat de landbouwbestemming 
niet in het gedrang wordt gebracht. Of er al dan niet sprake is van een beperkte 
impact is een feitenkwestie die dossier per dossier moet worden beoordeeld. Als 
grote(re) oppervlakten volledig worden ingenomen voor een batterijpark, lijkt de 
voorwaarde dat de ‘aangevraagde activiteiten door hun beperkte impact de 
realisatie van de algemene bestemming niet in het gedrang mogen brengen’ eerder 
problematisch. Net als grootschalige zonnevelden is er bij grotere batterijparken 
immers sprake van een grote ruimte-inname, waardoor van een beperkte impact 
op de (landbouw)bestemming en -bedrijfsvoering geen sprake is. Indien een 
bepaalde locatie geschikt is voor een dergelijke inplanting, is een herbestemming 
via een ruimtelijk uitvoeringsplan (RUP) vereist.
Indien het perceel door de vestiging van een batterijpark niet langer bruikbaar is 
voor de landbouwactiviteiten, dan zal dit – nog los van de beoordeling van de goede 
ruimtelijke ordening – een struikelblok vormen om een vergunning te kunnen 
verlenen.
b) Een aantal algemene principes met betrekking tot de lokalisatienota kunnen afgeleid 
worden uit de omzendbrief (OMV/2023/1) ‘Afwegingskader en randvoorwaarden 
voor de oprichting van windturbines’, uiteraard voor zover deze principes vertaald 
kunnen worden naar een batterijpark. Zo moeten de mogelijke effecten van de 
inplanting ten aanzien van efficiënt bodemgebruik, eventuele verstoring van de 
uitbating en landschappelijke kwaliteiten in een lokalisatienota worden beschreven 
en geëvalueerd. Dat deze omzendbrief zich in het bijzonder toespitst op 
windturbines, betekent niet dat andere vormen van productie van (hernieuwbare) 
energie of energierecuperatie niet toegelaten zijn met toepassing van artikel 4.4.9 
VCRO.
c) Zoals hierboven werd verduidelijkt, kan een batterijpark gezien worden als een 
vorm van energierecuperatie.  
2. a) Zoals onder punt 1. a) werd uiteengezet is het mogelijk om installaties voor 
energierecuperatie in agrarisch gebied te vergunnen met toepassing van artikel 
4.4.9 VCRO, onder voorwaarde dat de algemene bestemming niet in het gedrang 
wordt gebracht, een lokalisatienota wordt toegevoegd en ze de toets van de goede 
ruimtelijke ordening doorstaan. 
b) Krachtens de concordantietabel vermeld in artikel 7.4.13 VCRO worden 
‘industriegebieden’ geconcordeerd naar ‘bedrijvigheid’. Volgens de 
standaardtypebepalingen die gelden voor bedrijvigheid zijn installaties voor het 
opwekken van hernieuwbare energie of energierecuperatie meestal toegelaten 
zodat ook binnen industriegebied artikel 4.4.9 VCRO kan worden toegepast. 
c) Zoals eerder werd verduidelijkt, is een batterijpark in agrarisch gebied enkel 
mogelijk indien de bestemming voor landbouw niet in het gedrang wordt gebracht, 
waardoor deze gronden dus ook niet volledig onttrokken mogen worden van de 
landbouw. 
3. Een batterijpark wordt niet vermeld in de indelingslijst die als bijlage 1 bij het VLAREM 
II is gevoegd. Dit betekent dat er voor het aspect exploitatie geen voorafgaande 
omgevingsvergunning of meldingsakte vereist is. De milieuvoorwaarden voor niet-
ingedeelde inrichtingen of activiteiten vermeld in hoofdstuk 6 van het VLAREM II zijn 
van toepassing. Voor batterijparken zijn in het bijzonder de milieuvoorwaarden van 
hoofdstuk 6.13 relevant.
