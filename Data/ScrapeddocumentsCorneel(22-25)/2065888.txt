title: Nulmeting discriminatie in 38 sectoren - Stand van zaken
thema: Gelijke kansen
Sociale economie
Werk
pdf link: https://docs.vlaamsparlement.be/pfile?id=2065888
thema link: https://www.vlaamsparlement.be/parlementaire-documenten/schriftelijke-vragen/1825961
SCHRIFTELIJKE VRAAG
nr. 421
van MIEKE SCHAUVLIEGE
datum: 6 mei 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Nulmeting discriminatie in 38 sectoren  -  Stand van zaken
Op 20 april 2021 kondigde toenmalig Vlaams minister van Werk Hilde Crevits aan dat 38 
sectoren een nulmeting zullen uitvoeren om discriminatie in hun sector tegen te gaan. De 
nulmeting zou hun een duidelijk zicht geven welk soort discriminatie er aanwezig is en hoe 
groot het probleem is.
Het concrete engagement van elke sector werd als volgt opgenomen in het addendum non-
discriminatie: “Bespreking resultaten nulmeting en overleg binnen de sector met oog op 
ontwerp van een (meer volwaardig) actieplan”.
Met de actie zou “elke sector de resultaten van de risicoanalyse en nulmeting bespreken 
met de sectorale sociale partners. De sector vertaalt deze resultaten naar passende en 
doelgerichte acties. Deze acties worden voorgesteld in een ontwerp van volwaardig 
actieplan. De sector zorgt voor een transparante rapportering over de methodologie en 
resultaten. De rapportering bevat enkel gegevens op geaggregeerd niveau. Dit wil zeggen 
dat de gegevens van de ondernemingen geanonimiseerd werden. De sector dient een 
rapportering van de resultaten van de nulmeting en een ontwerp van actieplan bij het 
Departement WSE in. De sector zorgt ook voor een rapportering. De sector stemt een 
(gezamenlijke) communicatie-werkwijze af met de begeleidingsgroep.”
De nulmeting bestaat uit twee delen. Ten eerste is er de risicoanalyse. Daarbij maken de 
sectoren een inschatting van de vormen van discriminatie die in hun sector te verwachten 
zijn. Zo zal de ene sector meer discriminatie verwachten op basis van geslacht of handicap, 
en de andere dan weer meer op basis van afkomst. Een tweede stap is de nulmeting op 
basis van correspondentietesten. Daarbij worden fictieve cv’s gestuurd naar echte 
vacatures in de sector en wordt getest of de vormen van discriminatie, waarvan de sector 
op basis van de risicoanalyse verwacht dat ze aanwezig zijn, effectief aanwezig zijn. Voor 
het uitvoeren van de nulmeting kunnen sectoren een beroep doen op een externe 
dienstverlener, bijvoorbeeld een studiebureau.
De sectoren gingen een inspanningsverbintenis aan om te zorgen voor een transparante 
rapportering over de methodiek en de resultaten. De sector zou een rapportering van de 
nulmeting (risicoanalyse en correspondentietest) en ontwerp van actieplan indienen bij het 
Departement Werk en Sociale Economie (WSE).
Voor de addenda 2021-2022 – dat is een looptijd van twee jaar – kon elke sector rekenen 
op een bedrag van 85.000 euro. Voor alle 38 sectoren samen kwam dat neer op een bedrag 
van 3,2 miljoen euro. De initiële timing, tweede helft 2022, werd echter niet gehaald en 
de addenda werden in 2023, net zoals de convenanten, met een half jaar verlengd: tot 
einde juni 2023. Voor die verlenging voorzag minister Brouns in een bedrag van 21.250 
euro per sector. Voor alle sectoren samen gaat het over een bedrag van 807.500 euro. 
Daardoor kregen ze dus meer tijd om de nulmeting uit te voeren.
De minister bevestigde in februari 2023 dat alle 38 sectoren een nulmeting uitvoeren, en 
dat de sectoren er na de zomer van 2023 over zouden rapporteren.
In juni 2023 liet minister Brouns aan het parlement weten dat hij met alle sectoren streeft 
naar een gezamenlijke publicatie tegen eind december 2023. De publicatie zou inzicht 
bieden in de aard en de mate van de gevonden discriminaties op een geaggregeerd 
sectoraal niveau, en in het engagement naar concrete acties.
Op 28 maart 2024 kon de minister nog altijd geen duidelijkheid verschaffen over de timing 
van de rapportage. Met andere woorden: de sectoren hebben bijzonder veel tijd genomen 
om de rapportage over de nulmeting voor te bereiden.
1. Kan de minister een stand van zaken geven van de nulmeting per sector? Welke 
sectoren hebben een rapportering van de nulmeting (risicoanalyse en 
correspondentietest) en het ontwerp van actieplan ingediend bij het Departement 
WSE?
2. Welke stappen zal de minister zetten om de correcte naleving van de contractuele 
overeenkomsten uit de sectoraddenda 2021-2022 na te laten leven en de rapportering 
ervan af te dwingen?
3. Het publiekelijk openbaar maken van sectorresultaten is een inspanningsverbintenis.
Zijn er sectoren die weigeren dat hun resultaten publiek worden gemaakt? Is de 
minister bereid om de rapporten alsnog vertrouwelijk ter inzage te leggen voor het 
parlement?
4. De minister beloofde een gezamenlijke publicatie om inzicht te bieden in de aard en 
de mate van de gevonden discriminaties op een geaggregeerd sectoraal niveau, en in 
het engagement naar concrete acties.
Zal de minister, vooraleer de Vlaamse Regering haar ontslag indient bij de voorzitter 
van het Vlaams Parlement, die publicatie overmaken aan het parlement?
5. De addenda waren initieel gebaseerd op het verslag van Baert, Verhaeghe en Lamberts 
waarin een trapsgewijze aanpak werd voorgesteld: nulmeting, actieplan en 
vervolgmeting.
Acht de minister het nuttig om een vervolgmeting op te zetten? Zo ja, door wie kan 
dat het best gebeuren?
6. Welke lessen trekt de minister uit dit moeizame traject dat in het kader van deze 
addenda werd afgelegd?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 421 van 6 mei 2024
van MIEKE SCHAUVLIEGE
1. De gevraagde informatie is terug te vinden in de gezamenlijke publicatie over de 
nulmetingen. Deze is hier terug te vinden: 
https://www.vlaanderen.be/publicaties/rapport-sectorale-nulmeting-
monitoringsoefening-non-discriminatie-2021-2024  
2. Sectoren hebben cfr de sectorconvenantswerking een eindrapport ingediend met 
betrekking tot de uitvoering en realisatie van de addenda. In dit kader hebben zij 
verslag uitgebracht met betrekking tot hun (lopende) monitoringsoefening en 
nulmeting. 
3. Alle 38 sectoren engageerden zich om mee te werken aan de publicatie.
4. Het rapport is openbaar raadpleegbaar, zie vraag 1.
5. Ja. De methodiek houdt opvolgmetingen in.  Uit de gekozen aanpak (cfr zelfregulering) 
en methodiek (cfr een cyclisch proces van nulmeting – actie ondernemen – 
opvolgmetingen) vloeit voort dat de sectoren hiervoor de aangewezen partner zijn.   
6. We hebben tijdens deze legislatuur voor het eerst systemen van zelfregulering 
verkend. Alle sectoren met een sectorconvenant hebben dit engagement opgenomen. 
Dit is een grote stap voorwaarts. De toepassing van een monitoringsoefening, van een 
nulmeting, door sectoren, op deze schaal, was innovatief. De sectoren werden zoveel 
mogelijk ondersteund, o.a. via een monitoringsinstrument, een handleiding ontwikkeld 
door academische experten en door de organisatie van een begeleidingsgroep. 
Innoveren houdt ook leren in. De verscheidenheid van alle sectoren bracht 
methodologische obstakels met zich mee. Dit traject heeft dan ook meer tijd heeft 
gekost dan initieel ingeschat. In september zullen de aangepaste sectorale 
actieplannen afgerond zijn. Een volledige evaluatie kan daarna pas plaatsvinden. 
