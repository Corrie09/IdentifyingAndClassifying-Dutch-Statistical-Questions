title: Aanstelling gastleraars - Stand van zaken
thema: Onderwijs en Vorming
Werk
pdf link: https://docs.vlaamsparlement.be/pfile?id=2077702
thema link: https://www.vlaamsparlement.be/parlementaire-documenten/schriftelijke-vragen/1832993
SCHRIFTELIJKE VRAAG
nr. 16
van LOES VANDROMME
datum: 10 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Aanstelling gastleraars  -  Stand van zaken
Sinds september 2023 is het mogelijk voor scholen om een gastleraar aan te stellen als 
een vacature niet ingevuld raakt. Dat houdt volgens de omzendbrief van 31 augustus 2023 
in dat een school- of centrumbestuur met een bedrijf of organisatie een overeenkomst sluit 
om een werknemer uit het bedrijf of uit de organisatie tijdelijk een lesopdracht in een 
school voor gewoon of buitengewoon secundair onderwijs of in een centrum leren en 
werken (CLW) te laten opnemen. De werknemer is dan tewerkgesteld buiten het reguliere 
statutaire onderwijskader. 
Een gastleraar kan op twee verschillende manieren worden aangesteld:
1. met een dienstverleningsovereenkomst: wie een pedagogisch bekwaamheidsbewijs 
heeft, wordt door een bedrijf of organisatie ter beschikking gesteld voor een 
lesopdracht binnen een school voor een bepaalde periode. Het ministerie van Onderwijs 
betaalt een vergoeding voor de gastleraar aan het bedrijf of de organisatie. De 
gastleraar behoudt in dat geval zijn salaris in zijn bedrijf of organisatie;
2. zonder een dienstverleningsovereenkomst: wie geen pedagogisch 
bekwaamheidsbewijs heeft, wordt aangenomen door het schoolbestuur via een 
arbeidsovereenkomst of huur van diensten. Het schoolbestuur betaalt de vergoeding 
aan de gastleraar.
Het eerste schooljaar waarin het mogelijk was om gastleraars aan te stellen is achter de 
rug.
1. Hoeveel gastleraars waren er aangesteld in het schooljaar 2023-2024? Graag een 
overzicht per provincie en per onderwijsniveau.
2. Hoeveel gastleraars werden aangesteld met een dienstverleningsovereenkomst en 
hoeveel zonder? Graag een overzicht per provincie en per onderwijsniveau.
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 16 van 10 oktober 2024
van LOES VANDROMME
In het basis-, secundair, deeltijds kunst en volwassenenonderwijs stelt de 
onderwijsinstelling de gastleraar aan. Een dienstverleningsovereenkomst afsluiten met een 
bedrijf of een organisatie kan enkel binnen het basis-, secundair en volwassenenonderwijs. 
Onderwijsinstellingen kunnen hiervoor een aanvraag indienen waarbij ze aangeven hoeveel 
uren of lestijden omkadering zij wensen om te zetten naar krediet gastleraren. De 
onderwijsadministratie zorgt dan voor de uitbetaling van het krediet. 
Mijn onderwijsadministratie beschikt niet over de gegevens van de gastleraren zelf en kan 
dus geen informatie geven over het aantal gastleraren dat werd aangesteld in tijdens het 
schooljaar 2023-2024. 
Wel kunt u in de tabel in bijlage lezen hoeveel aanvragen gastleraren (met of zonder 
dienstverleningsovereenkomst scholen voor secundair onderwijs, academies deeltijds 
kunstonderwijs en centra voor volwassenenonderwijs indienden tijdens het afgelopen 
schooljaar 2023-2024, en hoeveel uren op jaarbasis omgezet werden. 
Voor het basisonderwijs ontvingen we geen aanvragen.
BIJLAGE
Overzicht
