title: Departement Mobiliteit en Openbare Werken (MOW) - Beschikbaarheidsvergoedingen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2049180
thema link: https://www.vlaamsparlement.be/parlementaire-documenten/schriftelijke-vragen/1808113
SCHRIFTELIJKE VRAAG
nr. 721
van PETER VAN ROMPUY
datum: 29 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Departement Mobiliteit en Openbare Werken (MOW)  -  Beschikbaarheidsvergoedingen
Ik stel deze vraag in opvolging van schriftelijke vraag nr. 368 van 7 december 2023 over 
de beschikbaarheidsvergoedingen vanuit het Departement Mobiliteit en Openbare 
Werken  
In het antwoord stelt de minister: 
“De som van te betalen beschikbaarheidsvergoedingen zal inderdaad de komende jaren 
evident toenemen, aangezien gerealiseerde projecten hun exploitatiefase ingaan. 
Momenteel bedragen de beschikbaarheidsvergoedingen circa 155 mln. euro/jaar. Dit is 5% 
van het totaalbudget van circa 3 mld. Indien alle projecten zich realiseren zoals voorzien 
op planning, zal in 2031 de som van alle beschikbaarheidsvergoedingen 354 mln. 
bedragen. Het is economisch onjuist om deze bedragen te vergelijken met de budgetten 
van 2023, want ook deze zullen gradueel toenemen. Maar zelfs vanuit deze zeer 
conservatieve benadering zou dit 11.7% van de beschikbare budgetten 
vertegenwoordigen.”
1. Op welk jaar heeft het aangehaalde totaalbudget van 3 miljard euro betrekking?
2. Kan de minister het aangehaalde totaalbudget van 3 miljard euro uitsplitsen? 
a) In investeringskosten en werkingskosten. 
i. Voor de investeringskosten per type investeringskosten. 
ii. Voor de werkingskosten per type werkingskosten. 
b) Per entiteit binnen het Departement Mobiliteit en Openbare Werken. 
Eveneens in investeringskosten en werkingskosten. 
3. Hoe evolueert het aangehaalde totaalbudget van 3 miljard euro de komende tien 
jaren? 
a) Cijfers per jaar.
b) Opdeling in investeringskosten en werkingskosten.  
c) Opdeling per entiteit binnen het Departement Mobiliteit en Openbare Werken.
4. Hoe evalueert de minister die cijfers in het licht van de beschikbaarheidsvergoedingen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 721 van 29 februari 2024
van PETER VAN ROMPUY
1. Het bedrag van 3 miljard euro was het bedrag van het GIP in 2023. Dit bedrag heeft 
dus enkel betrekking op investeringskosten en niet op de werkingskosten. Er dient 
daarbij opgemerkt te worden dat hier ook de eenmalige investeringskosten van Lantis 
zitten in het kader van de Oosterweelwerken. Deze zijn niet recurrent en kunnen het 
jaarlijks investeringskrediet van het beleidsdomein MOW tijdelijk verhogen, zoals bv. 
in 2023 het geval was. Het recurrente investeringskrediet van het beleidsdomein MOW 
ligt jaarlijks rond de 2,2 miljard euro. 
2. a) Gelet op het feit dat de vermelde 3 miljard euro enkel betrekking had op de 
investeringskosten, wordt hieronder een opdeling voorzien in onteigeningen, 
studies en investeringskosten: 
In de investeringskosten zit een bedrag van 185 miljoen euro voor 
beschikbaarheidsvergoedingen.
b) Het budget voor investeringen (geen werkingskosten) was in 2023 als volgt 
verdeeld over de entiteiten van het beleidsdomein MOW:
 

3. De investeringskredieten van het beleidsdomein MOW worden momenteel niet 
geïndexeerd, dus zijn afhankelijk van de beslissingen van de volgende Vlaamse 
Regering(en). Zo werd er deze legislatuur een groeipad voorzien, waardoor er vanaf 
2024 recurrent 230 miljoen euro extra investeringen zijn t.o.v. vorige legislatuur. 
Vanuit constant beleid gaan we voor investeringen uit van ongeveer 2,2 miljard euro 
en een totaalbudget (incl. werking, onderhoud en exploitatie) van 4,8 miljard euro 
(conform begrotingsopmaak 2024). Het klopt inderdaad dat er de komende jaren 
bijkomende middelen voorzien zullen moeten worden om de grote 
infrastructuurprojecten te financieren. Het niet indexeren van de middelen komt 
immers de facto neer op een recurrente reductie a rato van de index.
 
4. De beschikbaarheidsvergoedingen zullen de komende jaren stijgen in functie van de 
oplevering van een aantal grote projecten en zullen steeds een beslag leggen op een 
deel van het investeringsbudget binnen MOW. Er wordt daarbij altijd wel rekening 
gehouden met de percentages en marges die voorzien zijn in het decreet van 22 
maart 2019 houdende een kader voor grote projecten en programma's. Op basis van 
de reeds besliste DBFM-projecten worden de beschikbaarheidsvergoedingen binnen 
10 jaar (in 2034) geraamd op 358,7 miljoen euro.
