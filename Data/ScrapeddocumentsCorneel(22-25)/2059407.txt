title: Molenbeek Puurs-Sint-Amands - Buffers
thema: Natuur en Milieu
pdf link: https://docs.vlaamsparlement.be/pfile?id=2059407
thema link: https://www.vlaamsparlement.be/parlementaire-documenten/schriftelijke-vragen/1812591
SCHRIFTELIJKE VRAAG
nr. 441
van KOEN VAN DEN HEUVEL
datum: 14 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Molenbeek Puurs-Sint-Amands  -  Buffers
Bij de recente en veelvuldige buien van eind december en begin januari was er op een 
aantal plaatsen in Vlaanderen en ook in Puurs-Sint-Amands wateroverlast. In Puurs-Sint-
Amands merken we dat er door de opwaarts geplaatste buffers op de Kleine Molenbeek en 
de Grote Molenbeek, een verbetering is opgetreden voor de zones met wateroverlast 
langsheen de Kleine Molenbeek. Nu merken we dat die hoge waterpeilen langer aanhouden 
en door de vlakke ligging zet het water zich daar dan relatief breed open.
De opwaartse buffers moeten op een gegeven moment gelost worden om zo beschikbaar 
te zijn bij volgende regenbuien. Er is één buffer in het beheer van de provincie Vlaams-
Brabant en één in het beheer van de Vlaamse Milieumaatschappij (VMM).
1. Op welke manier verloopt de sturing van de buffers en het al dan niet lossen ervan? 
Hoe gebeurt de coördinatie daarvan? Is er een samenwerking op dat vlak tussen de 
VMM, de provincie Vlaams-Brabant en de betrokken gemeenten en zo ja, hoe verloopt 
die?
2. Naar welke punten op de waterloop wordt gekeken bij de sturing van de buffers? Houdt 
men daarbij ook rekening met het waterpeil afwaarts?
3. Met welke criteria wordt er rekening gehouden om te bepalen of een buffer al dan niet 
gelost wordt? Bekijkt men alleen het waterpeil of kijkt men ook naar 
omgevingsfactoren zoals de weervoorspellingen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 441 van 14 maart 2024
van KOEN VAN DEN HEUVEL
1. De buffers op de waterlopen van de provincie zijn vrij klein en moeten snel gelost 
worden om een volgende bui te kunnen opvangen en lokale wateroverlast in Merchtem 
te vermijden. Omdat de buffers klein zijn, hebben ze maar een zeer beperkte invloed 
op de waterstanden stroomafwaarts. Niettemin wordt in onderling overleg met de 
provincie bekeken om de bufferbekkens langer gevuld te laten indien de 
weersvoorspellingen het toelaten
2-3.Het gecontroleerde overstromingsgebied op de Grote Molenbeek in Merchtem werkt 
volledig automatisch en wordt gestuurd op basis van het lokale afwaartse peil. Het 
gebied begint pas te vullen als de maximale afvoer (dit is afvoer waarbij er net geen 
kritieke overstromingen optreden) is bereikt. Bij mogelijkse kritieke overstromingen 
wordt het wachtbekken gebruikt om het extra water tijdelijk te bufferen waardoor de 
maximale afvoer niet overschreden wordt. 
Op die manier wordt ernaar gestreefd om de bergingscapaciteit maximaal beschikbaar 
te houden voor de piekafvoer die voor eventuele problemen kan zorgen. Bij lediging 
van het overstromingsgebied kan manueel bijgestuurd worden zodat het gebied langer 
gevuld blijft, als de weersvoorspellingen het toelaten. Er wordt daarbij rekening 
gehouden met alle beschikbare meetpunten op www.waterinfo.be, de 
neerslagvoorspellingen en terreinwaarnemingen.
