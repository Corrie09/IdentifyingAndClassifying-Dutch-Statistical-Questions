title: Kunstendecreet - Subsidies 2024 - Projecten eerste ronde
thema: Cultuur
pdf link: https://docs.vlaamsparlement.be/pfile?id=2027155
thema link: https://www.vlaamsparlement.be/parlementaire-documenten/schriftelijke-vragen/1789343
SCHRIFTELIJKE VRAAG
nr. 88 
van STEPHANIE D'HOSE
datum: 15 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Kunstendecreet  -  Subsidies 2024  -  Projecten eerste ronde
Via het Kunstendecreet worden jaarlijks twee projectenrondes georganiseerd. Voor 
projecten en beurzen die starten in de eerste jaarhelft van het jaar is de indiendatum 15 
september en volgt de beslissing ten laatste tegen 15 januari.
Over de eerste ronde projectsubsidies 2024 heb ik de volgende vragen:
1. Hoeveel van de vooropgestelde middelen voor subsidies voor projecten en beurzen 
worden besteed in deze ronde?
2. Wat de beslissing betreft:
a) Kan de minister in het algemeen toelichten hoe zijn beslissing tot stand is 
gekomen? 
b) Hoeveel dossiers werden ingediend? Hoeveel ervan waren positief binnen budget, 
positief buiten budget en negatief?
c) Werden alle positieve dossiers gehonoreerd? Zo niet, waarom niet? 
d) Waren er negatieve dossiers die alsnog een subsidie toegekend kregen? Kan de 
minister de gehanteerde verdeelsleutel uitgebreid toelichten?
e) Hoe ziet de verdeling van de middelen eruit qua regionale spreiding? Is dat een 
verdedigbare proportie per regio?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 88 van 15 december 2023
van STEPHANIE D'HOSE
1. Voor de beurzen en projectsubsidies 2024 is er een budget voorzien van 
12.973.640,51 euro dat evenwichtig verdeeld wordt over de twee aanvraagrondes.
In de eerste aanvraagronde 2024 (ronde van 15 september 2023) werden voor een 
totaalbedrag van 6.481.933,49 euro subsidies toegekend. Het resterende budget ten 
bedrage van 4.886,77 euro is toegevoegd aan het budget voor de aanvraagronde van 
15 maart 2024.
2. a) Alle dossiers die een positief advies binnen budget kregen zijn gehonoreerd voor 
het geadviseerde bedrag. Met het budget dat na de budgetoefening van de 
commissies overbleef, heb ik bijkomend 2 beursaanvragen en 3 aanvragen voor 
een projectsubsidie ondersteund voor een totaalbedrag van 199.096,01 euro. Het 
betreft allemaal dossiers die een positieve beoordeling kregen van de commissie, 
maar buiten budget werden geplaatst. Het gaat concreet om 1 beursaanvraag die 
ingediend werd bij de commissie Architectuur en Vormgeving, 1 beursaanvraag 
Audiovisuele kunsten, Beeldende Kunst en Fotografie, 1 aanvraag voor een 
projectsubsidie Architectuur en Vormgeving, 1 voor een projectsubsidie Theater 
en 1 voor een projectsubsidie Muziektheater. 
b) Er werden 232 ontvankelijke beursaanvragen ingediend en 287 aanvragen voor 
een projectsubsidie. 74 beursaanvragen kregen een positief advies binnen budget, 
31 aanvragen positief buiten budget en 127 beursaanvragen kregen een negatief 
advies. Bij de projectsubsidies werden er 125 dossiers positief binnen budget 
beoordeeld, 38 dossiers positief buiten budget en 124 dossiers kregen een 
negatieve beoordeling.
c) Alle dossiers met een beoordeling positief binnen budget werden gehonoreerd. Het 
resterende budget voor deze aanvraagronde heb ik benut om 2 beursaanvragen 
en ook 3 projecten met een positief advies buiten budget te ondersteunen, zoals 
toegelicht onder antwoord 2a.
d) Er is geen subsidie toegekend aan dossiers met een negatieve beoordeling.
Voor de budgetverdeling tussen beurzen en projectsubsidies aan het begin van de 
ronde is dezelfde verdeelsleutel van de twee aanvraagrondes 2023 gebruikt. De 
budgetverhoging voor beurzen en projectsubsidies in gevolge de 12,5%-norm van 
het Kunstendecreet voor kortlopende subsidies, is, net als in de vorige rondes, 
prioritair benut voor de projectsubsidies. Een budget ten bedrage van 
4.724.499,80 euro is verdeeld over beurzen en projectsubsidies op basis van de 
beslissingen in de periode 2021 (ronde 1) t.e.m. 2023 (ronde 2). Het bijkomende 
budget ten bedrage van 1.762.320,50 euro is volledig toegewezen aan 
projectsubsidies. De budgetverdeling resulteerde in een beschikbaar budget van 
850.792,15 euro voor beurzen en 5.636.028,10 euro voor projectsubsidies. Deze 
verdeling van het budget over beurzen en projectsubsidies heb ik ook 
aangehouden bij de beslissing.
e) Regionale spreiding van de toegekende subsidies in de eerste aanvraagronde 
2024:
 
Provincie Subsidie €
Antwerpen 1 766 750,61
Brussels Hoofdstedelijk Gewest 2 478 814,92
Limburg 161 264,49
Oost-Vlaanderen 1 531 053,70
Vlaams-Brabant 353 569,56
West-Vlaanderen 168 905,88
Wallonië en buitenland 21 574,33
Totaal 6 481 933,49
De regionale spreiding van de subsidies was geen bijzonder aandachtspunt bij de 
beslissing. Zoals hierboven is verduidelijkt onder antwoord 2c, heb ik bij mijn 
beslissing in grote mate het advies van de beoordelingscommissies gevolgd. 
