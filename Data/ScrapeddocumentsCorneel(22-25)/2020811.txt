title: Buitenlandse arbeidskrachten - Huisvesting
thema: Wonen
pdf link: https://docs.vlaamsparlement.be/pfile?id=2020811
thema link: https://www.vlaamsparlement.be/parlementaire-documenten/schriftelijke-vragen/1783677
SCHRIFTELIJKE VRAAG
nr. 78
van AN MOERENHOUT
datum: 30 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Buitenlandse arbeidskrachten  -  Huisvesting
Op 8 februari keurde het Vlaams Parlement een decreet goed dat een oplossing wil bieden 
voor de tijdelijke huisvesting van arbeidskrachten. Het gebeurt steeds vaker dat groepen 
van arbeidskrachten in Vlaanderen een tijdelijke verblijfplaats hebben door hun job, terwijl 
hun eigenlijke woonplaats elders is. Hun werkgever huisvest hen vaak in woningen die 
daarvoor niet geschikt zijn. Het nieuwe decreet biedt steden en gemeenten concrete 
mogelijkheden om rond deze thematiek een beleid te voeren en creëert verder onder meer 
een rechtsgrond voor afgestemde woningkwaliteitsvereisten.
De lokale besturen krijgen de mogelijkheid om specifieke woningkwaliteitsvereisten te 
laten gelden voor kamerwoningen voor arbeidskrachten. Een werkgever zal een 
vergunning kunnen aanvragen om arbeidskrachten in een kamerwoning te laten 
huisvesten.
In het tijdschrift voor gemeenterecht, volume 3 anno 2023, staat nu een artikel van 
postdoctorandus Tom Vandromme aan de Universiteit Antwerpen over de huisvesting van 
buitenlandse arbeidskrachten. In het artikel wordt kritiek geuit op de kwaliteitsvereisten 
die verschillen volgens het type bewoner. Een onderscheid maken op basis van de bewoner 
van een kamer of woning maakt de regelgeving complex, met moeilijkheden inzake 
kenbaarheid voor de burger en handhaafbaarheid voor de overheid tot gevolg, aldus de 
auteur.
Ook worden er vragen gesteld over de duur van de toegestane afwijkingen over de 
minimale woningkwaliteitsvereisten. Terwijl andere bewonersgroepen zoals studenten en 
seizoensarbeiders niet permanent in hun kamer verblijven, wordt er gesteld dat het voor 
buitenlandse arbeidskrachten ook over jaren kan gaan. “Bijgevolg rijst de vraag of de 
decreetgever het standstillprincipe niet schendt, op basis waarvan het bestaande 
beschermingsniveau niet aanzienlijk verminderd mag worden zonder dwingende reden van 
algemeen belang,” aldus de auteur.
1. Kan de minister de relatie van het afwijkende kwaliteitskader voor arbeidskrachten 
met het standstillprincipe motiveren?
2. Zal het voorstel van decreet of het ontwerp van uitvoeringsbesluit onderzocht worden 
door de afdeling Wetgeving van de Raad van State?
3. De auteur van het artikel stipt aan dat het voorstel van decreet evenmin een 
verplichting oplegt aan de werkgever van buitenlandse arbeidskrachten om in te staan 
voor hun huisvesting. Ook de Vlaamse Wooninspectie pleit in haar jaarverslag van 
2017 voor de verplichting voor de werkgever om in kwaliteitsvolle huisvesting te 
voorzien voor zijn werknemers. Het lijkt de Vlaamse Wooninspectie niet onbillijk dat 
een werkgever die werknemers uit een ander land te werk stelt, ook moet voorzien in 
huisvesting volgens de bestaande normen van de plaats van tewerkstelling, aldus het 
jaarverslag.
Hoe staat de minister tegenover het voorstel om werkgevers te verplichten om 
degelijke huisvesting te zoeken voor hun buitenlandse arbeidskrachten?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 78 van 30 november 2023
van AN MOERENHOUT
1. Bij het standstill-beginsel gaat om het aanhouden van een bepaald beschermingsniveau, 
niet om een verplichting om steeds dezelfde bescherming aan te houden. Integendeel, 
in de rechtspraak wordt bevestigd dat de decreetgever een ruime beleidsmarge heeft 
bij de realisatie van het grondrecht op behoorlijke huisvesting, waardoor het ook logisch 
is dat de overheid het bestaande beschermingsniveau op andere wijzen kan realiseren, 
zolang er maar geen sprake is van een (globale) achteruitgang.
Het afwijkende kwaliteitskader voor arbeidskrachten maakt het mogelijk dat bepaalde 
normen van het reguliere kwaliteitskader worden versoepeld. Zo wordt de minimale 
oppervlakte van kamers vastgelegd op 8m², terwijl dit voor reguliere kamers 12 m² is. 
Het is echter te kort door de bocht om te stellen dat dit een achteruitgang zou zijn van 
het voordien bestaande beschermingsniveau. De meer beperkte minimale oppervlakte 
van de privatieve kamer wordt bijvoorbeeld gecompenseerd door het opleggen van 
bijkomende vereisten wat betreft gemeenschappelijke leefruimtes. Uit bevraging van 
actoren op het terrein was immers gebleken dat arbeidskrachten meer nood hebben aan 
gemeenschappelijke functies zoals ontspanningsruimtes en minder aan privéruimtes.
Daarnaast is het zo dat dit afwijkend kader alleen kan worden toegepast wanneer de 
gemeente, via een verordening, die mogelijkheid heeft voorzien én de eigenaar een 
vergunning heeft aangevraagd. De vergunning kan alléén worden toegekend wanneer 
voor alle kamers een conformiteitsattest werd afgegeven en geldt voor een maximale 
periode van vijf jaar. Bij hernieuwing van de vergunning moet opnieuw een attest 
worden aangevraagd. Voor arbeidskrachten biedt het afwijkend kader dus net een 
belangrijk voordeel, namelijk een proactieve en periodieke controle op de kwaliteit van 
de woning.
2. Het decreet en het uitvoeringsbesluit zijn reeds definitief goedgekeurd. Het decreet is 
niet voorgelegd aan de Raad van State omdat het een voorstel van decreet betrof. Het 
uitvoeringsbesluit is wel voorgelegd, maar de Raad van State heeft de keuze gemaakt 
om geen advies te geven. 
3. De Vlaamse Wooninspectie deed in haar jaarverslag 2017 het voorstel om werkgevers 
te verplichten om in kwaliteitsvolle huisvesting te voorzien voor buitenlandse 
werknemers. Vanuit het woonbeleid worden door en krachtens de Vlaamse Codex 
Wonen van 2021 minimale vereisten inzake woningkwaliteit, veiligheid en gezondheid 
opgelegd die voor alle woningen in het Vlaams Gewest van toepassing zijn. Op de 
huurmarkt is het de verhuurder, of eventueel diegene die de woning terbeschikking 
stelt, die voor het respecteren van deze normen verantwoordelijk is, ongeacht of die 
persoon al dan niet ook de werkgever is. Het beantwoorden van de vraag naar de 
wenselijkheid van een specifieke verplichting voor werkgevers, dient daarbij te worden 
voorgelegd aan de minister voor Werk, die op dit vlak bevoegd is.
