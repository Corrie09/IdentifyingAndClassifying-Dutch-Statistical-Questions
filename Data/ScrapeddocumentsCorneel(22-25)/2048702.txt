title: Projectoproep 'Groene Rand' - Evaluatie en effecten
thema: Brussel en de Vlaamse Rand
pdf link: https://docs.vlaamsparlement.be/pfile?id=2048702
thema link: https://www.vlaamsparlement.be/parlementaire-documenten/schriftelijke-vragen/1806253
SCHRIFTELIJKE VRAAG
nr. 320
van INEZ DE CONINCK
datum: 23 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Projectoproep 'Groene Rand'  -  Evaluatie en effecten
Het groene karakter van de Vlaamse Rand bewaren is een van de basispijlers van het 
strategische beleid dat de minister de afgelopen legislatuur in de steigers heeft gezet. Hij 
heeft via acties rond ‘Vlaamse Rand boomt’ een stevige inspanning geleverd om het aantal 
bomen in de Rand te versterken en al in het verleden bleek een goede samenwerking 
tussen zijn collega-minister van Omgeving en de minister zelf een succesformule te zijn. 
Met middelen uit het Randfonds werd ook de aanschaffing van bijkomende grond voor het 
Kravaalbos mogelijk gemaakt. Net voor het kerstreces zagen we een nieuwe stap in een 
dergelijke samenwerking tot stand komen. De Vlaamse Regering heeft voor het 
winterreces beslist over de toekenning van projectsubsidies Groene Rand aan onder andere 
Vilvoorde en Zaventem in het kader van het openruimtebeleid in het Vlaams Strategisch 
Gebied Brussel (VSGB). Net meer dan 1 miljoen euro vloeit na een projectbeoordeling naar 
goedgekeurde projecten, dankzij inspanningen vanuit ANB en ABB.
Heel dit dossier benadrukt de positieve impact op de leefbaarheid en natuur in de Groene 
Rand rond Brussel, met aandacht voor het totale oppervlak aan nieuwe natuur en 
bosuitbreiding. Dat soort samenwerkingen toont ook aan dat er de afgelopen legislatuur 
niet opgehouden is met investeringen en ondersteuningen van lokale besturen, ook deze 
die strikt genomen niet tot de Vlaamse Rand behoren.
1. Hoe evalueert de minister de projectoproep Groene Rand en de responsgraad van de 
lokale besturen? Kan hij meer toelichting geven bij de concrete projecten die via de 
projectoproep worden ondersteund? Op welke manier werden die projecten 
beoordeeld?
2. Wat zijn de verwachte positieve effecten van de goedgekeurde projecten op de 
leefbaarheid en natuurwaarde in de Groene Rand rond Brussel? Op welke manier wordt 
de opvolging van de totstandkoming van de gekozen projecten verzekerd?
3. Plant de minister aanvullende acties in het laatste jaar van de legislatuur voor het 
bevorderen van de openbaar groen in de Vlaamse Rand?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 320 van 23 februari 2024
van INEZ DE CONINCK
1. De projectoproep ‘Groene Rand’ bestaat sinds 2012 en wordt georganiseerd door het 
Agentschap Natuur en Bos (ANB). In 2020 heb ik beslist om deze subsidielijn mee te 
financieren via het Vlaamse Randfonds. Sindsdien is het een gezamenlijk project van 
ANB en ABB team Vlaamse Rand. Dat resulteerde in de huidige succesformule. Waar 
in de beginjaren de lokale besturen geïnformeerd en gemotiveerd moesten worden 
om een projectvoorstel in te dienen, merken we dat de projectoproep vandaag een 
breed gekend subsidiekanaal is. Daardoor ontvangen we jaarlijks voldoende en 
kwaliteitsvolle projectvoorstellen.
De projecten die ondersteund worden, dragen bij aan de realisatie van toegankelijk 
groen, de realisatie van groene verbindingen tussen de woongebieden en de 
groenpolen. Verbindingen die door natuuraanleg de leefbaarheid in en het groene 
karakter van de Vlaamse Rand versterken. 
De projecten worden beoordeeld op basis van vijf criteria: 
•Het project draagt bij aan de leefbaarheid van de Groene Rand en/of een 
kwaliteitsvolle leefomgeving voor de inwoners van de Groene Rand door een 
verbetering van het aanbod en/of de toegang tot belevingsvolle natuur. 
Bijvoorbeeld door natuuruitbreiding op locaties met een beperkt (toegankelijk) 
aanbod of de realisatie van natuur waar deze inspeelt op een maatschappelijke 
vraag (natuuroplossingen). 
•Het project zorgt voor natuuruitbreiding in de Groene Rand, het herstel en/of een 
verhoging van de natuurwaarde van een gebied – in het bijzonder door de 
aanplanting van bomen en/of bos en de realisatie van natte natuur zoals vallei- 
en moerasgebieden, vochtige graslanden in valleien en veengebieden. 
•Het project heeft een duidelijke inrichtings-, gebruiks-, en beheervisie, ingebed in 
het beleid en de werking van de aanvrager en in relatie met de omgeving. 
Bijvoorbeeld versterking realisatie stadsrand of speelbos, groen- recreatieve 
verbindingen, toegankelijke natuur in sterk verstedelijkt gebied… Het project 
voldoet aan de Harmonisch Park- en Groenbeheerprincipes (duurzaam, 
dynamisch, divers). 
•Er is een groot draagvlak voor het project, met betrokkenheid van partners en 
bevolking. Sterke projecten hebben voldoende aandacht voor het draagvlak van 
het project (overleg met betrokkenen zoals lokale verenigingen, buurtbewoners, 
scholen…) en bevatten een helder communicatieplan (beplantingsmomenten, 
aankondiging via infokanalen, terreinbezoek…).
•De voorgestelde aankoop- en inrichtingsmaatregelen, het bijbehorende 
stappenplan en het financieel plan zijn helder en realistisch onderbouwd en 
begroot. 
2. Alleen al via de inspanningen van 2023 is er een toename van 10,55 hectare nieuwe 
natuur en 1,15 hectare natte natuur in het Vlaams Strategisch Gebied rond Brussel. 
Er wordt 5 hectare bos aangeplant, goed voor bijna 15.800 bomen. De projecten 
krijgen vier jaar om hun plannen uit te voeren (aankoop of inrichting) waarna ze een 
financieel en inhoudelijk verslag moeten indienen en er een terreincontrole door ANB 
volgt. 
Projecttitel Aanvragertotale 
subsidie aantal 
bomen oppervlakte 
nieuwe natuur 
(ha)oppervlakte 
natte 
natuur (ha)
Langevelde-
TerlindenGemeente 
Merchtem € 208.922,00 51 1,36 0,35
Neerdorp Gemeente Beersel € 7.715,00 0 0,26 0,00
Keelveld Stad Vilvoorde € 597.489,75 10444 5,36 0,80
Bremtbos Gemeente Affligem € 50.408,89 4050 2,45 0,00
TroostbosjeGemeente 
Zaventem € 291.764,52 1252 1,12 0,00
Totaal  € 
1.156.300,16 15797 11 1
3. In het voorjaar van 2024 wordt er een nieuwe, gemeenschappelijke oproep Groene 
Rand gelanceerd. Daarnaast proberen we altijd in te spelen op strategische 
opportuniteiten die het groene karakter van de Vlaamse Rand versterken.
