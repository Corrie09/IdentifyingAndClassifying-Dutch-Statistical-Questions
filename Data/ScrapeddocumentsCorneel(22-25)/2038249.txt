title: Geïntegreerd investeringsprogramma (GIP) 2024 - De Vlaamse Waterweg Lanaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2038249
thema link: https://www.vlaamsparlement.be/parlementaire-documenten/schriftelijke-vragen/1796442
SCHRIFTELIJKE VRAAG
nr. 529
van SOFIE MERTENS
datum: 22 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  De Vlaamse Waterweg Lanaken
In het ontwerp geïntegreerd investeringsprogramma 2024 vinden we alle investeringen 
terug die de zeven verschillende entiteiten van het beleidsdomein Mobiliteit en Openbare 
Werken plannen in 2024. 
1. In het ontwerp GIP 2024 is voor De Vlaamse Waterweg in Lanaken voor de uitvoering 
van het vervangen van sluisdeuren sluizen Briegden en Neerharen - regulier 
(GIP000318/02) 5.300.000 euro reservebudget gereserveerd. In het definitieve GIP 
2023 werd 2.800.000 euro reservebudget ingeschreven. 
Op mijn schriftelijke vraag nr. 1022 van 22 maart 2023 antwoordde de minister dat 
de aanbestedingsprocedure in 2023 opgestart zou worden en dat volgende acties nog 
uitgevoerd moeten worden voor de uitvoering van de werken aangevat kan worden: 
- finaliseren van het aanbestedingsdossier;
- aanbestedingsprocedure;
- gunning van de opdracht aan de opdrachtnemer;
- vastlegging van het bouwbudget;
- sluiting van de opdracht.
a) Wat houden die werken opgenomen in het ontwerp GIP 2024 precies in? Zijn het 
dezelfde als opgenomen in het definitieve GIP 2023?
b) Waarom wordt het project opnieuw opgenomen in het ontwerp GIP 2024 maar 
voor een ander bedrag? Wat zijn de redenen van de vertraging in het dossier?
c) Om welke redenen wordt het bedrag in het ontwerp GIP 2024 ingeschreven als 
reserve?
d) Welke stappen werden in dat dossier al gezet in 2023?
e) Werd het dossier zoals vermeld in 2023 aanbesteed? Zo niet, waarom niet en 
wanneer mogen we de aanbesteding verwachten?
f) Werd de opdracht al gegund aan de opdrachtnemer? Zo niet, waarom niet en 
wanneer mogen we dat verwachten?
g) Werd het bouwbudget al vastgelegd? Zo niet, waarom niet en wanneer mogen we 
dat verwachten?
h) Wat is de verdere timing en planning van het project?
i) Wat is de stand van zaken van het project?
2. In het ontwerp GIP 2024 is voor De Vlaamse Waterweg in Lanaken voor de uitvoering 
van stabiliseren talud van de Zuid-Willemsvaart nabij brug Smeermaas 
(GIP003740/01) 2.300.000 euro budget en 230.000 euro fietsbudget gereserveerd. In 
het definitieve GIP 2023 werd 1.240.000 euro budget en 2.250.000 euro 
reservebudget ingeschreven.
Op mijn schriftelijke vraag nr. 1022 van 22 maart 2023 antwoordde de minister dat 
de werken in het derde trimester van 2023 aangevat zouden worden en tegen het 
bouwverlof van 2024 afgerond zouden moeten zijn.
a) Wat houden die werken opgenomen in het ontwerp GIP 2024 precies in? Zijn het 
dezelfde als opgenomen in het definitieve GIP 2023?
b) Waarom wordt het project opnieuw opgenomen in het ontwerp GIP 2024 maar 
voor een ander bedrag? Wat zijn de redenen van de vertraging in het dossier?
c) Welke stappen werden er in dat dossier al gezet in 2023?
d) Werden de werken zoals vermeld in het derde trimester van 2023 aangevat? Zo 
niet, waarom niet en wanneer mogen we dat verwachten? Zo ja, verlopen de 
werken volgens de vooropgestelde timing?
e) Wat is de verdere timing en planning van het project?
f) Wat is de stand van zaken van het project?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 529 van 22 januari 2024 
van SOFIE MERTENS
1. a) Het project omvat het vervangen van de beweegbare delen en haar aandrijving 
van de sluizen van Briegden en Neerharen op het kanaal Briegden - Neerharen. 
Het betreffen dezelfde werken als opgenomen in het GIP 2023.
b) Het project “Het vervangen van de sluisdeuren van de sluizen Briegden en 
Neerharen” is onderverdeeld in diverse deelprojecten, die een afzonderlijk 
uitvoeringstermijn kennen. Vandaar dat de financiering over verschillende 
investeringsjaren werd gespreid.
c) Omdat het project opnieuw moet worden aanbesteed, is het nog onzeker of de 
budgettaire middelen in 2024 kunnen worden vastgelegd.
d-f) In 2023 vond de aanbesteding plaats. Uit de ingediende offertes is gebleken dat 
de deelnemers zeer uiteenlopende offertes hebben ingediend. Het gevolg is dat 
de raming ruim werd overschreden. 
Uit een analyse van de offertes is gebleken dat optimalisaties van het ontwerp 
en de uitvoeringsmethode is aangewezen om zo de investeringskost te doen 
dalen. Er werd overgegaan tot niet-gunning van de opdracht die in 2023 in de 
markt werd gezet. Het hernemen van de aanbestedingsprocedure wordt 
voorbereid.
g-i) Het bouwbudget werd niet vastgelegd, omdat werd beslist om over te gaan tot 
de aanpassing van het initiële bestek en heraanbesteding van het aangepaste 
bestek. De aanbesteding wordt gepland in het najaar van 2024.
2. a) De werken omvatten het stabiliseren van de oevertalud door middel van 
vernageling te Smeermaas - Lanaken. De werken worden gefaseerd uitgevoerd en 
nemen verschillende jaren in beslag. Vandaar wordt het bouwbudget ook over 
verschillende investeringsjaren gespreid.
b) Zoals reeds meegegeven, is het project opgedeeld in verschillende fases. Elke fase 
omvat een zone met een verschillende oppervlakte, waardoor elke fase een ander 
bouwbudget vertegenwoordigt. Er is geen vertraging van het project.
c) De aanbestedingsprocedure werd afgerond en de werken voor de vernageling van 
de eerste zone zijn opgestart.
d) De werken werden tijdig gestart en verlopen volgens planning.
e) Van zodra de eerste fase is voltooid en de middelen voor de volgende fase zijn 
vastgelegd, kan aansluitend gestart worden met de volgende fase.
f) De vernageling van de oevertalud van de eerste zone is in uitvoering.
