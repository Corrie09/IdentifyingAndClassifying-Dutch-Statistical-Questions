title: Lokale dienstencentra - Evolutie
thema: Welzijn en Gezin
pdf link: https://docs.vlaamsparlement.be/pfile?id=2006360
thema link: https://www.vlaamsparlement.be/parlementaire-documenten/schriftelijke-vragen/1770685
SCHRIFTELIJKE VRAAG
nr. 41
van BRECHT WARNEZ
datum: 12 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Lokale dienstencentra  -  Evolutie
Een lokaal dienstencentrum organiseert activiteiten om de zelfredzaamheid van de 
deelnemers te bevorderen en om eenzaamheid tegen te gaan. Lokale dienstencentra 
richten zich in het bijzonder tot personen met een beginnende zorgbehoefte.
Lokale dienstencentra bieden in eerste instantie informatieve, recreatieve en vormende 
activiteiten aan zoals leren werken met computers, een taal leren of andere 
hobbyactiviteiten. Daarnaast bieden de lokale dienstencentra ook hulp aan bij activiteiten 
uit het dagelijkse leven. Op die manier wil het centrum mensen helpen om zo lang mogelijk 
thuis te blijven wonen. Zo kunnen mensen er naar de kapper gaan, hulp krijgen bij het 
wassen en andere hygiënische zorgen, men kan er warm eten, hulp krijgen bij het 
boodschappen doen, vervoer krijgen, een personenalarmtoestel aanvragen, etc.
1. Kan de minister een overzicht geven van alle lokale dienstencentra in Vlaanderen? 
Graag een overzicht van de afgelopen vijf jaar per provincie en per gemeente. Graag 
met vermelding van de status als erkend en niet-erkend lokaal dienstencentrum.
2. Hoe interpreteert de minister de evolutie van het aantal lokale dienstencentra? Heeft 
de minister weet van de onderliggende reden van die evolutie?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 41 van 12 oktober 2023
van BRECHT WARNEZ
1. In de bijlage is een overzicht opgenomen van alle erkende lokale dienstencentra in 
Vlaanderen, de afgelopen vijf jaar. Aangezien de aanmeldingsplicht sinds enkele jaren 
niet meer bestaat, beschikken we niet over een lijst van voorzieningen met een 
aanbod, gelijkaardig aan dat van een lokaal dienstencentrum, maar die geen erkenning 
als lokaal dienstencentrum hebben. De benaming ‘lokaal dienstencentrum’ mag 
bovendien enkel worden gebruikt voor erkende voorzieningen.
Er zijn momenteel 315 erkende lokale dienstencentra. Eind 2017 waren dat er 255.
Samengevat ziet de evolutie van het aantal nieuwe erkende lokale dienstencentra er 
als volgt uit (volgens ingangsdatum erkenning):
2018: 7
2019: 8
2020: 3
2021: 19
2022: 13
2023 (januari tot 25/10/2023): 11
2. In 2020 zijn er weinig nieuwe lokale dienstencentra erkend, maar dat is volledig te 
wijten aan de coronacrisis, waarbij er tijdelijke maatregelen zijn genomen waardoor 
nieuwe aanvragen voor erkenningen niet werden behandeld door het toenmalig 
agentschap, nu Departement Zorg. Er kwamen dus wel degelijk aanvragen binnen, en 
die zijn verder behandeld geweest in 2021, waardoor het aantal nieuwe erkende lokale 
dienstencentra uitzonderlijk hoog was in dat jaar.
Globaal genomen kunnen we stellen dat er gemiddeld een 10-tal nieuwe lokale 
dienstencentra per jaar erkend werden de afgelopen jaren, en dat dit dus elk jaar in 
dezelfde lijn ligt.
Het Departement Zorg merkt wel een toenemende interesse vanuit initiatiefnemers 
om te starten met de werking van een lokaal dienstencentrum. Dit is volgens ons te 
wijten aan de groeiende aandacht in de sector om meer in te zetten op buurtgerichte 
zorg en zorgzame buurten. Ook voor diverse thema’s, vanuit andere sectoren of zorg- 
en welzijnsvoorzieningen, … wordt meer en meer de link gelegd met de lokale 
dienstencentra. Hun rol in het Vlaamse welzijns- en zorglandschap neemt meer en 
meer toe, hun opdrachten nemen toe (bijvoorbeeld op vlak van preventie), er worden 
meer intersectorale samenwerkingen op poten gezet (cfr. Zorgzame Buurten), ... 
BIJLAGE
Overzicht erkende lokale dienstencentra 
