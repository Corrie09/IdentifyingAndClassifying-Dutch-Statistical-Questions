title: Voorrang van rechts - Afschaffing
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2033044
thema link: https://www.vlaamsparlement.be/parlementaire-documenten/schriftelijke-vragen/1794248
SCHRIFTELIJKE VRAAG
nr. 459 
van LUDWIG VANDENHOVE
datum: 12 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Voorrang van rechts  -  Afschaffing
Er zijn meer en meer gemeenten die de voorrang van rechts afschaffen. De reden zou zijn 
dat de verkeersveiligheid erdoor verhoogd wordt. Sommige verkeersdeskundigen en de 
verzekeringssector twijfelen daar echter aan.
1. Zijn er Vlaamse studies en/of andere initiatieven, die aangeven dat het afschaffen van 
de voorrang van rechts de verkeersveiligheid zou verhogen?
2. Wat is de visie van de minister op de kwestie?
3. Wordt eraan gedacht om eventueel te raken aan de voorrangvanrechtsregeling op 
gewestwegen?
Zo ja, gebeurt dat globaal? Per provincie? Op basis van een individuele 
verkeerssituatie? Op vraag van personen en/of gemeenten? Na ongevallen? Of op 
eigen initiatief van Wegen en Verkeer?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 459 van 12 januari 2024
van LUDWIG VANDENHOVE
1. Er zijn mij geen studies bekend die aantonen dat het afschaffen van de voorrang van 
rechts tot een grotere verkeersveiligheid zou leiden.
2. Ik ben geen voorstander van de afschaffing van de voorrang van rechts. Het is lang 
niet zeker dat dit tot een hogere verkeersveiligheid zou leiden. Het zou daarentegen 
wel kunne leiden tot een verhoging van de gemiddelde snelheid op de voorrangswegen, 
waar bestuurders bij nadering van kruispunten nu hun snelheid matigen, om 
voorbereid te zijn op eventueel van rechts komend verkeer.
Bovendien zou dit leiden tot enorme bijkomende kosten aan signalisatie: afschaffing 
van voorrang van rechts op een kruispunt leidt per definitie tot het plaatsen van 
voorrangsborden en markeringen op de takken van elk kruispunt, (ook het meest 
kleine en afgelegen). Dit lijkt mij dan ook praktisch niet realiseerbaar en ook niet 
wenselijk. Bovendien riskeert men juridische problemen bij kruispunten waar geen 
voorrangsborden zouden zijn aangebracht. 
3. Op gewestwegen, die nu meestal voorrangswegen zijn, wordt niet gedacht aan een 
wijziging van de voorrangsregeling.
