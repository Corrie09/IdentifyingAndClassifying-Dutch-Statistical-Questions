title: Verkeerscampagnes - Opvolging en evaluatie
thema: Mobiliteit en Verkeer
pdf link: https://docs.vlaamsparlement.be/pfile?id=2007137
thema link: https://www.vlaamsparlement.be/parlementaire-documenten/schriftelijke-vragen/1771327
SCHRIFTELIJKE VRAAG
nr. 85
van RITA MOORS
datum: 12 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeerscampagnes  -  Opvolging en evaluatie
In de wereld van beleidsvorming en maatschappelijke betrokkenheid spelen campagnes 
een cruciale rol als instrument voor voorlichting, bewustwording en gedragsverandering. 
Campagnes worden ingezet om een breed scala aan doelen te bereiken, variërend van het 
vergroten van bewustzijn over belangrijke maatschappelijke kwesties tot het promoten 
van producten en diensten. Ze zijn krachtige middelen om boodschappen over te brengen 
en hebben de capaciteit om grote groepen mensen te bereiken en te beïnvloeden.
1. Hoeveel campagnes waren er het afgelopen jaar binnen het kader van het 
beleidsdomein Mobiliteit en Openbare Werken? Wat is de totale kostprijs van die 
campagnes?
2. Hoe of volgens welke methode worden die campagnes opgezet? Gebruikt men 
daarvoor een vast stramien?
3. Hoe of volgens welke methode worden die campagnes opgevolgd en geëvalueerd? 
Worden deze resultaten gepubliceerd?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 85 van 12 oktober 2023
van LYDIA PEETERS
1. Verkeersveiligheidscampagnes worden voornamelijk georganiseerd door de Vlaamse 
Stichting Verkeerskunde (VSV) en het Agentschap Wegen en Verkeer (AWV). Voor de 
organisatie van de verkeersveiligheidscampagnes kent het Departement Mobiliteit en 
Openbare Werken (MOW) een toelage toe aan de Vlaamse Stichting Verkeerskunde 
(VSV). De VSV ontwikkelde het afgelopen jaar zeven verkeersveiligheidscampagnes 
met een totale kostprijs van 1.290.000 euro (incl. btw). U kan de zes reeds 
georganiseerde campagnes terugvinden op 
https://www.veiligverkeer.be/campagnes/. De zevende campagne (drugs in het 
verkeer, doelgroepgericht) gaat binnenkort van start.
In aanvulling hierop zal het Departement MOW in december ook nog participeren in 
de jaarlijkse BOB campagne. Daarbij neemt het Departement MOW de druk- (begroot 
op 4.000 euro) en plakkosten (begroot op 15.000 euro) van de affiches voor haar 
rekening. Deze campagne is nog in voorbereiding, de kostprijs wordt ingeschat op 
ongeveer 19.000 euro (incl. btw).
Het Departement MOW zette het voorbije jaar zelf geen campagnes op rond 
verkeersveiligheid (zie hierboven), maar voerde wel enkele campagnes. De 
belangrijkste waren de campagnes rond de Vlaamse mobiliteitsvisie Hoppin, het 
aanvragen van een publiek laadpunt, en de Vlaamse Havendag. 
Het AWV voerde het voorbije jaar vier nationale campagnes (Reddingsstrook, Grote 
Werven, Werfveiligheid, Gebruik pechstrook) voor een totale kost van 654.000 euro 
(druk affiches, aanplak, creatie, productie, media-aankoop + evaluatie). Exclusief de 
evaluatie, gaat het om 616.000 euro. Alle bedragen zijn incl. btw. Meer informatie 
over deze campagnes vindt u op https://wegenenverkeer.be/veilig-op-
weg/campagnes. 
Het Agentschap Maritieme Dienstverlening en Kust (MDK) organiseerde het afgelopen 
jaar geen verkeerscampagne. Wel start het MDK dit najaar met de 
sensibiliseringscampagne ‘Get on Board’ die vaarweggebruikers (zeevaart en 
binnenvaart) sensibiliseert over de weg naar een veiliger Scheldegebied.
Lantis heeft het afgelopen jaar geen verkeerscampagne opgezet. Lantis heeft wel vier 
campagnes gedaan om verkeersgebruikers te bereiken.
Wat Doelgroep Kanaal Kostprijs (incl. 
btw) 
Bypass    
Campagne 
opgesplitst in 2 
doelgroepen, gezien 
ze met een andere 
boodschap bediend 
moeten worden Groot-Antwerpen 
(Boodschap: het 
viaduct wordt 
afgebroken, de Bypass 
komt eraan) Persmoment, 
plakpalen, hand aan 
Brabo, A1 kaders 
Antwerpen, 
werfbanners 
 € 46.422,86 
 Buurtbewoners 
(Boodschap: daarom 
bouwen we de Bypass 
en dit betekent het 
voor jou) Huis-aan-huis 
brochure & 
infosessies € 17.670,84
Linkeroever 
/Waasland, 
campagne ter 
aankondiging van 
de gewijzigde 
verkeerssituatie Bewoners 
Linkeroever/ 
Zwijndrecht Huis-aan-huis 
brochures & 
infosessie   € 67.605,17
Combimobiliteit 
Aanzetten tot modal 
shift door de 
voordelen van 
combimobiliteit uit 
te spelen, met focus 
op combinatie van 
P+R, Donkey 
Republic Deelfietsen 
en Openbaar 
Vervoer Vervoerregio 
Antwerpen Out of home 
(Abribus), Lijncom 
Wobblers en stickers, 
reclameblok Kinepolis 
en online campagne € 81.435,42
De Werkvennootschap voert, als uitvoerende projectvennootschap, geen algemene 
campagnes rond verkeersveiligheid, maar communiceert alleen gericht rond haar 
projecten. Wel doet De Werkvennootschap, als onderdeel van al haar 
projectcommunicatie, soms projectspecifieke en ondersteunende campagnes. Deze 
projectcampagnes zijn dan ook enkel ter ondersteuning van een grotere 
projectcommunicatiemix, waar De Werkvennootschap voor al haar projecten sterk op 
inzet.
De campagnes binnen het openbaar vervoer hebben als doel om tot een modal shift 
te komen. Dat gebeurt enerzijds door rechtstreeks in te spelen op het winnen van 
nieuwe klanten en het terugwinnen van verloren klanten van het openbaar vervoer, 
en anderzijds door in te zetten op de mental shift. De baseline van De Lijn werd 
bewust gewijzigd naar ‘beweeg mee naar minder CO²’.
Naast deze campagnes is natuurlijk het aanbod van het openbaar vervoer cruciaal. 
Met basisbereikbaarheid evolueert De Lijn naar een meer vraagvolgend netwerk. In 
2023 werd fase 1 hiervan uitgerold. Fase 2 gaat in op 6 januari 2024. Ook hier worden 
veel campagnes gevoerd om de klanten mee te nemen doorheen de verandering.
Daarnaast zijn er ook micro en functionele campagnes bij evenementen, lokale 
wijzigingen … In totaal spendeerde De Lijn dit jaar tot nu toe 1,3 miljoen euro (excl. 
btw) aan mediacampagnes binnen het marketingbudget.
2. De verschillende entiteiten van het beleidsdomein MOW hanteren niet eenzelfde 
stramien voor campagnes. In functie van de doelgroep en de boodschap wordt telkens 
een andere communicatiemix opgezet. 
De VSV gebruikt voor het uitwerken van de verkeersveiligheidscampagnes telkens 
dezelfde methode. Via een doel- en gedragsanalyse wordt de strategie bepaald, 
waarna via creatie tot uitvoering wordt overgegaan. 
Voor de uitwerking en de planning van de verkeersveiligheidscampagnes zitten de 
VSV, de administratie (het Departement MOW en het AWV) en het kabinet 
maandelijks samen voor overleg.
De campagnes bij De Lijn worden steeds opgezet via een vast stramien. Er wordt 
namelijk altijd gewerkt via een vaste briefing. Daarnaast wordt er als input voor de 
briefings ook vaak gewerkt met resultaten van onderzoeken of marktinzichten. Nadat 
de briefing gegeven werd, bekijkt De Lijn of een pretest van de campagne bij de 
gekozen doelgroep noodzakelijk is, afhankelijk van aard en omvang van de 
campagne. Op basis van de resultaten hiervan kan de campagne bijgestuurd worden. 
3. Bij elke grootschalige campagne van de VSV wordt het effect onderzocht door een 
voor- en nameting bij een representatieve steekproef van de doelgroep (Vlaamse 
autobestuurders tussen 18 en 54 jaar). Het onafhankelijke onderzoeksbureau Ipsos 
voert binnen het kader van een raamovereenkomst met de Vlaamse overheid deze 
kwantitatieve meting uit. Deze manier van evalueren laat toe te achterhalen hoeveel 
bestuurders zich de campagne na afloop kunnen herinneren (bereik) en wat het effect 
van de campagne was op de houding of het gerapporteerde gedrag van de Vlaamse 
autobestuurder. 
De resultaten worden voorgesteld op verschillende fora zoals het Vlaams Forum 
Verkeersveiligheid en het Netwerk Verkeersveiligheidscoördinatoren. Ze worden ook 
opgenomen in de semestriële voortgangsrapportering van het Verkeersveiligheidsplan 
Vlaanderen 2021-2025. Ze zijn momenteel niet volledig online te raadplegen, maar 
verkrijgbaar op verzoek. 
De vier nationale campagnes van het AWV - die ook op de afficheborden langs 
snelwegen verschijnen - worden telkens geëvalueerd op bereik, appreciatie, impact 
en attributie door Ipsos. Ipsos werkt daarbij met de Vlaamse benchmark rond 
overheidscampagnes, zodat deze campagnes kunnen geëvalueerd worden in het licht 
van de gemiddelde resultaten van andere overheidscampagnes. 
De evaluatiemethode wordt afgestemd met de andere grote ‘adverteerder’, de VSV, 
zodat de methode in grote mate gelijk loopt. De resultaten worden gedeeld tijdens 
een campagneoverleg met het kabinet en andere entiteiten zoals het Departement 
MOW en de VSV. De resultaten van campagnes worden niet systematisch publiek 
gepubliceerd, maar worden op vraag meegegeven aan de pers of het publiek.
Voor grotere campagnes bij De Lijn geldt dat na afloop van de campagne er ook een 
posttest wordt voorzien. Deze posttest wordt uitgevoerd door een onafhankelijk 
onderzoeksbureau. Daarnaast wordt de campagne tijdens de looptijd ook constant 
opgevolgd en bijgestuurd (voor het digitale luik). De campagneresultaten worden ook 
steeds intern geëvalueerd na afloop.
De evaluatie van andere campagnes door de verschillende entiteiten van het 
beleidsdomein MOW is afhankelijk van meerdere parameters (doel, budget, 
vooropgestelde KPI’s, draagvlakmetingen …)
