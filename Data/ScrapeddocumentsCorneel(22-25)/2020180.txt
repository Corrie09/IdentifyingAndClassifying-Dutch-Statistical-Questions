title: Geïntegreerd investeringsprogramma (GIP) 2024 - N9 Adegem - Vernieuwing brug over Afleidingskanaal
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2020180
thema link: https://www.vlaamsparlement.be/parlementaire-documenten/schriftelijke-vragen/1782542
SCHRIFTELIJKE VRAAG
nr. 285
van STIJN DE ROO
datum: 28 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  N9 Adegem  -  Vernieuwing brug over 
Afleidingskanaal
In mijn schriftelijke vragen nr. 1030 van 17 maart 2022 en nr. 797 van 13 februari 2023 
informeerde ik naar het vernieuwen van de brug over het afleidingskanaal waarvoor in het 
ontwerp GIP 2022 3.500.000 euro budget en in het GIP 2023 5.800.000 euro was 
gereserveerd.
Op mijn schriftelijke vraag nr. 797 van 13 februari 2023 antwoordde de minister onder 
andere: “Het project staat op het reserveprogramma van het GIP 2023. Er wordt 
binnenkort een aanvraag omgevingsvergunning ingediend. De werken zijn aldus te 
verwachten in de loop van 2024. Het einde van de werken zal wellicht rond einde 2024 
voorzien zijn.”
In het ontwerp GIP 2024 lees ik dat voor de N9 in Adegem, voor het vernieuwen van de 
brug over het afleidingskanaal, voor het jaar 2024 5.800.000 euro budget en 3.500.000 
euro fietsbudget wordt gereserveerd. 
1. Kan de minister een nauwkeurige omschrijving geven van de uit te voeren werken 
voor het vernieuwen van de brug over het afleidingskanaal in 2024? 
2. Wanneer werd de aanvraag omgevingsvergunning ingediend? 
3. Wat is de timing voor deze werken?
4. Wanneer zullen de werken voltooid zijn? Zullen de werken einde 2024 afgerond zijn, 
zoals de minister vermeldde in haar antwoord op mijn schriftelijke vraag nr. 797?
5. In het geïntegreerd investeringsprogramma 2022 was voor het vernieuwen van de 
brug 3.500.000 euro gereserveerd, in het geïntegreerd investeringsprogramma 2023 
was dat 5.800.000 euro en in het ontwerp geïntegreerd investeringsprogramma 2024 
wordt bovenop de 5.800.000 euro nog eens 1.450.000 fietsbudget gereserveerd. 
Graag meer uitleg hierover. 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 285 van 28 november 2023
van STIJN DE ROO
1. De werken zullen later uitgevoerd worden dan initieel voorzien. Zo bleek bijkomend 
studiewerk noodzakelijk om onder meer na te gaan of de landhoofden van de huidige 
brug behouden kunnen blijven. 
De werken bestaan uit:
•de afbraak van de bovenbouw van de bestaande brug met behoud van de 
bestaande pijlers en landhoofden;
•de aanpassing van de behouden pijlers en landhoofden aan de nieuwe toestand;
•de vernieuwing van de bovenbouw door het plaatsen van nieuwe brugliggers 
en een nieuwe dekplaat daarboven;
•het (licht) aanpassen van de niveaus van beide aanrijhellingen van de 
bestaande brug om een meer comfortabel lengteprofiel te bekomen;
•het vernieuwen van de wegenis op de brug en beide aanrijhellingen met 
aandacht voor de fietsers binnen het wegprofiel;
•het aanleggen van twee infiltratiekommen in de nabije omgeving om het 
hemelwater binnen de zone van de vernieuwde verharding ter plaatse in de 
grond te laten dringen (cf. de hemelwaterverordening).
2. De aanvraag van de omgevingsvergunning zal in het eerste deel van 2024 ingediend 
worden.
3. De huidige planning voorziet:
•aanbesteding en vastlegging in het tweede deel van 2024;
•uitvoering van de werken vanaf voorjaar 2025.
4. De werken zullen niet voltooid zijn in 2024. Er wordt gestreefd naar het afronden van 
de werken eind 2025.
5. De initiële raming was eerder een grootteorderaming en bleek bij verder uitwerken van 
het technisch ontwerp niet te volstaan en werd daarom geactualiseerd.
Bovendien werden het aanpassen van de aanrijhellingen en de realisatie van twee 
infiltratiekommen later toegevoegd aan de scope van het project met gevolgen op de 
projectkost. 
Het fietsbudget ten bedrage van 1.450.000 euro maakt deel uit van het totaalbedrag 
van 5.800.000 euro.  Dit betekent dat voor de totale investering 25% als investering 
i.f.v. comfortabeler en veiliger fietsverkeer wordt beschouwd.
