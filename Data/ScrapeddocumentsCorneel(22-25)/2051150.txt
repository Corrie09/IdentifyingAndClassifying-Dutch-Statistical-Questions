title: Syntra Mechelen - Stopzetting opleiding Vastgoed
thema: Onderwijs en Vorming
pdf link: https://docs.vlaamsparlement.be/pfile?id=2051150
thema link: https://www.vlaamsparlement.be/parlementaire-documenten/schriftelijke-vragen/1809549
SCHRIFTELIJKE VRAAG
nr. 326
van ELISABETH MEULEMAN
datum: 5 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Syntra Mechelen  -  Stopzetting opleiding Vastgoed
Cursisten die een driejarige opleiding Vastgoed startten bij Syntra AB - campus Mechelen, 
kregen onlangs te horen dat de opleiding op die campus na het tweede jaar zal worden 
stopgezet wegens te weinig cursisten. Dat leidt tot verbazing en ongenoegen. De opleiding 
kan nog wel voortgezet worden op andere locaties zoals Leuven of Berchem, maar voor 
mensen in avondonderwijs met vaak een job overdag, die daarom bewust kozen voor een 
opleiding bij hen in de buurt, is dat een organisatorische streep door de rekening. Ook de 
communicatie is - op zijn zachtst gezegd - misleidend: studenten worden aangemaand te 
betalen (velen deden dat ook al) voor het komende jaar, en pas daarna wordt meegedeeld 
dat de opleiding op die locatie niet meer doorgaat. In een compensatie voor de 
gedupeerden die hun opleiding niet op een andere campus kunnen vervolmaken, wordt 
niet voorzien.
1. Vindt de minister het aanvaardbaar dat driejarige opleidingen worden aangeboden en 
gestart maar dat die dan in het midden van het traject worden stopgezet zonder dat 
cursisten er vooraf, en bij aanvang van de driejarige opleiding, van op de hoogte 
worden gesteld? 
2. Welke stappen zal de minister zetten om dergelijke weinig transparante en laakbare 
praktijken te stoppen? 
3. Kan de opleidingsverstrekker verplicht worden om de cursisten die de opleiding niet 
op een andere campus kunnen vervolmaken, te compenseren? 
1JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 326 van 5 maart 2024
van ELISABETH MEULEMAN
1. De SYNTRA worden gesubsidieerd via VLAIO. VLAIO is geen voogdijoverheid, wel een 
subsidiërende overheid. De SYNTRA zijn daarbinnen autonome vzw’s die ook 
autonoom hun programmatie kunnen bepalen.
Als daar ontevredenheid over bestaat, wil ik er op wijzen dat er een klachtenprocedure 
bestaat, waarbij de cursist die zich benadeeld voelt, een klacht kan indienen, in eerste 
instantie bij de ombudsdienst van SYNTRA, in tweede instantie bij VLAIO via 
klachten@vlaio.be. Als VLAIO kennis neemt van de klacht, wordt er contact 
opgenomen met de instantie die VLAIO subsidieert, in dit geval SYNTRA AB, om de 
klacht te bespreken en tot een oplossing te komen.
2. Ik verwijs naar mijn antwoord op vraag 1 inzake autonomie van de SYNTRA. Via het 
regelmatige overleg dat VLAIO met de SYNTRA organiseert, kan dit wel aangekaart 
worden.
3. Ook hier wil ik verwijzen naar de autonomie van de SYNTRA en het bestaande 
klachtenmechanisme. De opleidingverstrekker kan dus niet verplicht worden om 
gedupeerde cursisten te compenseren, maar in een gesprek na indienen van een klacht 
via klachten@vlaio.be kan dit zeker als een mogelijke oplossing worden voorgesteld.
