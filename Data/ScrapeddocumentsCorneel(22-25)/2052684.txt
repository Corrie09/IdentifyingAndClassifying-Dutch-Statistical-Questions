title: Werkgroep Institutionele Zaken - Bevoegdheid energie
thema: Energie
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2052684
thema link: https://www.vlaamsparlement.be/parlementaire-documenten/schriftelijke-vragen/1806593
SCHRIFTELIJKE VRAAG
nr. 379
van KARL VANLOUWE
datum: 27 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Werkgroep Institutionele Zaken  -  Bevoegdheid energie
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting. 
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer het uitklaren van de bevoegdheidsproblematiek met betrekking tot 
energie op basis van overleg naar voren geschoven. Een doelstelling die wegens de meest 
recente bevoegdheidsoverschrijding rond waterstof door federaal minister van Energie 
Tinne Van der Straeten niet overbodig lijkt. 
1. Graag een overzicht van alle overlegmomenten voor het uitklaren van de 
bevoegdheidsproblematieken met betrekking tot energie, in het bijzonder als het over 
waterstof gaat.
2. Graag een overzicht van de concrete output van die overlegmomenten.
3. Hoe evalueert de minister de bestaande bevoegdheidsverdeling over energie in globo 
en in welke mate is die verdeling voldoende aangepast aan de noden en de realiteiten 
van Vlaanderen? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 379 van 27 februari 2024
van KARL VANLOUWE
1. Voor het beleidsveld energie is er bij Samenwerkingsakkoord van 18 december 1991 
tussen de Staat, het Waalse Gewest, het Vlaamse Gewest en het Brusselse 
Hoofdstedelijk Gewest m.b.t. de coördinatie van de activiteiten i.v.m. energie een 
permanent overlegorgaan opgericht, namelijk ENOVER, waarin o.a. (potentiële) 
bevoegdheidsproblemen kunnen worden besproken in een plenaire vergadering of in 
werkgroepen. 
ENOVER is belast met de volgende taken:
1° voorbereiding van eenheids- en logisch gestructureerde standpunten die dienen te 
worden ingenomen door de Belgische delegatie in de instanties van de internationale 
organisaties wanneer deze zaken ter discussie brengen i.v.m. het rationeel 
energiegebruik, met de nieuwe en hernieuwbare energiebronnen met een andere 
bevoegdheid beoogd in artikel 6, § 1, VII, 1e lid, van de bijzondere wet tot hervorming 
der instellingen en wanneer de uitdrukking van een Belgisch standpunt zich opdringt;
2° samenstelling van de Belgische delegatie voor de bij 1° bedoelde gevallen, 
overeenkomstig de in onderhavig akkoord weerhouden principes;
3° het stimuleren van ieder voorstel dat strekt tot de uitwerking van een interne 
coherentie van het energiebeleid van de verscheidene bevoegde overheden, rekening 
gehouden in het bijzonder met de noodzakelijkheid om voor de uitwerking ervan 
gebruik te maken van de instrumenten die voortvloeien uit de diverse regionale en 
nationale aangelegenheden, benevens de specifieke energieaangelegenheden, 
huisvesting, stedenbouw, fiscaliteit, bescherming van het leefmilieu, verkeer, 
handelspraktijken, technische normalisatie, energietarifering, overheidsopdrachten en 
economie-organisatie;
4° vragen aan de leden om informatie over ieder ontwerp of het voorstel van wet, 
decreet, verordening, besluit of omzendbrief die de van kracht zijnde wetgeving of het 
administratief regime inzake rationeel energiegebruik of de nieuwe en hernieuwbare 
energiebronnen zouden kunnen wijzigen, of het nu gaat over gewestelijke of nationale 
maatregelen die op dit gebied invloed hebben, inzonderheid door middel van beleid 
inzake tarifering, fiscaliteit, handelspraktijken en technische normalisering;
5° bevordering van alle informatie-uitwisseling tussen de contracterende en van alle 
voorstellen inzake de uitwerking van de overleg- en coördinatieprincipes die in 
onderhavig akkoord zijn opgenomen, met inbegrip van de elementen die de nationale 
autoriteit moet verstrekken met het oog op het overleg betreffende de grote lijnen van 
het energiebeleid;
6° samenbrengen van de gegevens i.v.m. de maatregelen voor informatie, de 
maatregelen i.v.m. financiële aanmoedigingen van allerlei aard en de dwingende 
maatregelen inzake rationeel energiegebruik, de nieuwe en hernieuwbare 
energiebronnen of andere bevoegdheden inzake energiebeleid die door de gewestelijke 
administraties beheerd worden, inzonderheid de budgettaire bedragen die ervoor 
worden uitgetrokken alsook de bedragen die bij wijze van fiscale aftrek worden 
toegelaten, ten einde te kunnen antwoorden op de vragenlijsten die door de 
internationale organisaties worden overgemaakt en te kunnen komen tot 
energiebalansen en statistieken die normalerwijze worden opgemaakt in het raam van 
de coördinatie van het energiebeleid.
De ENOVER voltallige vergaderingen komen op maandelijkse basis bij elkaar op 
initiatief van het ENOVER-secretariaat dat door de AD Energie wordt waargenomen. 
Administratieve ENOVER-werkgroepen, zoals de ENOVER-werkgroep met betrekking 
tot waterstof, komen op regelmatige basis samen in functie van de dossiers die 
besproken worden.
Soms worden dossiers waarin ENOVER geen overeenstemming wordt gevonden, 
geëscaleerd naar het Overlegcomité. Dit was bijvoorbeeld het geval voor waterstof, 
alwaar het ontwerp van waterstofwet in 2022 drie keer op het Overlegcomité werd 
besproken, zonder succes.
2. De output van overlegmomenten, zowel wat betreft de werkgroepen als de ENOVER 
voltallige vergadering, wordt genotuleerd in een verslag. Specifiek inzake waterstof 
resulteerde dit meermaals in de vaststelling dat de zienswijzen met betrekking tot de 
bevoegdheden niet te verenigen was. Andere output zijn standpunten die werden 
voorbereid in het kader van Europese onderhandelingen over het Gaspakket, speaking 
points voor de minister of de directeur-generaal in Europese vergaderingen.
De output van het Overlegcomité wordt genotuleerd in notificaties.
3. De bevoegdheidsverdeling met betrekking tot energie is opgenomen in artikel 6, §1, 
VII van de Bijzonder wet tot hervorming der instellingen (BWHI). 
In de praktijk is deze verdeling achterhaald door een aantal externe evoluties:
- De vrijmaking van de energiemarkten sinds 1996;
- De sterke groei van hernieuwbare energie sinds 2005;
- De technologische evolutie van bijvoorbeeld waterstof en elektrische batterijen.
Verder is de verdeling in de praktijk niet altijd werkbaar. Een van de praktische 
problemen (benevens het niet altijd respecteren van de bestaande 
bevoegdheidsverdeling met betrekking tot distributie, nieuwe energiebronnen en 
rationeel energiegebruik door de federale overheid) voor de werking van het 
beleidsveld energie is een gebrek aan duidelijke homogene bevoegdheidspakketten. 
Een aantal niet-limitatieve voorbeelden hiervan zijn:
-De gewesten zijn weliswaar bevoegd voor de distributie van elektriciteit en gas en 
voor de netten van warmtevoorziening op afstand, inclusief de 
distributienettarieven voor elektriciteit en gas, maar niet voor de 
distributienettarieven voor thermische energie;
-De gewesten zijn bevoegd voor de voormelde distributie maar niet voor het 
prijzenbeleid, de sociale tarieven of de eindtarieven terwijl die ook een 
onlosmakelijk aspect van de gewestelijke marktwerking vormen;
-De gewesten zijn bevoegd voor de nieuwe energiebronnen en kunnen 
steunmaatregelen invoeren zoals certificatensystemen, maar zijn niet bevoegd om 
de tarifaire effecten van deze systemen op de eindfactuur zelf te reguleren;
-De federale overheid is bevoegd voor de “grote infrastructuren” (dus niet voor alles 
wat niet-groot is) maar de bijzondere wet concretiseert of delimiteert niet wat dan 
wel juist als “groot” te beschouwen is;
-De gewesten zijn territoriaal begrensd waardoor de federale overheid als een 
residuaire bevoegdheid bevoegd is over de territoriale zee, de EEZ en het 
continentaal plat. Niet enkel betekent dit dat het Vlaamse Gewest slechts voor de 
nieuwe energiebronnen op land bevoegd is, de werking van 
energiegemeenschappen die willen gebruik maken van op zee opgewekte 
hernieuwbare energie vereist daardoor volgens de Raad van State (RvS) het sluiten 
van een samenwerkingsakkoord. Gelet op de consequenties en territoriale 
samenhang zou het logischer zijn het Vlaamse Gewest bevoegd te maken voor de 
nieuwe energiebronnen op zee;
-Ten slotte kunnen de gewesten zonder een akkoord met de federale overheid geen 
belastingen heffen op energiedragers, indien men dat zou willen, bijvoorbeeld voor 
een taks shift of taks cut. Dit beperkt de vrijheidsgraden van de gewesten. 
Voorts is enkel de federale overheid bevoegd voor productnormering op grond van 
artikel 6, §1, VI van de BWHI. Dit heeft wel tot effect dat conform de adviespraktijk 
van de RvS en de rechtspraak van het Grondwettelijk Hof (GwH) (zie bijv. arrest nr. 
147/2022) de gewesten wel bevoegd zijn om het gebruik van aardgasaansluitingen en 
stookolietoestellen te regelen, maar dat de gewesten geen absoluut gebruiksverbod 
mogen invoeren omdat dit dan de uitoefening van de federale bevoegdheid met 
betrekking tot productnormering onmogelijk zou maken. Het zou passend zijn mochten 
de gewesten in aangelegenheden waarvoor ze materieel bevoegd zijn, weldegelijk zo’n 
absoluut verbod kunnen invoeren.
De achtergrond is dat het federaal kabinet nagenoeg alles beschouwd als een federale 
bevoegdheid vanuit hun interpretatie van de BWHI en de residuaire bevoegdheden. Het 
betrokken kabinet geeft ook regelmatig te kennen dat de bevoegdheidsverdeling voor 
hen geen prioriteit is.
Verder worden de gewesten maar geïnformeerd naargelang het onvermijdelijk wordt: 
-Het advies 70.190 van RvS van 8 november 2021 werd pas na 14 maanden, op 20 
januari 2023, doorgestuurd. In dit advies stelt de RvS dat de veiligheid van 
distributienetten voor aardgas een Vlaamse bevoegdheid zijn en niet federaal.
-In de notificaties van het OC van 8 september 2021 staat over een federale wet: 
“Er wordt afgesproken dat het advies van de Raad van State zal overgemaakt 
worden aan een interfederale interkabinettenwerkgroep ter kennisname.” Het 
kabinet Van der Straten heeft advies 70.296 van 19 november NIET doorgezonden, 
ondanks meermaals aandringen. Uiteindelijk werd het advies op 11 februari via het 
kabinet van Vlaams minister Somers verkregen via het kabinet van de Eerste 
Minister.
Het overleg verloopt slecht, niet enkel door de regel van ‘unanimiteit’ maar vooral door 
de minimale interpretatie en voorbereiding door het federaal kabinet energie over wat 
‘overleg’ is. 
Een geval was zo flagrant dat de RvS op 14 november 2022 in advies 72.460 schrijft:
“Hoe dan ook blijkt uit het antwoord van de gemachtigde dat er al een overleg 
met de gewesten heeft plaatsgevonden op 21 oktober 2022. Het is raadzaam 
om van dit overleg een schriftelijke neerslag bij te houden, zodat kan worden 
aangetoond dat de federale overheid daadwerkelijk rekening heeft kunnen 
houden met de standpunten die door de gewesten zijn ingenomen over de 
ontworpen regeling.”
Het antwoord van de federale minister van energie in De Standaard van 17 november 
2022 is:
“Het kabinet-Van der Straeten wijst erop dat de teksten gedeeld zullen worden 
als ze finaal zijn. Volgens Van der Straeten gaat het ook om een fiscale, dus 
louter federale maatregel waarvoor geen overleg nodig is. Niettemin is er wel 
overleg gepleegd. ‘Is het voldoende? Dat is een semantische discussie.’”
De belangrijkste zin is niet ‘semantische discussie of federale maatregel’ maar wel: 
‘finale teksten’. Als de teksten finaal zijn, blijft enkel nog de weg van het GwH en de 
RvS over.
Na dit advies van 14 november 2022 heeft het federaal kabinet het ontwerp van wet 
‘toegelicht’ op de ENOVER-vergadering van 17 november 2022. Hieronder de mail na 
deze vergadering
Goede middag allen
Daarnet, om 11.20, heeft het federaal kabinet energie nog een 3de punt aan de 
agenda van de lopende IKW toegevoegd: de aanpak van de hoge 
marktinkomsten.
We hebben 1 slide gezien en geen enkel document gekregen en een korte uitleg 
gekregen over de timing en de federale inschatting van de bevoegdheden.
Kunnen jullie in het verslag opnemen wat ik formeel gesteld heb op het einde 
van deze korte eenzijdige toelichting (5 minuten).
1) Het voorgestelde mechanisme kan een rechtstreekse impact hebben op 
het Vlaams beleid en steunkader voor hernieuwbare energie
2) Wij hebben tot op heden geen overleg gehad of documenten ontvangen
Vriendelijke groeten,
Dirk
Het federaal kabinet is systematisch uiterst karig met het ter beschikking stellen van 
de teksten, meestal is de toelichting beperkt tot het melden van het initiatief, het 
mondeling toelichten of het geven van een PowerPoint-presentatie. Het Vlaamse 
Gewest maakt daarom systematisch voorbehoud in de verslagen van ENOVER: “het 
overleg heeft niet plaats gevonden bij gebrek aan teksten”.
Er is geen beurtrol voor het voorzitterschap van ENOVER, waardoor zowel het 
voorzitterschap als het secretariaat permanent bij de federale administratie blijven. Dat 
maakt het moeilijk voor de voorzitter om neutraal te blijven bij meningsverschillen 
tussen de gewesten en de federale minister.
Het gevolg van dat niet-overleg via ENOVER of andere kanalen en de eenzijdige 
interpretatie over de federale bevoegdheden (wat neerkomt om op stilzwijgende 
herfederalisering) zijn tal van reeds lopende zaken bij het GwH en de RvS.
-GwH:
oDe zaak over de opslagwet werd gestopt nadat de federale regering is 
ingegaan op de vraag van de gewesten en de wet snel heeft aangepast;
oRol 7962 (EMD wet): gedeeltelijke vernietiging;
oRol 8112 (wet diverse bepalingen) en 8126 (waterstof wet): wachten.
-RvS:
oKB’s over subsidies voor waterstofprojecten.
Op basis van de gekende initiatieven van de federale minister van energie is de kans 
hoog dat er nog zaken zullen starten.
Om het overleg tussen de Belgische entiteiten te verbeteren, de regelgeving te 
verbeteren en het aantal betwistingen te verminderen, is het aangewezen dat de BWHI 
wordt aangepast:
-De BWHI moet verduidelijkt worden in lijn met de recente adviezen van RvS en 
uitspraken van het GwH. Het is aangewezen om te stellen dat energie een volledige 
gewestelijke bevoegdheid is, behalve voor een limitatieve lijst met duidelijk 
omschreven bevoegdheden.
-De lijst van de effectieve federale bevoegdheden zal het resultaat zijn van politiek 
overleg – waar ik natuurlijk voor een maximale Vlaamse invulling ga – behalve voor 
de punten waar omwille van efficiëntie het aangewezen is dat de federale overheid 
bevoegd is.
Het federale kabinet bevestigt dit onrechtstreeks in het antwoord van de gemachtigde, 
waarop de RvS in advies 74.659 schrijft:
“De gemachtigde beroept zich bijgevolg, ter verantwoording voor het niet sluiten 
van een samenwerkingsakkoord, op de noodzaak van het vermijden van een 
langdurig proces, op de noodzaak van een alternatieve en flexibele aanpak, 
alsook op de moeilijkheid om de bestaande bevoegdheidsgrenzen af te 
bakenen.”
Verder moet het federale kabinet energie de werkwijze van het Overlegcomité volgen 
voor het ENOVER-overleg of een ad-hoc interkabinettenoverleg: de teksten worden 
tijdig en volledig ter beschikking gesteld. 
Het voorzitterschap kan bovendien beter via een beurtrol toegewezen worden.
