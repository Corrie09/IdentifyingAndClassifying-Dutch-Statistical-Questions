title: Aanpak zwarte verkeerspunten - Galgenveldstraat en Ruiseleedsesteenweg Tielt
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2004432
thema link: https://www.vlaamsparlement.be/parlementaire-documenten/schriftelijke-vragen/1764981
SCHRIFTELIJKE VRAAG
nr. 23
van BRECHT WARNEZ
datum: 28 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Aanpak zwarte verkeerspunten  -  Galgenveldstraat en Ruiseleedsesteenweg Tielt
Zwarte punten vormen een ernstig probleem binnen het hedendaagse verkeersbeheer. Een 
zwart verkeerspunt is een gevaarlijk kruispunt op de weg. Naast het feit dat ze gevaarlijk 
zijn voor weggebruikers, kunnen ze ook leiden tot ernstige verwondingen en zelfs dodelijke 
slachtoffers. Het is van cruciaal belang om zwarte punten te identificeren, te begrijpen en 
nauwlettend te monitoren om de verkeersveiligheid te verbeteren. Daarnaast kan een 
grondige monitoring van zwarte punten ook een doelgerichte aanpak bevorderen en zorgen 
voor een efficiÃ«nter gebruik van middelen.
Ik kijk hier met een bijzonder belang naar concrete zwarte punten in West-Vlaanderen. De 
afgelopen jaren stelde ik al verschillende vragen om de evolutie van de zwarte punten te 
beoordelen. Deze vraag betreft het kruispunt: Galgenveldstraat en Ruiseleedsesteenweg.
Deze vraag is een vervolgvraag van mijn vraag nr. 92 van 13 oktober 2022.
Gelieve alle gegevens beschikbaar te stellen in Excel. 
1. De minister gaf aan dat de vergunningsaanvraag ontvankelijk werd verklaard en 
lopende was. 
a) Kan de minister daarvan een stand van zaken geven?
b) Kan de minister ook een verdere aanpak, timing en budget geven?
2. Er werd ook geschreven dat de N037 wordt afgesloten voor gemotoriseerd verkeer. Er 
zou een nieuw kruispunt aangelegd worden naar de N037 om het gemotoriseerd 
verkeer uit de industriezone Tielt Noord naar de N037 te leiden. 
a) Wat is de huidige situatie met betrekking tot de omgevingsvergunning voor deze 
werken?
b) Kan de minister ook een verder plan van aanpak met timing en budget geven?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 23 van 28 september 2023
van BRECHT WARNEZ
Het nieuwe kruispunt verderop langs de Ruiseleedsesteenweg werd al aangelegd en 
uitgerust met driekleurige lichten. Het kruispunt langs de N37 met de Galgenveldstraat 
zelf kan echter pas afgesloten worden nadat de wegenis aangelegd is op de terreinen van 
de West-Vlaamse Intercommunale (WVI), zodat er een verbinding is naar de 
Kanegemstraat. Dan pas kan het nieuwe kruispunt in dienst gesteld worden en een 
alternatief bieden voor het kruispunt met de Galgenveldstraat. De 
aanbestedingsprocedure voor de werken van de WVI is lopende, met als streefdoel om in 
het eerste kwartaal van 2024 hun werken aan te vatten. Tegen het najaar van 2025 zou 
dan de wegenis aangelegd moeten zijn en kan het nieuwe kruispunt een alternatief bieden 
voor het kruispunt met de Galgenveldstraat. Zodra dat mogelijk is, zal de Galgenveldstraat 
afgesloten worden voor gemotoriseerd verkeer. 
