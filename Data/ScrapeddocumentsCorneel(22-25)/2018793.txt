title: Agentschap Wegen en Verkeer - Werken aan wegdek en fietspad Dudzeelse Steenweg Brugge
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018793
thema link: https://www.vlaamsparlement.be/parlementaire-documenten/schriftelijke-vragen/1781976
SCHRIFTELIJKE VRAAG
nr. 263
van MERCEDES VAN VOLCEM
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Agentschap Wegen en Verkeer (AWV)  -  Werken aan wegdek en fietspad Dudzeelse 
Steenweg Brugge
Graag verwijs ik naar de recente werkzaamheden aan het fietspad langs de Dudzeelse 
Steenweg in Brugge door AWV. Het fietspad werd er geëgaliseerd om ophoging door 
boomwortels te verwijderen. Een noodzakelijke ingreep om de fietsveiligheid te 
verzekeren. 
Ik verneem echter dat de freeswerken op sommige plaatsen langs de Dudzeelse Steenweg 
voor diepe groeven hebben gezorgd. Groeven zijn voor freeswerken in het asfalt niet 
nieuw. Ze zijn meestal slechts enkele millimeters diep, en dus niet meteen onveilig voor 
fietsers. Op andere locaties werden verzakkingen in het wegdek of fietspad met zwart 
asfalt opgevuld, waardoor er ook oneffenheden zijn ontstaan. 
1. Zijn die opmerkingen over de Dudzeelse Steenweg bekend bij AWV? Zo ja, welke 
maatregelen worden overwogen om de fietsveiligheid er te blijven garanderen? 
2. Heeft AWV plannen om in de toekomst nog verbeteringen door te voeren aan het 
wegdek en fietspaden van de Dudzeelse Steenweg door bijvoorbeeld een nieuwe 
toplaag aan te brengen? 
3. Wat is de procedure voor het opvullen van verzakkingen in het wegdek of fietspad met 
zwart asfalt? Zijn er specifieke richtlijnen om ervoor te zorgen dat die reparaties geen 
nieuwe oneffenheden creëren die de fietsveiligheid kunnen beïnvloeden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 263 van 23 november 2023
van MERCEDES VAN VOLCEM
1. Als tijdelijke maatregel zijn lokaal ingrepen gebeurd aan het fietspad langs de 
Dudzeelse steenweg, zoals het frezen van de fietspadverharding en het vullen van 
putten. Door de freeswerken zijn inderdaad kleine groeven ontstaan. Bij gunstige 
weersomstandigheden volgt hierop plaatselijk een overlaging met gietasfalt.
2. Het wegdek zelf buiten de bebouwde kom vergt op korte termijn geen onderhoud. Er 
zijn dan ook geen ingrepen gepland aan het wegdek.
Het aanbrengen van een toplaag op het fietspad is helaas geen duurzame oplossing. 
Het fietspad wordt beschadigd door de wortelopdruk van de snelgroeiende populieren 
in de tussenberm. Het doorwortelbaar volume van deze berm is bovendien beperkt. 
Aangezien de bomen zich momenteel maar in jeugdfase bevinden en ver van volgroeid 
zijn, zullen de wortelopdruk en schade aan het fietspad enkel toenemen. Een nieuwe 
toplaag zal dus onherroepelijk schade lijden. Andere, grondigere ingrepen aan het 
fietspad, zullen dan weer voor een onvermijdbare schade aan de wortels zorgen met 
mogelijke stabiliteitsproblemen van de bomen. Het vervangen van de bestaande 
bomen in de tussenberm (eventueel ook de zijberm), samen met bijvoorbeeld 
wortelwering en het vernieuwen van het fietspad, lijken dan ook de enige definitieve 
oplossing voor dit probleem. Het Agentschap Wegen en Verkeer (AWV) zal dit 
ingrijpend voorstel verder onderzoeken en contact opnemen met de stad voor verdere 
bespreking.
3. Het AWV volgt voor de heraanleg of het herstel van haar verhardingen het 
standaardbestek 250 voor de wegenbouw. Daarin staan de standaardeisen vermeld 
voor het opstellen van bestekken voor werken in verband met wegenbouw, rioleringen, 
signalisatie en groenaanleg. In specifieke gevallen laat het AWV zich adviseren door 
externen. In het geval van het fietspad langs de gewestweg N376, werd advies 
ingewonnen bij een European Tree Technician, een boomtechnisch raadgever.
