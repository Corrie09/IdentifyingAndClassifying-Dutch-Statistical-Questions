title: Sport - Bovenlokale projecten
thema: Sport
pdf link: https://docs.vlaamsparlement.be/pfile?id=2011879
thema link: https://www.vlaamsparlement.be/parlementaire-documenten/schriftelijke-vragen/1776240
SCHRIFTELIJKE VRAAG
nr. 89
van BRECHT WARNEZ
datum: 26 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Sport  -  Bovenlokale sportprojecten
Sport Vlaanderen wenst in te zetten op de ontwikkeling van een levenslange sport- en 
beweegmentaliteit bij iedereen. Ze willen lokale en regionale sportactoren helpen bij de 
uitbouw van hun sportbeleid aan de hand van een subsidie. Zo streeft Sport Vlaanderen 
samen met alle Vlaamse sportactoren naar de stimulatie van een duurzaam en innovatief 
breedtesportaanbod. 
De subsidie wil ook bovenlokale samenwerkingen en sportbeleid van centrumsteden 
ondersteunen. Daarbovenop wil men aan de hand van de subsidie ook lokale en regionale 
actoren helpen met de uitbouw van hun sportbeleid. Daarom promoot, stimuleert en 
ondersteunt Sport Vlaanderen zowel sportpromotionele activiteiten als beleidsmatige 
sportprojecten op bovenlokaal niveau en op niveau van centrumsteden.
Een sportpromotioneel project moet een sportieve activiteit bevatten en moet 1 van de 
opgegeven doelstellingen van Sport Vlaanderen vervullen (bv. niet-sporters aanzetten tot 
bewegen in een sportieve context). Een beleidsmatig project moet een beleidsmatige 
samenwerking tussen gemeenten/steden zijn.
De dertien centrumsteden in Vlaanderen kunnen ook projecten indienen, maar hoeven 
hiervoor niet samen te werken met andere steden of gemeenten. De subsidie dient om het 
sportbeleid van een centrumstad te bevorderen en uit te bouwen met het oog op een 
kwalitatievere interne of externe werking.
De oproep staat permanent open maar de uiterste indieningsdatum voor een dossier is 14 
oktober van het jaar voorafgaand aan het subsidiejaar.
Gelieve alle gegevens beschikbaar te stellen in Excel.
1. Kan de minister een overzicht geven van de subsidiebedragen per project en van de 
eigen middelen van de intergemeentelijke samenwerkingsverbanden in het project 
voor het subsidiejaar 2023?
2. Hoeveel indieners (gemeenten/steden of intergemeentelijke 
samenwerkingsverbanden) hebben zich kandidaat gesteld voor de projectoproep 
bovenlokale projectondersteuning 2024 van Sport Vlaanderen? 
a) Graag een overzicht per provincie, waarbij het onderscheid gemaakt wordt tussen 
sportpromotionele en beleidsmatige projecten.
b) Hoe beoordeelt de minister het aantal ingediende projecten?
3. Kan de minister per provincie een overzicht geven van de geselecteerde projecten, 
inclusief voor West-Vlaanderen een inhoudelijke toelichting per project met vermelding 
van de intergemeentelijke samenwerkingsverbanden voor het subsidiejaar 2024? 
Graag ook hier een tweedeling tussen sportpromotionele en beleidsmatige projecten.
4. Wat zijn de voornaamste redenen van afwijzing bij de niet-geselecteerde projecten?
5. Hoeveel bedraagt het totale subsidiebedrag per jaar? 
a) Acht de minister dat voldoende?
b) Hoeveel van dat bedrag werd in het totaal toegekend aan het project 
“bovenlokale sportprojecten” voor het subsidiejaar 2024?
c) Kan de minister aangeven wat er gebeurt met eventuele overschotten op het 
vlak van het subsidiebudget?
6. Hoe zal de evaluatie van de projecten verlopen? Wordt daarbij een onderscheid 
gemaakt tussen sportpromotionele en beleidsmatige projecten?
7. Sport Vlaanderen werkt samen met (boven)lokale consulenten teneinde de lokale 
besturen te ondersteunen in hun sportbeleid. 
a) Hoe evalueert de minister de werking van dergelijke consulenten?
b) Ziet de minister hier groeikansen voor de toekomst?
c) Zo ja, hoe zal hij ervoor zorgen dat deze groei gerealiseerd wordt?
8. Ziet de minister nog groeikansen voor onlineondersteuning van lokale besturen bij hun 
sportbeleid door Sport Vlaanderen? Zo ja, op welke manier zal dat gebeuren? Graag 
timing, aanpak en budget.
9. In welke mate dragen dergelijke sportprojecten (sportpromotionele en/of 
beleidsmatige) bij tot een grotere sport- en beweegmentaliteit bij de Vlamingen? Hoe 
worden de effecten van dit beleid gemonitord?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 89 van 26 oktober 2023
van BRECHT WARNEZ 
1. De definitief toegekende subsidiebedragen voor het lopende jaar 2023 kunnen op dit 
moment nog niet bezorgd worden omdat nog niet alle projecten plaats gevonden 
hebben en niet alle afrekeningsdossiers ingediend zijn. 
2. Voor het kalenderjaar 2024 werden liefst 177 projectaanvragen ingediend.
a. In bijlage wordt een overzicht geboden van de ingediende projecten voor het 
werkingsjaar 2024 en waarvoor het beoordelingsproces momenteel nog volop 
loopt. 
b. Als minister beoordeel ik het aantal ingediende projecten als zeer positief. Om 
te beginnen valt er een structurele groei in het aantal bovenlokale projecten te 
bespeuren: voor het subsidiejaar 2023 werden 176 bovenlokale 
projectsubsidies aangevraagd en voor 2022 149 dossiers. Een ander positief 
signaal is dat de spreiding over de provincies en regio’s mooi verdeeld is over 
heel Vlaanderen. De mogelijkheid voor centrumsteden om sinds 2023 
autonoom bovenlokale projecten in te dienen, zorgde zeker voor een 
kwantitatieve en kwalitatieve meerwaarde van dit ondersteuningsbeleid. Ook 
stel ik met tevredenheid vast dat het aantal beleidsmatige initiatieven in 
stijgende lijn zit, wat de effectiviteit van de beoogde hefboomfunctie sterk 
verhoogt.
3. Het reglement voorziet dat aanvraagdossiers tot 14 oktober voorafgaand aan het 
subsidiejaar kunnen ingediend worden. Omdat de beoordelingsprocedure voor het 
subsidiejaar 2024 nog niet afgerond is, is het nog niet mogelijk een overzicht aan te 
reiken van de geselecteerde projecten.
 
4. Projecten dienen reglementair te voldoen aan een aantal criteria en minimum een score 
van 24 op 40 te behalen. De meeste projecten die niet weerhouden worden, hebben 
een lagere score. De voornaamste kwaliteitscriteria zijn meetbare doelstellingen en 
daaraan gekoppelde acties formuleren, samenwerken met relevante partners, werken 
aan ecologische duurzaamheid, toegankelijk zijn voor kansengroepen, inzetten op 
innovatie, aanzetten tot sporten op langere termijn en beleving toevoegen aan het 
project.
Daarnaast worden sommige projecten niet weerhouden omdat er door eenzelfde 
intergemeentelijke samenwerking meer dan 5 projecten of door eenzelfde centrumstad 
meer dan 3 projecten ingediend worden.
 
5. Tot en met het subsidiejaar 2022 was er 500.000 euro ter beschikking voor deze 
projectondersteuning. Vanaf het subsidiejaar 2023 werd dit bedrag verhoogd tot 
650.000 euro. Deze budgetten worden voorzien binnen de reguliere werkingsmiddelen 
van de afdeling Sportpromotie van Sport Vlaanderen.
a. Een totaal subsidiebedrag van 650.000 euro lijkt op dit moment te volstaan om 
alle weerhouden projecten te ondersteunen, maar we blijven dit verder 
opvolgen. 
b. Het toegekende subsidiebedrag voor het subsidiejaar 2024 kan nog niet 
meegedeeld worden omdat de beoordelingsprocedure nog niet afgerond is.
c. Eventuele overschotten worden aangewend voor andere sportpromotionele 
initiatieven binnen de werking van de afdeling Sportpromotie van Sport 
Vlaanderen.
 
6. Zowel voor de sportpromotionele als beleidsmatige projecten dienen de organisatoren 
een eindverslag in te dienen via het subsidieplatform. Dit eindverslag bevat een 
afrekeningsstaat van inkomsten en uitgaven met bijhorende verantwoordingsstukken. 
Deze afrekeningsstaat wordt door de dossierbehandelaar nagekeken en op basis 
hiervan wordt het definitief subsidiebedrag bepaald. Daarnaast dienen de organisatoren 
een inhoudelijk verslag te bezorgen. Elk gepland onderdeel dat ingediend werd bij de 
aanvraag, moet geëvalueerd worden. Daar de aanvraag van de sportpromotionele 
projecten verschillend verloopt van de aanvraag van de beleidsmatige projecten, is er 
ook een verschil bij de beoordeling.
 
7. a) De consulenten (boven)lokale werking leveren goed werk in het informeren, 
ondersteunen en inspireren van lokale besturen. Zij hebben regelmatig contacten 
met de sportverantwoordelijken, voornamelijk via de vergaderingen van de 
sportregio’s die zij in de mate van het mogelijke bijwonen. Deze 
eerstelijnscontacten zijn de voelsprieten van Sport Vlaanderen op het terrein. Zij 
horen wat er leeft en bezorgen feedback aan de betrokken diensten en afdelingen 
om op die manier nog meer een vraaggestuurd beleid te kunnen voeren.
b) De laatste jaren zijn de consulenten (boven)lokale werking gegroeid in hun 
dienstverlening. Zij hebben goede contacten en bijhorend netwerk met de lokale 
besturen en hun regio’s uitgebouwd. De behoeften worden gedetecteerd, verzameld 
en teruggekoppeld. Centrumsteden van hun kant kennen vaak andere noden en 
daar wordt nu ook meer rekening mee gehouden. Deze samenwerking kan in de 
toekomst nog verder uitgebouwd worden.
Vrij recent zijn er ook structurele afspraken gemaakt met het Netwerk Lokaal 
Sportbeleid met als doel om maximaal complementair te werken richting de lokale 
sport- en vrijetijdsdiensten. Deze samenwerking kan in de toekomst verder groeien 
en verfijnd worden met het oog op effectiviteits- en efficiëntiewinst.
c) De consulenten (boven)lokale werking hebben de opdracht gekregen om in 2025 
een grondig behoefteonderzoek te houden bij alle lokale besturen, in navolging van 
de vorige uitgebreide bevraging in 2019. Dit zal gebeuren aan de hand van 
persoonlijke gesprekken en gestandaardiseerde vragen bij de 300 gemeenten en 
steden. De resultaten zullen naderhand verwerkt worden en resulteren in een 
actieplan. 
8. Het subsidieplatform dat door lokale besturen en sportregio’s gehanteerd wordt voor 
het indienen van bovenlokale projectondersteuning werd in het verleden 
geoptimaliseerd en staat op punt. 
Het e-loket van Sport Vlaanderen voor lokale besturen zal verder uitgebouwd worden. 
Vanaf dit najaar zullen aanvragen voor de vaste dienstverlening zoals bijvoorbeeld 
lesgeversondersteuning ingediend kunnen worden via dit digitaal platform. In 2024 
wordt verder gewerkt aan bijkomende toepassingen in het e-loket, zoals het 
inschrijven voor deelname aan sportpromotionele acties van Sport Vlaanderen. Op 
langere termijn is het de bedoeling dat alle acties die een lokaal bestuur onderneemt 
in de samenwerking met Sport Vlaanderen via dit e-loket kunnen gebeuren. Daarnaast 
zullen de lokale besturen in het e-loket persoonlijke beleidsinformatie terugvinden van 
hun gemeente of stad en zich kunnen vergelijken met andere gemeenten en met 
Vlaanderen.
Sport Vlaanderen werkt ook verder aan digitale tools om lokale besturen te inspireren. 
Zo is er de inspiratiebox voor lokale besturen die jaarlijks geüpdatet wordt en die 
informatie bevat die interessant is voor het lokaal sportbeleid, zowel van Sport 
Vlaanderen als van andere partners zoals het Netwerk Lokaal Sportbeleid, MOEV, de 
Vlaamse Sportfederatie, G-sport Vlaanderen en Sportwerk Vlaanderen. 
 
9. De bovenlokale projectondersteuning zet lokale besturen aan om bovenlokaal te 
werken aan een duurzaam en innovatief breedtesportaanbod. Alleen projecten die aan 
deze criteria voldoende beantwoorden, komen in aanmerking voor ondersteuning. Op 
deze manier wordt er een hefboom gecreëerd voor de uitbouw van een sportieve en 
gezonde levensstijl van elke Vlaming. Via de rapportering van de projecten wordt het 
aantal deelnemers aan deze projecten gemonitord.
De grote deelnemersaantallen bij de vele bovenlokale sportprojecten zorgen op zich 
voor een toename van de sportparticipatie op uitgebreide lokale en regionale schaal. 
De effecten van dit beleid kunnen gemeten worden door de verplichte kwalitatieve en 
kwantitatieve evaluatie van de projectdoelstellingen in elk subsidiedossier.
Meer algemeen gesteld zijn de jongste jaren de sportparticipatiecijfers in Vlaanderen 
gestegen. De voortdurende promotionele stimuli die Sport Vlaanderen biedt, hebben 
tot doel de duurzame sportparticipatiegraad van de Vlaming structureel te verhogen. 
Alhoewel het heel moeilijk is om een rechtstreeks causaal verband aan te tonen tussen 
sportpromotionele initiatieven – zoals een financieel stimuleringsbeleid voor 
bovenlokale sportprojecten – en gestegen sportparticipatiemetingen, zijn we van 
oordeel dat die een gunstig effect genereren in de sport- en beleefmentaliteit bij de 
Vlamingen.
BIJLAGE
Overzicht projectsubsidies bovenlokale sportwerking
