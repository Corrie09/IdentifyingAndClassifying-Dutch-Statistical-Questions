title: Subsidies voor kernversterking - Limburg
thema: Economie
pdf link: https://docs.vlaamsparlement.be/pfile?id=2046147
thema link: https://www.vlaamsparlement.be/parlementaire-documenten/schriftelijke-vragen/1803091
SCHRIFTELIJKE VRAAG
nr. 251
van RITA MOORS
datum: 9 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Subsidies voor kernversterking  -  Limburg
Ter versterking van de handelskernen en het gemeentelijk detailhandelsbeleid voerde de 
Vlaamse overheid al tal van maatregelen in. Door de mogelijkheid te bieden om hiervoor 
subsidies te ontvangen, wilde de Vlaamse Regering de steden en gemeenten aanzetten 
om, aan de hand van een onderbouwde detailhandelsvisie, initiatieven te ondernemen rond 
kernversterking.
1. Graag ontvang ik een overzicht van alle subsidies waarop de Limburgse steden en 
gemeenten een beroep kunnen doen in het kader van kernversterking en het 
versterken van het detailhandelsbeleid.
2. Hoeveel subsidies werden sinds 2019 t.e.m. 2023 aangevraagd en uitbetaald? Graag 
een overzicht van alle steden en gemeenten die een subsidie hebben aangevraagd en 
ontvangen, het bedrag, de doelstelling van de subsidie en de (voorlopige) resultaten.
3. Hoe worden de resultaten geëvalueerd?
4. Op welke manier kunnen de subsidies gecombineerd worden met andere 
ondersteuning, bijvoorbeeld van de provincie?
5. Welke nieuwe oproepen plant de minister?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 251 van 9 februari 2024
van RITA MOORS
1. Tijdens deze legislatuur heeft VLAIO verschillende oproepen gelanceerd ter 
ondersteuning van de bedrijvige kernen en lokale detailhandel. Deze subsidieoproepen 
waren gericht naar alle Vlaamse steden en gemeenten, dus ook de Limburgse. 
Momenteel zijn er geen openstaande oproepen meer.
- 2021-2022: aankoop en/of transformatie van leegstaande of vrijkomende 
handelspanden en bedrijfsruimten (relancemiddelen in kader van Vlaamse 
Veerkracht)
- 2022: duurzame bereikbaarheid van de kernen (relancemiddelen in kader van 
Vlaamse Veerkracht)
- 2022: cofinanciering van premies voor de verfraaiing en verduurzaming van 
handelspanden in de kern (relancemiddelen in kader van Vlaamse Veerkracht)
- 2022: uitwerken van stedenbouwkundige verordeningen en RUP’s gebaseerd op 
de concepten van het integraal handelsvestigingsbeleid (relancemiddelen in 
kader van Vlaamse Veerkracht)
- 2023: aankoop en/of transformatie van leegstaande of vrijkomende 
handelspanden en bedrijfsruimten
- 2023: duurzame bereikbaarheid van de kernen
2. De tabellen in het Excel-bestand in bijlage tonen de provinciale verdeling van de 
toegekende subsidies voor kernversterking en detailhandel, en een overzicht van de 
Limburgse steden en gemeenten met een toegekende subsidie. De samenvattingen van 
alle projecten zijn terug te vinden op de website van VLAIO:
- Aankoop en/of transformatie van leegstaande of vrijkomende handelspanden 
en bedrijfsruimten 2021-2022: https://www.vlaio.be/nl/vlaio-
netwerk/leegstaande-vrijkomende-handelspanden-en-bedrijfsruimten/ontdek-
de-goedgekeurde-0
- Aankoop en/of transformatie van leegstaande of vrijkomende handelspanden 
en bedrijfsruimten 2023: https://www.vlaio.be/nl/vlaio-netwerk/leegstaande-
vrijkomende-handelspanden-en-bedrijfsruimten/ontdek-de-goedgekeurde-
projecten-de-subsidie-voor-de-0
- Duurzame bereikbaarheid van de kernen 2022: https://www.vlaio.be/nl/vlaio-
netwerk/duurzame-bereikbaarheid-van-de-kernen/ontdek-de-goedgekeurde-
projecten-duurzame-bereikbaarheid-van-de-kernen-0 
- Duurzame bereikbaarheid van de kernen 2023: https://www.vlaio.be/nl/vlaio-
netwerk/duurzame-bereikbaarheid-van-de-kernen/ontdek-de-goedgekeurde-
projecten-duurzame-bereikbaarheid-van-de-kernen-1 
- Cofinanciering van premies voor de verfraaiing en verduurzaming van 
handelspanden in de kern: https://www.vlaio.be/nl/vlaio-netwerk/premies-
verfraaiing-en-verduurzaming-handelspanden/ontdek-de-goedgekeurde-
projecten
- Uitwerken van stedenbouwkundige verordeningen en RUP’s gebaseerd op de 
concepten van het integraal handelsvestigingsbeleid: 
https://www.vlaio.be/nl/vlaio-netwerk/opmaak-planconcepten-integraal-
handelsvestigingsbeleid/ontdek-de-goedgekeurde 
3. Een aantal projecten in de oproepen aankoop en/of transformatie van leegstaande of 
vrijkomende handelspanden en bedrijfsruimten zijn afgerond. De betrokken gemeenten 
zullen zelf nog aangeven wat de impact was van het project op hun bedrijvige kern. 
Tot dusver zijn in Limburg alleen de projecten van Pelt afgerond. De toegekende 
subsidies voor Pelt waren beperkt tot de afbraak van leegstaande handelspanden.
Dit soort zelfevaluaties zijn ook voorzien voor de oproepen duurzame bereikbaarheid 
van de kern, maar daar zijn alle projecten nog lopende of op te starten. Een aanzienlijk 
deel van de projecten rond bereikbaarheid betreft mobiliteitsingrepen. In dit kader 
heeft VLAIO een studie besteld om na te gaan wat de impact is van mobiliteitsingrepen 
op de economische activiteiten in de kernen van een tiental steden en gemeenten. De 
studie kadert in een breder onderzoek naar de ruimtelijke evolutie van publieksgerichte 
functies en wordt uitgevoerd door Idea Consult en CityD-Wes. Omdat het om reeds 
afgeronde mobiliteitsingrepen moet gaan, zullen er geen gesubsidieerde projecten uit 
de bovengenoemde oproepen deel van uitmaken, maar de resultaten van de studie zijn 
uiteraard wel relevant voor de steden en gemeenten met een toegekende subsidie.
Ook de cofinanciering van lokale premies voor handelspanden en de opmaak van 
planinstrumenten in kader van het integraal handelsvestigingsbeleid zijn 
langetermijninitiatieven die nog niet geëvalueerd kunnen worden. Voor de 
cofinanciering van premies loopt momenteel de rapportering van het eerste 
werkingsjaar. In Limburg betreft het 17 premies in Beringen, Genk, Maaseik en 
Tongeren, goed voor 104.122,80 euro waarvan 52.061,40 euro door VLAIO werd 
gecofinancierd.
4. De VLAIO-subsidies in kader van de oproepen aankoop en/of transformatie van 
leegstaande of vrijkomende handelspanden en bedrijfsruimten mogen niet 
gecombineerd worden met subsidies die werden toegekend op basis van het decreet 
van 19 april 1995 houdende maatregelen ter bestrijding en voorkoming van leegstand 
en verwaarlozing van bedrijfsruimten. In kader van de oproepen duurzame 
bereikbaarheid van de kern is er geen cumul mogelijk met andere Vlaamse subsidies. 
Voor de cofinanciering van lokale premies voor handelspanden werd een duidelijke 
verdeelsleutel van de subsidiabele kosten opgenomen tussen VLAIO, de gemeente en 
de aanvrager, waarbij de aanvrager minimaal 30% zelf betaalt. Voor het overige gelden 
er geen beperkingen. Aankoop/transformatie- en bereikbaarheidsprojecten mogen dus 
aangevuld worden met provinciale en Europese subsidies.
5. Voor de lopende legislatuur staat nog één oproep rond kernversterking gepland, 
namelijk de ondersteuning van centrumsteden in het bewerkstelligen van een 
emissieloze stedelijke logistiek.
BIJLAGE
Overzicht
