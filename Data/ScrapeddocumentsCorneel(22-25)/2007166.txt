title: Duurzaam watergebruik in de industrie - Maatregelen
thema: Economie
Natuur en Milieu
pdf link: https://docs.vlaamsparlement.be/pfile?id=2007166
thema link: https://www.vlaamsparlement.be/parlementaire-documenten/schriftelijke-vragen/1771570
SCHRIFTELIJKE VRAAG
nr. 47
van ANNICK DE RIDDER
datum: 13 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Duurzaam watergebruik in de industrie  -  Maatregelen
Na een rondvraag bij 64 industriële bedrijven van Voka - Kamer van Koophandel 
Antwerpen-Waasland - blijkt dat zes op de tien industriële spelers bezorgd zijn over de 
mogelijke impact van waterschaarste op hun activiteiten. Die bezorgdheid uit zich in 
concrete doelstellingen om hun watergebruik met 10 tot 50% te verminderen tegen 2030, 
zoals de Europese doelstellingen voorschrijven. Zeven bedrijven zouden zelfs meer dan 
50% van hun watergebruik willen uitsparen.
Naast investeringen in circulair watergebruik door waterzuivering en waterrecuperatie 
kijken de bedrijven ook specifiek naar de overheid om een passend kader uit te werken en 
financiële ondersteuning te bieden. Aangezien de nodige investeringen in die nieuwe 
technologieën boven op investeringen voor de omschakeling naar een koolstofarme 
industrie komen, wijzen de verschillende bedrijven op “het belang van een totaalvisie op 
watergebruik in de industrie in combinatie met een robuust wetgevend kader naar 
voorbeeld van waterrecuperatie en afvalwater”.
Gezien het belang van een efficiënt waterbeleid voor de toekomst van de Vlaamse industrie 
en de toekomst van Vlaanderen in zijn geheel, heb ik de volgende vragen aan de minister:
1. Hoe reageert de minister op de bezorgdheden van die industriële spelers? Worden er 
al concrete stappen gezet om een passend kader uit te werken?
Zo ja, kan de minister daar een stand van zaken over geven?
Zo niet, waarom niet?
2. Welke financiële incentives en/of stimulerende fiscale maatregelen overweegt de 
minister om de transitie naar duurzaam watergebruik in de industrie te faciliteren? 
Bestaan er al specifieke beleidsmaatregelen om circulair watergebruik te bevorderen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 47 van 13 oktober 2023
van ANNICK DE RIDDER 
1. Dat het thema watergebruik en waterbeschikbaarheid hoog op de agenda staat bij de 
industrie is op zich een positief gegeven. De bezorgdheden daarrond vanuit de industrie 
zijn uiteraard een aandachtspunt waarmee wij binnen de Vlaamse overheid ook actief 
bezig zijn. De uitdagingen op het vlak van watergebruik worden steeds duidelijker en 
een proactieve houding van zowel de industrie als de overheid zal nodig zijn. De eigen 
doelstelling om het waterverbruik met 10 tot 50% te verminderen tegen 2030 is alvast 
een doelstelling die ten volle kan ondersteund worden.
Het recente benchmarkrapport somt een aantal punten op waarin de overheid een rol 
zou kunnen spelen. De meeste punten staan op de radar en worden opgenomen door 
mijn administratie in samenspraak met de stakeholders uit onder meer de industrie 
(bv. de problematiek van concentraatstromen en het steeds strenger wordende 
Europees normenkader). Het zijn echter uitdagende punten waarvoor we vanuit 
Vlaanderen niet steeds de volledige vrije beleidsruimte hebben. De Blue deal heeft net 
als doel om Vlaanderen waterrobuuster te maken, samen met verschillende 
stakeholders zoals de industrie. Het spreekt voor zich dat we ons daarvoor blijven 
inzetten. Ik roep de sector dan ook nogmaals op om ook mee concrete voorstellen uit 
te werken en voor te leggen aan mijn administraties. Ik roep op om hiervoor binnen de 
bestaande platformen aandacht te hebben.
Er worden nu reeds stappen gezet om het beleid bij te sturen. Ik verwijs hiervoor naar 
deelvraag 2. 
2. Als stimulerende fiscale maatregel wordt een vrijstelling van de heffing op de 
waterverontreiniging voorzien voor de aanbieder van circulair afvalwater. Dit voorstel 
werd opgenomen in het voorontwerp van Programmadecreet begrotingsopmaak 2024. 
De bedoeling is dat deze regelgeving ingaat op 1 januari 2024.
Via de Blue Deal werden diversie subsidieprogramma’s gelanceerd die 
samenwerkingsverbanden ondersteunen met betrekking tot duurzaam watergebruik en 
circulair water, zoals proeftuinen droogte, hergebruik RWZI effluent en de recente 
oproep circulair water. Bedrijven kunnen op deze manier niet alleen financiële 
ondersteuning krijgen voor investeringen op het terrein; zo differentiëren we onze 
bronnen meer en beter, beschermen we onze grondwatervoorraden en zorgen we 
ervoor dat onze bevoorradingszekerheid robuuster wordt. Bovendien stimuleren we op 
die manier Vlaamse watertechnologie-oplossingen.
Ook binnen andere beleidsdomeinen is er aandacht voor klimaatadaptatie en water. Ik 
verwijs hiervoor onder meer naar mijn collega-minister Jo Brouns.
