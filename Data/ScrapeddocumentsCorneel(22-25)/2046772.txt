title: Geïntegreerd investeringsprogramma (GIP) 2024 - N272
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2046772
thema link: https://www.vlaamsparlement.be/parlementaire-documenten/schriftelijke-vragen/1801607
SCHRIFTELIJKE VRAAG
nr. 643
van PETER VAN ROMPUY
datum: 7 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  N272 Galmaarden
Sinds 2018 worden de investeringsprogramma's van de verschillende entiteiten uit het 
beleidsdomein Mobiliteit en Openbare Werken (MOW) samengevoegd in een geïntegreerd 
investeringsprogramma (GIP) voor het hele beleidsdomein. Dat programma wordt 
opgesteld door het Departement Mobiliteit en Openbare Werken (DMOW) op basis van de 
input van de verschillende entiteiten uit het beleidsdomein en biedt een meerjarige blik op 
alle geplande investeringen binnen het beleidsdomein. Het dossier van de N272 op 
grondgebied Galmaarden is al jaren lopende (sinds de jaren 90). 
1. Zijn er budgetten opgenomen in het GIP 2024 voor het project N272 op grondgebied 
Galmaarden?
a) Zo ja, graag:
i. een detail van het totale gereserveerde budget in 2024;
ii. een verantwoording hoe het budget in 2024 besteed zal worden. 
b)  Zo niet, graag een verantwoording waarom het project niet mee is opgenomen 
in de lijst.
2. Kan er een overzicht worden gemaakt van welke stappen hier door het Agentschap 
Wegen en Verkeer (AWV) zijn ondernomen de afgelopen 30 jaar? 
a) Vindt de minister dat er afgelopen legislatuur voldoende vooruitgang is geboekt 
in het dossier? 
b) Zo niet, wat is daarvan dan de oorzaak? 
3. Zijn er budgetten opgenomen in de doorkijk 2025 en 2026 voor project N272 op 
grondgebied Galmaarden?
a) Zo ja, graag:
i. een detail van het totale gereserveerde budget per jaar;
ii. een verantwoording waarvoor het budget gebruikt wordt per jaar.
c) Zo niet, graag een verantwoording waarom het project niet mee is opgenomen in 
de lijst.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 643 van 7 februari 2024
van PETER VAN ROMPUY
1. Zowel het budget voor de onteigeningen als het budget voor de uitvoering van de 
werken zijn opgenomen in het jaar 2025 in de versie van de doorkijk voor het GIP 
2024-2025-2026.
Omdat de aankoopovereenkomsten voor de resterende percelen ten vroegste in de 
loop van het najaar 2024 zullen worden afgesloten, zullen de vergoedingen voor deze 
verwervingen in het begin van 2025 moeten uitbetaald worden. Daarom is ervoor 
gekozen het budget voor de onteigeningen van 2024 naar 2025 door te schuiven. 
2. De gemeente Galmaarden heeft eind jaren negentig het initiatief genomen om via het 
toenmalige mobiliteitsconvenant een project bijakte met module 13 af te sluiten. 
Hiermee engageerde de gemeente zich om de aanleg van fietspaden langs de N272 
tussen Tollembeek en Galmaarden te realiseren, waarbij de terugbetaling van alle 
gemaakte kosten via de module 13 geregeld werd. De gemeente zette hiervoor de 
nodige stappen, om te beginnen het aanstellen van een studiebureau.
Nadat het ontwerpproces opstartte, werden de start- en projectnota voor het project 
door de Provinciale Auditcommissie in 2009 goedgekeurd. Vervolgens startte de 
gemeente met de noodzakelijke verwervingen. Daarvan kon ze er een groot deel 
realiseren, maar een aantal ook niet (2016).
Intussen werd het oorspronkelijke fietspadenproject uitgebreid met een riolerings- en 
regenwaterafvoerproject, waarbij ook Fluvius en Aquafin als mede opdrachtgever 
optraden. Ook de rijweg zelf moest hierdoor volledig vernieuwd worden.
Vervolgens kwam er een periode van stilstand, omdat de vooruitgang van het dossier 
gekoppeld werd aan het akkoord van de gemeente met de  overname van de N272 
door de gemeente na uitvoering van het project.
Ik heb beslist om deze koppeling los te laten. Zo werd het project in het najaar van 
2020 opnieuw geactiveerd.
Vooral voor het rioleringsontwerp zijn de voorbije jaren veel bijsturingen aan het 
ontwerp door gewijzigde normen nodig geweest. En ook momenteel wordt dit ontwerp 
nog altijd verder uitgewerkt. Recent zijn de nodige boringen gedaan en peilbuizen 
geplaatst om de laatste knopen te kunnen doorhakken.
Omdat ook de onteigeningsprocedure gewijzigd werd, zijn er de nodige  wijzigingen 
aan de onteigeningsplannen en de noodzakelijke documenten (projectnota) moeten 
gebeuren. Dit is momenteel in afronding.
3. Zie het antwoord op deelvraag 1.
