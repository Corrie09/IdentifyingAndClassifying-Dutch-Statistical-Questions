title: Overstromingsgevoelige gebieden - Screening bouwaanvragen
thema: Natuur en Milieu
pdf link: https://docs.vlaamsparlement.be/pfile?id=2043772
thema link: https://www.vlaamsparlement.be/parlementaire-documenten/schriftelijke-vragen/1798708
SCHRIFTELIJKE VRAAG
nr. 279
van MIEKE SCHAUVLIEGE
datum: 26 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Overstromingsgevoelige gebieden  -  Screening bouwaanvragen
Naar aanleiding van de waterbom in de zomer van 2021 kondigde de minister aan het 
Departement Omgeving de opdracht te geven systematisch alle aanvragen tot 
bouwvergunningen op ‘natte gronden’ te screenen en indien nodig in beroep te gaan tegen 
een positieve beslissing.
1. Kan de minister een overzicht geven van het aantal gescreende dossiers sinds de 
aankondiging van de maatregel van de minister? Graag opgesplitst per jaar, per 
provincie en per gemeente.
2. Kan de minister een overzicht geven van het aantal effectieve beroepen naar aanleiding 
van de screening sinds de aankondiging van de maatregel van de minister? Graag 
opgesplitst per jaar, per provincie en per gemeente.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 279 van 26 januari 2024
van MIEKE SCHAUVLIEGE
Bij de beoordeling van een omgevingsvergunning moet de vergunningverlenende overheid 
altijd de mogelijke schadelijke effecten van de aanvraag aan het watersysteem 
onderzoeken. Dit is de zogenaamde watertoets. 
In het decreet Integraal Waterbeleid en in de Vlaamse Codex Ruimtelijke Ordening wordt 
gesteld dat: 
“Indien de nadelige effecten als gevolg van de waterkwantiteit voor de mens, de 
natuur of voor de economie zo significant zijn dat er geen aanvaardbare remedie 
(dus maatregelen voor herstel of compensatie) mogelijk is, moet de vergunning 
geweigerd.” 
Het Departement Omgeving heeft een digitale (beroepen)filter ontwikkeld die 
omgevingsvergunningen uit het Omgevingsloket filtert, onder meer op basis van de ligging 
in een risicogebied voor overstromingen. In de uitgefilterde dossiers wordt onderzocht hoe 
de vergunningverlenende overheid omgegaan is met de watertoets: is het risico correct 
ingeschat; werden de vereiste adviezen gevraagd; hoe werd met deze adviezen in de 
beslissing omgegaan;…, met andere woorden: zijn alle betrokkenen (aanvrager, 
waterbeheerder en gemeente) zich voldoende bewust van de mogelijke risico’s, alsook zijn 
de risico’s correct ingeschat en zijn de nodige maatregelen genomen om het aangevraagde 
te beschermen tegen deze risico’s.
Als bijlage gaat een tabel met daarin een overzicht van het aantal gescreende dossiers en 
het aantal effectieve beroepen sinds de aankondiging van de maatregel, opgesplitst per 
jaar, per provincie en per gemeente. 
Ik geef hieronder nog enkele randbemerkingen met betrekking tot de interpretatie van de 
tabel:
1) In de vraagstelling staat "aanvragen tot bouwvergunningen". De cijfers omvatten 
zowel stedenbouwkundige handelingen als aanvragen voor verkavelingen. Loutere 
iioa-dossiers komen niet uit de beroepenfilter voor dit criterium.
2) De beroepenfilter werd aangepast aan de meest recente watertoetskaarten (huidig 
en toekomstig klimaat). 
3) Er kan ook een klein verschil bestaan met cijfers die meegegeven werden n.a.v. 
eerdere vragen o.w.v. het verschil in vraagstelling. 
4) Het jaartal van de screening kan verschillend zijn van het jaartal dat effectief een 
beroep werd ingesteld (gescreend aan het eind van ene jaar en in beroep gegaan 
in het begin van het daaropvolgende jaar).
BIJLAGE
Overzicht van gescreende dossiers en effectief ingestelde beroepen 
overstromingsgevoelige gebieden, per jaar, per provincie en per gemeente
