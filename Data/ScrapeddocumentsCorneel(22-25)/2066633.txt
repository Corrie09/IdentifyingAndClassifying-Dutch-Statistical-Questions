title: Thermae Palace Oostende - Huisvesting Mu.ZEE en renovatie
thema: Cultuur
Onroerend erfgoed
pdf link: https://docs.vlaamsparlement.be/pfile?id=2066633
thema link: https://www.vlaamsparlement.be/parlementaire-documenten/schriftelijke-vragen/1829845
SCHRIFTELIJKE VRAAG
nr. 1
van TOM LAMONT
datum: 8 juli 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Thermae Palace Oostende  -  Huisvesting Mu.ZEE en renovatie
De renovatie van het Thermae Palace, een mogelijke verhuis van Mu.ZEE naar het Thermae 
Palace en de brief van burgemeester Tommelein aan de Vlaamse Regering beroerden de 
laatste weken zowel de sociale als de klassieke media.
1. Hoe staan de minister en zijn departement tegenover de vraag van de stad Oostende 
om extra financiële steun te geven voor de renovatie van het Thermae Palace en de 
gaanderijen?
2. Hoever staat de business case waarnaar de minister van Cultuur verwees in de 
commissie Cultuur op 15 december 2023? Heeft hij daarvan al resultaten ontvangen 
en kan hij die delen?
3. Burgemeester Tommelein claimde in een reactie aan VRT NWS op 26 juni 2024 dat er 
al een principeakkoord met de Vlaamse overheid is over de verhuizing van Mu.ZEE.
Kan de minister dat bevestigen?
4. Het bestuursorgaan van Mu.ZEE heeft nog geen goedkeuring gegeven voor een 
mogelijke verhuis naar het Thermae Palace wegens een totaal gebrek aan informatie. 
Is de minister ondanks bovenstaande informatie toch van plan het bestuursorgaan te 
vragen om een beslissing te nemen in dat complexe dossier zoals verzocht wordt in de 
brief van burgemeester Tommelein en de stad Oostende? 
Deze vraag werd gesteld aan de ministers Jan Jambon (1), Matthias Diependaele (1)
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
GECOÖRDINEERD ANTWOORD
op vraag nr. 1 van 8 juli 2024
van TOM LAMONT
1. De noodzaak aan de restauratie van het Thermae Palace en de Koninklijke Gaanderijen 
is al jaren gekend bij de stad Oostende. Het uitblijven van de werken heeft een grote 
impact op de degradatie van het beschermde monument en op de kostprijs van de 
werken. 
Ik wijs op de financiële ondersteuning vanuit Onroerend Erfgoed met een subsidie van 
10 miljoen euro uit het Relanceplan Vlaamse Veerkracht voor de restauratie van het 
exterieur van het Thermae Palace en voor de fase twee van de restauratie van de 
Koninklijke Gaanderijen is gereserveerd. Dat is al zeker een aanzienlijk bedrag dat kan 
aangewend worden. 
Er staat ook een inhoudelijk goedgekeurd premiedossier voor de restauratie van fase 
1 van de Koninklijke Gaanderijen op de wachtlijst van de nog toe te kennen premies, 
met een geraamd premiebedrag van 2,1 miljoen euro. Het tijdstip van de toekenning 
van deze premie kan afgestemd worden op de gunning van de werken verbonden aan 
het dossier waarvoor middelen uit het relanceplan voorzien zijn.
Het is aan de volgende Vlaamse Regering om een beslissing te nemen over extra 
financiële steun.
2. Mijn collega bevoegd voor Cultuur ontving nog geen businesscase van de 
projectvennootschap, die bestaat uit de stad Oostende, PMV en Resthotel nv. 
3. Er is nog geen beslissing genomen over de verhuizing van Mu.ZEE. 
4. Mijn collega bevoegd voor Cultuur volgt op wat het bestuursorgaan van Mu.ZEE 
hierover zal beslissen. 
