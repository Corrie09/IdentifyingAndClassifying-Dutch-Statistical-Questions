title: Schooldocumenten - Bewaartermijnen
thema: Onderwijs en Vorming
pdf link: https://docs.vlaamsparlement.be/pfile?id=2013798
thema link: https://www.vlaamsparlement.be/parlementaire-documenten/schriftelijke-vragen/1776821
SCHRIFTELIJKE VRAAG
nr. 100
van KAROLIEN GROSEMANS
datum: 7 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Schooldocumenten  -  Bewaartermijnen
Voor elke leerling die in een school ingeschreven is, maakt de school bepaalde documenten 
aan. Een school verzamelt bijgevolg in de loop der jaren een grote hoeveelheid van 
dergelijke documenten. Vaak rijst dan de vraag hoelang dat alles bewaard dient te worden. 
In een aantal omzendbrieven wordt een houvast geboden door aan te geven hoelang 
leerlinggebonden documenten volgens de onderwijsregelgeving bewaard moeten worden. 
Daarnaast heeft ook de onderwijsinspectie een lijst opgesteld van te bezorgen informatie 
in het kader van een schooldoorlichting. Ik som enkele van die bewaartermijnen op. 
Stamboekregister: 30 jaar. Notulen van de klassenraad: 15 jaar. Verklaringen op eer die 
aantonen dat leerlingen beantwoorden aan de leerlingenkenmerken m.b.t. het 
opleidingsniveau van de moeder en de thuistaal: 15 jaar. Attesten die de indicator “ouders 
behoren tot de trekkende bevolking” en verklaringen op eer die de indicator “thuisloos” 
aantonen: 15 jaar. Individuele leerlingsteekkaart: 15 jaar. Proces-verbaal met de lijst van 
de geslaagde en de niet-geslaagde leerlingen: 50 jaar. 
In het kader van planlastvermindering en administratieve vereenvoudiging lijkt het zinvol 
om alle bewaartermijnen eens tegen het licht te houden.
1. Acht de minister het zinvol om de bewaartermijnen van schooldocumenten te 
herbekijken? Zo ja, wanneer zal hij daarmee aan de slag gaan? Zo niet, waarom niet?
2. Welke beleidsinitiatieven zal de minister nog nemen om het papierwerk in het 
onderwijs tot een minimum te herleiden? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 100 van 7 november 2023
van KAROLIEN GROSEMANS
Het is zaak om enkel die schooldocumenten te bewaren die essentieel zijn en dat voor de 
termijn die nodig is voor de processen die op die documenten steunen en voor een efficiënt 
archiefbeheer. In lijn met wat het Vlaams Parlementslid voorstelt, evalueer ik dat continu 
en stuur ik bij waar mogelijk. 
Om die reden is er recent een nieuwe omzendbrief GD/2023/01 gepubliceerd met als 
passende titel “Te bezorgen informatie in het kader van een doorlichting door de 
onderwijsinspectie”. Die omzendbrief geeft via aanklikbare linken voor de verschillende 
onderwijsniveaus een volledig en transparant overzicht van de te bezorgen informatie in 
het kader van een schooldoorlichting evenals de periode waarop die informatie betrekking 
dient te hebben. Dat overzicht is afdoende. Onderwijsinstellingen hoeven zeker geen extra 
gegevens aan te leveren.
De publicatie van die omzendbrief is via Schooldirect, de elektronische nieuwsbrief van het 
Vlaams Ministerie van Onderwijs en Vorming, onder de aandacht gebracht.
Daarnaast zijn er, wat het leerplichtonderwijs betreft, de omzendbrieven BaO/2005/03 en 
SO/2003/02 “betreffende “Bewaartermijn van leerlinggebonden documenten”. Die 
omzendbrieven bevatten een bundeling van de bewaartermijnen van leerlinggebonden 
documenten. In die omzendbrieven heb ik recent nog verduidelijkt dat bewaren van 
bijvoorbeeld notulen en processen-verbaal ook digitaal kan. 
De door die omzendbrieven vastgelegde bewaartermijnen zijn bijgevolg zorgvuldig 
overwogen en actueel nog steeds verantwoord. De scholen zijn vertrouwd met die 
termijnen en we vangen geen signalen op dat ze niet zouden voldoen.  Ik krijg daarentegen 
wel signalen dat er soms nog vragen komen, vele jaren na afstuderen, bijvoorbeeld over 
studiebewijzen. 
Ik deel samen met de Vlaamse volksvertegenwoordiger de bezorgdheid over planlast en 
regeldruk. 
Ik heb deze legislatuur heel wat inspanningen geleverd om die te verminderen. Ik verwijs 
hierbij onder meer naar de antwoorden op de vragen om uitleg nr. 2809 en 2858 (2022-
2023).
Ik wens te benadrukken dat de overheid op geen enkele manier verwacht dat 
onderwijsinstellingen overmatig gegevens verwerken. 
De vermindering van planlast of regeldruk blijft een voortdurend aandachtspunt, waar ik 
ook in de toekomst oog voor zal blijven hebben.
