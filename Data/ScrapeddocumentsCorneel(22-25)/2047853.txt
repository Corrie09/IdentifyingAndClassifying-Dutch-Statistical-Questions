title: Onbevaarbare waterlopen arrondissement Gent - Waterbeheersing
thema: Natuur en Milieu
Openbare werken
pdf link: https://docs.vlaamsparlement.be/pfile?id=2047853
thema link: https://www.vlaamsparlement.be/parlementaire-documenten/schriftelijke-vragen/1800779
SCHRIFTELIJKE VRAAG
nr. 321
van STIJN DE ROO
datum: 5 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Onbevaarbare waterlopen arrondissement Gent  -  Waterbeheersing
De laatste jaren hebben we, ten gevolge van de klimaatwijzigingen, regelmatiger te 
kampen met extreme weersomstandigheden zoals enerzijds uitzonderlijke droogte en 
anderzijds overvloedige regen met wateroverlast tot gevolg.
De aanhoudende regen in de eerste helft van november 2023 leidde tot waterellende in 
heel Vlaanderen. De Westhoek had te kampen met extreme wateroverlast. En tal van 
andere Vlaamse gemeenten hadden af te rekenen met ondergelopen straten, huizen en 
kelders.
Daarom blijft een goede waterafvoer noodzakelijk. Dat kan door baggeren en slibruimen 
van de waterlopen en door waterbeheersing. Ook de dijken dienen goed onderhouden te 
worden. 
In mijn schriftelijke vraag nr. 124 van 27 oktober 2020 informeerde ik naar de werken die 
in 2018, 2019 en 2020 werden uitgevoerd op het vlak van waterbeheersing en welke 
initiatieven werden genomen op vlak van waterberging in het arrondissement Gent. 
Ik stel deze vraag in opvolging van mijn schriftelijke vraag nr. 124 van 27 oktober 2020.
1. Welke werken zijn in 2021, 2022 en 2023 op het vlak van waterbeheersing in de ruime 
zin (dijkwerken, slibruimen, onderhoudswerken enzovoort) uitgevoerd aan de 
onbevaarbare waterlopen in het arrondissement Gent? Graag de omschrijving en de 
kostprijs per bekken.
2. Welke initiatieven werden genomen in 2021, 2022 en 2023 op het vlak van 
waterberging?
3. Welke werken zullen nog aanbesteed en/of uitgevoerd worden in 2024? Graag de 
omschrijving en de kostprijs per bekken.
4. Welke werken zijn al gepland voor de volgende jaren? Graag met omschrijving.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 321 van 5 februari 2024
van STIJN DE ROO
Uw schriftelijke vragen omtrent waterbeheersingswerken voor onbevaarbare waterlopen 
begrijp ik als een vraag naar informatie over de waterlopen bij de Vlaamse 
Milieumaatschappij (VMM).
1. Voor het onderhoud van de onbevaarbare waterlopen en elektromechanische 
installaties in het arrondissement Gent heeft de VMM lopende contracten voor ongeveer 
425.000 euro per jaar. Voor de andere arrondissementen gaat het om:
•Arrondissement Dendermonde: 250.000 euro per jaar
•Arrondissement Sint-Niklaas: 290.000 euro per jaar
•Arrondissement Oudenaarde: 150.000 euro per jaar
•Arrondissement Eeklo: 60.000 euro per jaar
•Arrondissement Aalst: 200.000 euro per jaar
De volgende slibruimingen werden uitgevoerd:
•Vijver Neeralfenemolen: 160.000 euro (Arrondissement Aalst, 2021)
•Kalkenvaart: 1.500.000 euro (Arrondissement Dendermonde, 2022-2023)
•Meirebeek: 240.000 euro (Arrondissement Gent, 2021)
•Pompboezem gemaal Vinderhoute: 50.000 euro (Arrondissement Gent, 2021)
•Kanaal van Stekene: 165.000 euro (Arrondissement Sint-Niklaas, 2022)
•Sedimentvang Vondelbeek: 54.000 euro (Arrondissement Dendermonde, 2022)
•Zwalm: 125.000 euro (Arrondissement Oudenaarde, 2023)
De volgende inrichtingswerken werden uitgevoerd:
•Hermeandering Poekebeek: 400.000 euro (Arrondissement Gent, 2022)
•Hermeandering Oude Kale fase 2: 350.000 euro (Arrondissement Gent, 2022)
•Herinrichting van de Maarkebeek: 850.000 euro (Arrondissement Oudenaarde, 
2021)
•Aanleg bypass Zwalm (visdoorgang): 540.000 euro (Arrondissement Oudenaarde, 
2021)
•Herinrichting van de Ledebeek: 1.900.000 euro (Arrondissement Sint-Niklaas, nog 
lopende)
•Vervangen van pompstation Lieve door een stuw: 1.500.000 euro (Arrondissement 
Gent, nog lopende)
De volgende elektromechanische werken werden uitgevoerd:
•Vernieuwing van de stuw te Viaene: 297.000 euro (Arrondissement Aalst, 2021)
•Vervanging hoogspanning en laagspanning pompstation Watermolen: 505.000 euro 
(Arrondissement Sint-Niklaas, 2022)
•Vervanging van 2 schuiven aan pompgemaal Dendermonde: 150.000 euro 
(Arrondissement Dendermonde)
2. De VMM beschikt over veel gecontroleerde overstromingsgebieden in deze 
arrondissementen. Nieuwe gecontroleerde overstromingsgebieden werden in deze 
arrondissementen in de gevraagde periode niet gerealiseerd.
3. In het arrondissement Aalst worden slibruimingen gepland voor de Steenbeek en de 
Vondelbeek. Voor het arrondissement Aalst voorziet de VMM tevens grondige 
renovaties en optimalisaties van een aantal stuwen en gemalen in 2024. Dit is het geval 
voor stuw GOG Hunselbeek, stuwen Molenbeek Erpe-Mere, gemaal Vondelbeek en het 
gemaal Steenbeek.
In het arrondissement Oudenaarde wordt de realisatie van het GOG Pauwelsbeek 
gepland. De aanvraag van de omgevingsvergunning wordt in het voorjaar van 2024 
opgestart. Na het bekomen van de vergunning zal het GOG gerealiseerd worden.
4. In het arrondissement Aalst worden grondige aanpassingswerken aan de Molenbeek 
Zandbergen voorbereid. De mogelijkheden worden onderzocht om beschermingsdijken 
te realiseren voor de Molenbeek Erpe-Mere aan een aantal overstromingsgevoelige 
woningen. 
In het arrondissement Dendermonde plant de VMM de vernieuwing van de 
uitwateringsconstructie op de Kalkense vaart.
