title: Jong Keukengeweld - Stopzetting
thema: Toerisme
pdf link: https://docs.vlaamsparlement.be/pfile?id=2050969
thema link: https://www.vlaamsparlement.be/parlementaire-documenten/schriftelijke-vragen/1805814
SCHRIFTELIJKE VRAAG
nr. 369
van EMMILY TALPE
datum: 22 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Jong Keukengeweld  -  Stopzetting
Meer dan tien jaar lang konden jongeren tussen 18 en 30 jaar op een laagdrempelige 
manier kennismaken met Vlaamse topchefs via het initiatief Jong Keukengeweld, een 
initiatief dat bijzonder goed werd gesmaakt en telkens heel wat jongeren kon lokken. 
Toerisme Vlaanderen besliste vorig jaar het project niet langer financieel te ondersteunen, 
waardoor het nu ook wordt stopgezet. Vanuit het agentschap wordt opgemerkt dat de 
doelstelling om de Vlaamse gastronomie meer toegankelijk te maken voor een jong publiek 
behaald is. Men wil de budgetten nu aanwenden om de horecasector, die kampt met 
uitdagingen zoals personeelsproblemen en hoge loonlasten, op andere manieren te 
ondersteunen.
Horeca Vlaanderen gaf al aan nog altijd het belang in te zien van een initiatief als Jong 
Keukengeweld, en bekijkt daarom samen met een taskforce van chefs en partners om een 
gelijkaardig concept uit te werken dat zelfbedruipend kan werken zonder overheidssteun.
1. Werd overleg gepleegd met Horeca Vlaanderen over de beslissing om de 
overheidssteun voor Jong Keukengeweld stop te zetten?
2. Hoe evalueert de minister zelf het initiatief Jong Keukengeweld?
3. Toerisme Vlaanderen wijst naar de steun die het de horecasector wil bieden op het 
vlak van andere uitdagingen, zoals hoge loonlasten en personeelsproblemen. 
Welke concrete projecten zitten daarvoor al in de pijplijn?
4. Zoals regelmatig aan bod komt in deze commissie, blijft de culinaire verhaallijn voor 
Toerisme Vlaanderen belangrijk om op in te zetten.
Denkt Toerisme Vlaanderen aan andere, misschien kleinere initiatieven waarmee het 
ook jongeren in dat verhaal wil betrekken?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 369 van 22 februari 2024
van EMMILY TALPE
1. Ik geef graag wat meer duiding over de totstandkoming van deze beslissing.
De financiële ondersteuning voor de activiteiten van Jong Keukengeweld was 
vastgelegd in een meerjarige samenwerkingsovereenkomst (2020-2023) tussen 
Horeca Vlaanderen en Toerisme Vlaanderen. De overeenkomst liep dus eind 2023 af. 
Alle verplichtingen van Toerisme Vlaanderen in het kader van de 
samenwerkingsovereenkomst, met inbegrip van de financiële ondersteuning voor Jong 
Keukengeweld, worden volledig gehonoreerd. Er is dus absoluut geen sprake van een 
voortijdige of abrupte stopzetting van de steun.  
In deze periode kenden we de COVID-19 pandemie, waardoor een aantal edities van 
Jong Keukengeweld niet konden doorgaan. Toerisme Vlaanderen ontwikkelde 
terzelfdertijd ook zijn nieuwe strategie ‘Reizen naar Morgen’. Daardoor bleek er nood 
te zijn om bepaalde doelstellingen bij te sturen en een vernieuwd concept te 
ontwikkelen voor het initiatief ‘Jong Keukengeweld 2.0’.
Reeds in 2021 heeft Horeca Vlaanderen daarom een kwalitatief onderzoek laten 
uitvoeren om het concept te evalueren vanuit de sector en een rebranding oefening 
om de toekomst van Jong Keukengeweld te bepalen. 
Vervolgens is in 2022 op basis daarvan bepaald dat Horeca Vlaanderen de 
jongerenacties in 2022 en 2023 verder uitvoert zoals beschreven in de 
samenwerkingsovereenkomst, maar ook dat Horeca Vlaanderen en Toerisme 
Vlaanderen de toekomst van Jong Keukengeweld nader bepalen.
Uiteindelijk is na regelmatig overleg en een aantal strategische oefeningen in het 
voorjaar van 2023 beslist dat:
-de samenwerking rond Jong Keukengeweld niet wordt voortgezet in de nieuwe 
meerjarige samenwerkingsovereenkomst;
-dat Horeca Vlaanderen het initiatief kan overnemen en het in eigen beheer kan 
organiseren, en;
-dat er in de samenwerkingsovereenkomst voor 2024 wordt ingezet op een nieuw 
initiatief met andere doelstellingen gebaseerd op de trends en noden van de 
horecasector van vandaag.
2. In 2011 werd Jong Keukengeweld in het leven geroepen om de Vlaamse gastronomie 
een hipper imago aan te meten en toegankelijker te maken voor een jonger publiek. 
Na 13 edities van deze inmiddels zeer populaire campagne kunnen we concluderen dat 
de initiële doelstellingen ruimschoots werden behaald: 
-Jong Keukengeweld is een platform geworden waarmee we visibiliteit hebben 
gecreëerd voor jonge chefs, en de reputatie van Vlaanderen als culinaire 
bestemming met veel jonge getalenteerde chefs hebben versterkt.
-Daarnaast hebben we ervoor gezorgd dat jonge mensen op een laagdrempelige 
manier in aanraking konden komen met de Vlaamse gastronomie. Die jonge 
mensen zijn gaan houden van lekker eten en drinken en zijn meer geïnteresseerd 
in lokale producten en smaken. Inmiddels zijn zij de klanten geworden van de 
gastronomische restaurants van vandaag.
Ik merk trouwens dat er de laatste jaren meer en meer gelijkaardige (private) 
initiatieven ontstaan zijn, zoals Restaurantweek, Dining with the stars, … Deze 
initiatieven (mede gebaseerd op het ‘Jong Keukengeweld’-concept) tonen aan dat 
dergelijke campagne op zichzelf kan bestaan, zonder overheidssteun. 
Bovendien is Jong Keukengeweld geen startup meer, maar een matuur project. Na de 
jarenlange samenwerking ligt de basis voor de organisatie van de campagne volledig 
klaar, zowel inhoudelijk als qua materiaal. De merknaam Jong Keukengeweld is 
weliswaar eigendom van Toerisme Vlaanderen, maar mag via een kosteloze licentie 
worden gebruikt. Ook het IT-platform is volledig ontwikkeld en kan kostenloos gebruikt 
worden. Daarmee is deze campagne mijn inziens rijp om door een partner, zoals Horeca 
Vlaanderen, in eigen beheer over te worden genomen. 
3. Voor de genoemde uitdagingen, zoals de personeelsproblematiek in de horeca, is er 
niet een enkele oplossing. Integendeel, hiervoor is samenwerking essentieel tussen 
diverse partijen zoals de Vlaamse overheidsdiensten, horecaondernemers, 
sectororganisaties en onderwijsinstellingen voor een geïntegreerde en transversale 
aanpak. 
Toerisme Vlaanderen streeft ernaar, via de samenwerking met Horeca Vlaanderen, om 
een constructieve bijdrage te leveren aan mogelijke oplossingen om de horecasector 
te ondersteunen en daarmee de kwaliteit en gastvrijheid van de bezoekersbeleving te 
verhogen. 
Binnen de nieuwe samenwerkingsovereenkomst met Horeca Vlaanderen willen we 
horecaondernemers ondersteunen en inspireren op gebied van duurzaam en succesvol 
ondernemerschap. De sector zelf geeft ook aan nood te hebben aan opleiding en 
inspiratie voor succesvol ondernemerschap. De focus ligt op het integreren van een 
duurzaam personeelsbeleid bij horecawerkgevers. Met een nieuw project bieden we 
een selectie ondernemers ondersteuning via een begeleidingstraject om een 
duurzamer personeelsbeleid in te voeren en bieden we inspiratie aan een brede groep 
van horecaondernemers om aan de slag te gaan met een duurzamer personeelsbeleid.
4. Binnen onze culinaire strategie benaderen we onze doelgroep in de brede zin. Dit houdt 
in dat jongeren deel uitmaken van onze doelgroep, maar we bewerken dit segment 
niet met aparte, specifieke acties. Binnen onze initiatieven wordt er wel continu 
rekening gehouden met jongeren, o.a. door:
-De reissector inspiratie te bieden over het aanbod voor jongeren binnen het culinaire 
thema;
-De relanceprojecten te verplichten om aanbod te ontwikkelen dat ook geschikt is 
voor jongeren;
-De vakantiemakers in Vlaanderen te stimuleren om hun aanbod aantrekkelijker te 
maken voor jongeren;
-Binnen het GOESTING-ambassadeurscollectief jonge ondernemers in de kijker te 
zetten tijdens internationale promotie-acties, en hen ook inspiratie en bredere 
kennisuitwisseling te bieden.
