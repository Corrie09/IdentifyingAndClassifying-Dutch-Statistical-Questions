title: Media Invest Vlaanderen (MIV) - Evaluatie
thema: Media
pdf link: https://docs.vlaamsparlement.be/pfile?id=2033188
thema link: https://www.vlaamsparlement.be/parlementaire-documenten/schriftelijke-vragen/1793001
SCHRIFTELIJKE VRAAG
nr. 55 
van BART TOMMELEIN
datum: 10 januari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Media Invest Vlaanderen (MIV)  -  Evaluatie
Op 6 april 2018 werd de joint venture Media Invest Vlaanderen opgericht door VRT en 
Participatiemaatschappij Vlaanderen (PMV). MIV is een investeringsvehikel dat beloftevolle 
Vlaamse en Brusselse mediabedrijven, actief in zowel mediacontent als mediatechnologie, 
(voornamelijk financieel) wil ondersteunen met als doelstelling het Vlaamse media-
ecosysteem te ondersteunen, professionaliseren en internationaliseren.
Het kan daarbij gaan om het verschaffen van achtergestelde leningen of het nemen van 
kapitaalparticipaties. Voorwaarde voor samenwerking is wel dat zowel de ondernemer zelf 
als een derde partij (bank, investeringsfonds, aandeelhouders enzovoort) mee investeren 
in de onderneming. VRT en PMV participeren elk voor vijftig procent in MIV.
1. a) Hoeveel ondernemingen vroegen steun aan bij MIV (overzicht per jaar)? 
b) In hoeveel ondernemingen werd sinds 2018 geïnvesteerd (overzicht per jaar), 
hetzij via een achtergestelde lening, hetzij via kapitaalparticipatie? Kan daarvan 
een overzicht worden bezorgd?
c) Wat is de ratio tussen ondernemingen die inzetten op content enerzijds en die 
inzetten op technologie anderzijds?
2. Hoe evalueert de VRT na 5 jaar de werking van MIV? Op welke wijze werd de 
doelstelling om het Vlaamse media-ecosysteem te ondersteunen, professionaliseren 
en internationaliseren (tussentijds) behaald?
3. Hoe evalueert de minister de werking van MIV in het licht van de Vlaamse 
beleidsdoelstellingen en het regeerakkoord?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 55 van 10 januari 2024
van BART TOMMELEIN
1. a) Circa 120 ondernemingen gingen in interactie met MIV voor een financiering. 
b) Er zitten vandaag 5 bedrijven in de portefeuille: 3 investeringen uit 2019, 1 
investering uit 2023 en 1 recente uit 2024. Dit is een relatief beperkt aantal ten 
gevolge van een standstill tijdens de coronapandemie (2020-2021). Ondertussen 
is de dealflow van MIV terug op gang getrokken, met de twee recente 
investeringen als resultaat. 
c) Circa 50% van de ondernemingen die zich bij MIV aanmeldden zijn actief rond 
technologie/innovatie in de mediasector. De rest situeert zich bij contentbedrijven 
(ca. 28%) en  gameontwikkelaars (ca. 22%), die zich op het snijvlak bevinden 
tussen technologie en content.  
2. Met 5 investeringen op 5 jaar tijd, en ondanks de standstill tijdens 2 jaar covid, 
gelooft VRT nog altijd in een rol voor MIV als versterker van het Vlaamse media-
ecosysteem. Door de investeringen ondersteunt VRT, samen met haar partner PMV, 
doorstartende mediabedrijven in Vlaanderen en Brussel zowel financieel als met ‘soft 
money’ via netwerken. Hierbij wordt, zeker nu de heropstart na covid voltooid is, ook 
bekeken hoe het investerings- en desinvesteringsritme kan versneld worden. 
Daarnaast blijft het belangrijk dat VRT haar eigen rol in de stimulering van de 
audiovisuele en digitale productiesector blijft spelen. 
3. In het regeerakkoord wordt terecht geschetst dat het medialandschap digitaliseert en 
globaliseert. Het is belangrijk dat de mediasector blijft innoveren, zowel op vlak van 
content als van technologie. Ik heb in die innovatie ook sterk geïnvesteerd door 
meerdere projecten te ondersteunen in het kader van het relanceprogramma Vlaamse 
Veerkracht.
Om die innovatie te kunnen verderzetten is het goed dat er een waaier aan 
ondersteuningsmogelijkheden is voor onze mediabedrijven – niet elk bedrijf heeft 
immers hetzelfde type financiering of ondersteuning nodig. Door binnen MIV de 
financiële knowhow van PMV te combineren met de sectorkennis van VRT kan deze 
joint venture een belangrijke taak opnemen om begeleiding en financiering op maat 
te voorzien voor unieke en innovatieve bedrijven in ons Vlaamse media-ecosysteem. 
Ik hoop dan ook dat de doorstart na de pandemie, die reeds leidde tot twee concrete 
investeringen, doorgetrokken wordt.
