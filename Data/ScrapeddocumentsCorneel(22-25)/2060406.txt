title: Rioleringen - Instandhouding
thema: Natuur en Milieu
pdf link: https://docs.vlaamsparlement.be/pfile?id=2060406
thema link: https://www.vlaamsparlement.be/parlementaire-documenten/schriftelijke-vragen/1817845
SCHRIFTELIJKE VRAAG
nr. 484
van MERCEDES VAN VOLCEM
datum: 29 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Rioleringen  -  Instandhouding
In een recent persbericht viel te lezen dat bij 1000 kilometer aan rioleringen in Vlaanderen 
dringend moet worden ingegrepen om zinkgaten te vermijden. 
1. Kan de minister een overzicht geven per stad en gemeente van de noden? 
2. Hoe zal de minister waken over de investeringen in rioleringen, gezien de fusie van De 
Watergroep en Farys en elke stad per 1 januari 2027 de prefinancieringen moet 
rechtzetten? 
3. Zal dat laatste niet leiden tot net minder investeringen? Hoe zal de minister dat 
voorkomen? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 484 van 29 maart 2024
van MERCEDES VAN VOLCEM
Voor informatie over het actieplan ‘Asset management’ en de mijlpalen die ik in 2020 liet 
vastleggen, verwijs ik naar https://www.vmm.be/water/projecten/asset-management, 
alsook naar mijn antwoord op de schriftelijke vraag nr. 350 van 13 februari 2024. 
1. Deze info is publiek beschikbaar via de Statustool die Aquafin in opdracht van het 
Vlaamse Gewest heeft ontwikkeld en die de resultaten van inspecties samenvat. Via 
https://statustool.aquafin.be/toestand/rioolbeheerder/ kan u per rioolbeheerder – en 
als u verder doorklikt per gemeente – zien hoeveel procent of kilometer van de 
rioleringen per gemeente tot een bepaalde klasse behoort. 
Gemeenten kunnen nog niet vergeleken worden vermits de inspectieplannen en 
rapportering nog volop lopen. Bijgevolg is nog niet alle informatie beschikbaar; dit 
wordt ook aangegeven door “0 km”. Tegen eind 2027 dient het volledige 
inspectieproces afgerond te zijn inclusief een maatregelprogramma. 
Dankzij die aanpak hebben we ondertussen een volledige rioolinventaris en werd al 
22% van het inspectieplan uitgevoerd. Van de geïnspecteerde riolen bevindt zich 
ongeveer 1000 kilometer riolering in een toestand ‘slecht’ of ‘zeer slecht’. De 
rioolbeheerder zal hiervoor een passend maatregelprogramma moeten opstellen (zie 
Besluit omtrent de gemeentelijke saneringsplicht). 
2-3.Voorafgaandelijk wil ik verduidelijken dat er in de vraagstelling onterecht een 
koppeling gemaakt wordt tussen de oprichting van Waterunie Operator (vernoemd: 
fusie De Watergroep en Farys) en de trekkingsrechten (vernoemd: financieringen) die 
Farys ter beschikking stelt van de deelnemers van zijn divisie Zuivering. Het gaat hier 
over twee afzonderlijke dossiers met elk een eigen en afzonderlijk beslissingstraject.
De Watergroep en Farys bezorgden mij de volgende duiding:
Via de oprichting van Waterunie Operator wordt een gezamenlijke 
werkmaatschappij gecreëerd die uitsluitend prestaties zal leveren voor Farys en De 
Watergroep, en die zal fungeren als het unieke aanspreekpunt voor integraal 
waterbeheer voor klanten, leveranciers en andere externe partners. 
Farys en De Watergroep blijven in deze bestaan als assetvennootschappen en 
behouden hun bestaande infrastructuur voor de invulling van hun statutaire 
opdracht.
Voor de gemeentelijke deelnemers/vennoten wijzigt er dus in eerste orde niets: zij 
blijven deelnemer/vennoot van respectievelijk Farys en De Watergroep. Voor hun 
deelnemers/vennoten blijven beide hier het aanspreekpunt voor de invulling van de 
drinkwaterdistributie en de gemeentelijke saneringsplicht. Voor de gemeenten die 
Farys of De Watergroep (Riopact) hebben aangesteld als rioolbeheerder betekent 
de fusie van beide waterbedrijven niet dat er minder zou geïnvesteerd worden.
Voor wat uw vraag omtrent prefinancieringen betreft, wordt in de zuiveringsdivisie 
van Farys gewerkt met individuele rekeningen per deelnemer waaraan alle 
exploitatie- en investeringswerken boekhoudkundig worden toegewezen. De 
deelnemer heeft voor de financiering van deze uitgaven een individuele envelop ter 
beschikking. Deze individuele envelop wordt gevoed door de saneringsbijdragen 
gegenereerd op het grondgebied van de respectievelijke deelnemers. Uitgaven en 
inkomsten worden derhalve niet gesolidariseerd in de divisie Zuivering. Dat is 
statutair verankerd. 
De divisie Zuivering voorziet op vandaag voor de deelnemers in een prefinanciering 
via individuele trekkingsrechten per deelnemer op basis van de verwachte 
(toekomstige) saneringsinkomsten. Op die manier kan men trekkingsrechten 
aanspreken tot 5 jaar ver bovenop het lopende jaar.
In december 2023 werd dit financieel model door de Raad van Bestuur van Farys 
geëvalueerd en werd beslist tot een bijsturing van dit systeem. Zo zullen de 
trekkingsrechten die betrekking hebben op 5 jaar verder dan het lopende jaar 
gradueel worden teruggeschroefd vanaf 2027 om uiteindelijk in 2031 te komen tot 
een toestand waarbij trekkingsrechten worden toegekend in functie van de 
opbrengsten van hetzelfde jaar.
De impact van deze beslissing heeft dus pas uitwerking vanaf 2027 en verloopt 
geleidelijk over een periode van 5 jaar. Daarnaast raadt Farys de gemeentelijke 
deelnemers die nog een belangrijke inspanning moeten doen aan om het tarief van 
de gemeentelijke saneringsbijdrage op het decretaal maximum te brengen. Voor 
een aantal gemeentelijke deelnemers zou dit nog bijkomende financiële ruimte 
impliceren.
Tot slot verwijs ik nogmaals naar het Besluit omtrent de gemeentelijke saneringsplicht 
dat sinds midden april 2024 in werking is getreden. Met dit besluit heb ik duidelijke en 
concrete openbare dienstverplichtingen en verantwoordelijkheden bepaald voor de 
gemeentelijke saneringsplichtige. Een van de verplichtingen heeft betrekking op de 
goede toestand van ons saneringsnetwerk, oftewel het asset management. De 
organisatiestructuur en/of het financieel model speelt in dit besluit geen rol. Wie 
saneringsplichtig is, moet zich zelf zodanig organiseren dat aan de openbare 
dienstverplichtingen wordt voldaan. De Vlaamse Milieumaatschappij (VMM) zal hierop 
toezien als bevoegde entiteit en staat tevens in voor een gepaste handhaving.
