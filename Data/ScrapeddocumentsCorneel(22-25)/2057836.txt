title: Schoolproject 'Snack & Chill' - Deelname
thema: Gezondheid
Onderwijs en Vorming
pdf link: https://docs.vlaamsparlement.be/pfile?id=2057836
thema link: https://www.vlaamsparlement.be/parlementaire-documenten/schriftelijke-vragen/1811978
SCHRIFTELIJKE VRAAG
nr. 294
van KATRIEN SCHRYVERS
datum: 12 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Schoolproject ‘Snack & Chill’  -  Deelname 
Het project ‘Oog voor Lekkers’, gefinancierd door Europa en in samenwerking met 
Onderwijs, Gezondheidsbeleid en Landbouw, beoogt het stimuleren van het aanbod aan 
gezonde voeding en dranken op school. Het project loopt sinds het schooljaar 2017-2018 
en onderging gaandeweg enkele aanpassingen om de regeling nog flexibeler te maken.
Het secundair onderwijs kan instappen in ‘Snack & Chill’. Dat project wil (buiten)gewone 
secundaire scholen helpen om gezonde snacks in een gezellig kader aan te bieden.
In antwoord op mijn schriftelijke vraag nr. 763 van 8 juni 2023 kreeg ik daarover cijfers 
voor het schooljaar 2022-2023. In dat antwoord vernam ik ook dat de evaluatie van het 
project die in het voorjaar van 2023 werd gehouden, positieve resultaten opleverde. Er 
zou daarop een nieuwe campagne volgen om het project te promoten bij de scholen.
1. Hoeveel scholen zijn dit schooljaar (2023-2024) ingeschreven voor het project ‘Snack 
& Chill’? Graag een opdeling per provincie en naargelang het ging om gewoon dan wel 
buitengewoon secundair onderwijs.
2. Hoe verhouden die cijfers zich tot de voorgaande jaren? Hoe is deze evolutie eventueel 
te verklaren?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 294 van 12 maart 2024
van KATRIEN SCHRYVERS
1. Voor dit schooljaar 2023-2024 staat de teller momenteel op 54 secundaire scholen.
Opdeling per provincie:
•Antwerpen: 14 (waarvan 2 BuSO)
•Limburg: 7 (waarvan 1 BuSO)
•West-Vlaanderen: 8 (waarvan 2 BuSO)
•Oost-Vlaanderen: 13 (waarvan 2 BuSO)
•Vlaams – Brabant: 6 (waarvan 1 BuSO)
•Brussels Hoofdstedelijk Gewest: 6   (waarvan geen BuSO)
2. Het aantal deelnemende scholen ligt lager dan vorig schooljaar – zie het antwoord op 
uw schriftelijke vraag nr. 763 van 8 juni 2023. We onderzoeken nog welke acties we 
kunnen ondernemen om meer scholen te bereiken.
Vorig jaar gaf 97% van de scholen aan dat ze ‘volgend schooljaar’ opnieuw een aanbod 
gezonde tussendoortjes zouden voorzien. Het is mogelijk dat deze scholen Snack & 
Chill wel verderzetten, maar niet per se opnieuw inschrijven. Het is niet noodzakelijk 
om opnieuw in te schrijven, al hebben we wel de deelnemende scholen bij de start van 
het nieuwe schooljaar aangeschreven met de vraag om dit te doen.
Verder zijn de scholen bezig met aanpassingen in hun curriculum naar aanleiding van 
de nieuwe minimumdoelen en komt er veel op hen af. Dat maakt de ruimte voor een 
project zoals Snack & Chill mogelijks beperkter. 
