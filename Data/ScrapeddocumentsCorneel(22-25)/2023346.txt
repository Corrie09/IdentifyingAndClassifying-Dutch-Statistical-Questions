title: Koninklijk Museum voor Schone Kunsten Antwerpen (KMSKA) - Recuperatie 'nazi-roofkunst'
thema: Cultuur
pdf link: https://docs.vlaamsparlement.be/pfile?id=2023346
thema link: https://www.vlaamsparlement.be/parlementaire-documenten/schriftelijke-vragen/1786302
SCHRIFTELIJKE VRAAG
nr. 79
van FILIP BRUSSELMANS
datum: 7 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Koninklijk Museum voor Schone Kunsten Antwerpen (KMSKA)  -  Recuperatie 'nazi-
roofkunst'
Tijdens de hoorzitting op 7 december 2023 in de commissie Cultuur rond de werking van 
het KMSKA, wist de algemeen directeur van het museum te melden dat er momenteel twee 
claims lopen met betrekking tot de recuperatie van zogenaamde ‘nazi-roofkunst’ en dat 
die dossiers inmiddels zouden zijn overgemaakt aan het departement voor verdere 
afhandeling. 
1. Klopt dat, en hoe ziet het departement de timing voor de afhandeling van die twee 
claims? 
2. Laat het departement zich voor die toch wel gespecialiseerde dossiers bijstaan door 
externe experts? Zo ja, door wie? Zo niet, waarom niet? 
3. Voor het KMSKA gaat het om twee concrete dossiers. 
Zijn er intussen nog andere claims ingediend in andere Vlaamse kunst- of 
cultuurinstellingen? Zo ja, hoeveel in en welke instellingen? Worden ook die dossiers 
verder afgehandeld door het departement? 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 79 van 7 december 2023
van FILIP BRUSSELMANS
1. Deze informatie klopt. Zoals u allicht weet worden claims in verband met Nazi-
roofkunst tot op heden ad hoc behandeld door het aangesproken museum en haar 
inrichtende macht zelf. Ook voor de behandeling van de twee claims op werken van 
het KMSKA werd initieel voor een dergelijke aanpak gekozen. 
Intussen werd in de Commissie Cultuur de vraag gesteld om voor de behandeling van 
Joodse roofkunst-claims voor een meer gecoördineerde en gecentraliseerde aanpak te 
kiezen. Ik heb indertijd in een zitting van de Commissie Cultuur beloofd om deze piste 
ernstig te overwegen. In opvolging daarvan heb ik mijn administratie gevraagd om 
deze mogelijkheid te onderzoeken. Vorige maand kreeg ik het advies van de 
administratie hierover binnen. Deze maand zal ik over dit voorstel beslissen.
Indien we voor een meer gecentraliseerde piste gaan, dan zal dit de behandeling van 
de claims vertragen omdat er dan vooreerst een vast interpretatief kader moet 
uitgewerkt worden en er vervolgens een commissie moet aangesteld worden die de 
ingediende claims toetst aan dat interpretatieve kader. 
Om het tijdsverlies te beperken zal ik vragen aan de reeds ad hoc aangestelde 
onderzoekers om het historisch onderzoek voort te zetten. Op die manier kan het 
tijdsverlies dat het opzetten van een dergelijke gecentraliseerde aanpak met zich 
meebrengt enigszins gemilderd worden.
2. Voor het historisch onderzoek van de claims op werken van het KMSKA heb ik vorig 
jaar de experten Frederik Leen, Jacques Lust en Rudi Ekkert gevraagd of ze dit 
onderzoek wilden voeren. De heren Lust en Leen zegden toe. De heer Ekkert moest 
wegens tijdsgebrek afzeggen. 
Ik verwacht dat ze het door hen opgestarte onderzoek verder zetten zodat zij, eens 
een algemene commissie aangesteld, aan deze verslag kunnen uitbrengen van hun 
historisch onderzoek. Het zal dan aan de commissie zijn om te beslissen over de 
volgende stappen die genomen moeten worden.
Indien we voor de behandeling van deze dossiers voor een centrale commissie kiezen, 
is het deze commissie die de minister en de andere overheden zal adviseren inzake de 
voorgelegde concrete dossiers. De rol van de administratie zal er dan voornamelijk uit 
bestaan om de werking van deze commissie te begeleiden. Het is de commissie die 
desgevallend onderzoekers zal raadplegen met als opdracht om de geschiedenis en de 
provenance van het geclaimde kunstwerk te onderzoeken.
3. Bij mijn weten werden er tot op heden enkel bij het Gentse Museum voor Schone 
Kunsten claims ingediend. Naast het opnieuw indienen van een eerdere afgewezen 
claim (portret van Ludwig Adler (ca. 1914) van de hand van Kokoschka) gaat het om 
een portret van bisschop Antonius Triest (ca. 1627-1630) van de hand van Gaspar de 
Crayer.
Het MSK Gent en haar inrichtende macht gaven al aan om voor deze beide dossiers 
geen ad hoc adviesgroep aan te stellen, maar er de voorkeur aan te geven, om deze 
claims voor behandeling en advisering voor te leggen aan een op het Vlaamse niveau 
georganiseerde adviescommissie voor de behandeling van claims Joodse roofkunst.
