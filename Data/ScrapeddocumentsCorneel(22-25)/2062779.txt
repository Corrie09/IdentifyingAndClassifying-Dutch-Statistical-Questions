title: Putwater - Kwaliteit
thema: Natuur en Milieu
pdf link: https://docs.vlaamsparlement.be/pfile?id=2062779
thema link: https://www.vlaamsparlement.be/parlementaire-documenten/schriftelijke-vragen/1818045
SCHRIFTELIJKE VRAAG
nr. 499
van ROBRECHT BOTHUYNE
datum: 4 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Putwater  -  Kwaliteit
Aan wie putwater gebruikt om te drinken, te koken en zich te wassen, wordt aangeraden 
om dat te laten controleren. De meeste particuliere waterputten zijn immers niet heel diep 
en het putwater wordt sneller vervuild dan leidingwater. Een drinkwaterput die voor het 
eerst in gebruik genomen wordt, moet verplicht uitgebreid gecontroleerd worden. Daarna 
moet de kwaliteit van het putwater om de 10 jaar opnieuw gecontroleerd worden. Gezinnen 
die niet kunnen aansluiten op leidingwater, hebben recht op één gratis controle van het 
putwater per jaar. 
1. Hoeveel Vlaamse gezinnen maken gebruik van een waterput in 2023? Graag 
totaalaantal en opdeling naar provincie.  
2. Hoeveel van de Vlaamse gezinnen die gebruikmaken van een waterput in 2023 zijn 
eveneens aangesloten op het leidingwaternet? Graag totaalaantal en opdeling naar 
provincie. 
3. Hoe verhouden de cijfers zich door de jaren heen en is er een eventuele verklaring 
voor het verschil tussen de verschillende provincies?
4. Hoeveel van de Vlaamse gezinnen die gebruikmaken van een waterput in 2023 zijn 
niet aangesloten op het leidingwaternet? Graag totaalaantal en opdeling naar 
provincie.  
5. Hoeveel Vlaamse gezinnen die niet aangesloten kunnen worden op het leidingwaternet 
en dus recht hebben op één gratis controle van het putwater per jaar, hebben in 2023 
een gratis controle aangevraagd? Graag totaalaantal en opdeling naar provincie.  
6. Wat waren de resultaten van die gratis controles in 2023? Graag ook hier een opdeling 
naar provincie. 
7. Hoe verhouden die cijfers (aantal controles en resultaten van de controles) zich door 
de jaren heen? 
8. De verschillen in provincies zijn onder andere, zie antwoord op schriftelijke vraag nr. 
834 van 9 juni 2023, te wijten aan het beperkt aanbod van grondwater (met verzilting 
tot gevolg). 
Op welke manier zal de minister de mensen die gebruikmaken van een waterput in die 
provincies sensibiliseren en informeren? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 499 van 4 april 2024
van ROBRECHT BOTHUYNE
1.-4. De cijfers van het aantal zuivere en gemengde putwatergebruikers worden 
momenteel verwerkt door mijn administratie. Deze verwerking loopt nog tot eind 
juni 2024. De cijfers zijn dus nog niet beschikbaar. Ik kan enkel verwijzen naar 
mijn eerder antwoord op uw schriftelijke vraag nr. 834 van 9 juni 2023.
5. In 2023 hebben in totaal 169 gezinnen een aanvraag ingediend voor een gratis 
putwateranalyse. De onderverdeling per provincie wordt in onderstaande tabel 
weergegeven.
Aanvragen putwateranalyse 2023
ANT LIM VL-B O-VL W-VL
TOTAAL AANTAL 24 7 50 56 32
6. In onderstaande tabel kan u de resultaten voor 2023 terugvinden; voor Vlaanderen 
in het algemeen en opgesplitst per provincie. 
Resultaten 2023
Absolute aantallen ANT LIM VL-B O-VL W-VL
Drinkbaar 10 4 16 19 5
Drinkbaar met normafwijking(en) 9 3 19 19 10
Ondrinkbaar 5 0 15 18 17
TOTAAL AANTAL 24 7 50 56 32
7. Het algemeen beeld is dat in Vlaanderen gemiddeld ongeveer gemiddeld een derde 
van de particuliere putwaters ondrinkbaar is (voor de cijfers van 2021 en 2022 
verwijs ik naar mijn antwoord op uw schriftelijke vraag nr. 834 van 9 juni 2023). De 
cijfers per provincie tonen een hoger percentage overschrijdingen in de provincie 
West-Vlaanderen, maar het aantal analyses voor de verschillende provincies op 
jaarbasis is eerder beperkt om daar verdere uitspraken over te doen.
8. Analyses van putwater die niet voldoen, worden al met verdere duiding aan de 
aanvragers van de analyse bezorgd. Verder is er een brochure beschikbaar voor 
putwatergebruikers ( https://www.vmm.be/publicaties/kwaliteitscontrole-putwater-
richtlijnen-voor-eigen-waterwinners) en is er de webpagina die de Vlaamse 
Milieumaatschappij (VMM) jaren terug opmaakte om verschillende aandachtspunten 
rond veilig drinkwater voor het grote publiek onder de aandacht brengen. De 
algemene oproep om putwater eerst te controleren voor gebruik en een 
sensibilisering over de risico’s die verbonden zijn aan het gebruik van putwater zijn 
beide onderdeel van deze pagina ( www.vmm.be/gezondwater). Een actieve 
campagne liep hierover reeds enkel jaren terug. Concrete verdere initiatieven zijn 
niet op de korte termijn voorzien. In het nieuwe Drinkwaterbesluit (Besluit van de 
Vlaamse Regering van 20 januari 2023) kregen de drinkwaterbedrijven de taak om 
in te staan voor de kwaliteitsbewaking van het putwater bij niet-aansluitbare 
inwoners. Mogelijkheden om putwatergebruikers beter te sensibiliseren kunnen 
evenwel samen met de waterbedrijven worden bekeken.
