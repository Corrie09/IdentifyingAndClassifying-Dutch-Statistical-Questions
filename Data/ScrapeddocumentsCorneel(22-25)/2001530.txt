title: Errerahuis - Beveiliging
thema: Vlaamse Regering
pdf link: https://docs.vlaamsparlement.be/pfile?id=2001530
thema link: https://www.vlaamsparlement.be/parlementaire-documenten/schriftelijke-vragen/1763683
SCHRIFTELIJKE VRAAG
nr. 8
van KLAAS SLOOTMANS
datum: 27 september 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Errerahuis  -  Beveiliging
Het Errerahuis is de ambtswoning van de Vlaamse Regering en verdient dus de nodige 
bescherming, zowel op het vlak van fysieke als van digitale toegang. Dat die niet optimaal 
was, bewees het binnendringen op 7 december 2021 van een vrouw, die ook toegang kon 
krijgen tot informaticasystemen.
1. Welke maatregelen werden er sindsdien getroffen? Kan de minister stellen dat de 
huidige beveiliging optimaal is?
2. Is er ook fysieke bewaking door politionele ordediensten voor het Errerahuis (militaire 
politie…)? Zo niet, overweegt men daartoe stappen te zetten?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 8 van 27 september 2023
van KLAAS SLOOTMANS
Uw vraag betreft het veiligheidsbeleid van het Errerahuis. Dit is echter gevoelige 
informatie die niet zomaar publiek gemaakt kan worden, vandaar dat het antwoord 
hieronder algemeen geformuleerd is en weinig details bevat. 
1. Ik wens vooreerst te benadrukken dat het incident op 7 december 2021, waarbij een 
persoon zich oneigenlijke toegang had verschaft tot het Errerahuis en toegang kon 
krijgen tot een VO-toestel, te wijten was aan een paar jammere menselijke fouten. 
Niettegenstaande zijn er verschillende (bijkomende) maatregelen die de digitale en 
fysieke veiligheid verzekeren van het Errerahuis.
Fysieke veiligheid:  
Er werden vernieuwde organisatorische afspraken gemaakt m.b.t. het sluiten van 
de poort en de toegangsdeuren tot het gebouw met de conciërge, de dienst Protocol 
van het departement Kanselarij en Buitenlandse Zaken en Het Facilitair Bedrijf. De 
poort wordt systematisch dichtgehouden. Indien deze voor langere tijd open staat 
(bijvoorbeeld in het kader van een event), is er steeds een bewakingsagent aanwezig 
om de toegang te bewaken. Personeel van team Protocol & Ontvangst wordt er ook op 
attent gemaakt de situatie permanent te monitoren tijdens bijvoorbeeld een event.
Er wordt samengewerkt met een nieuwe partner voor de werking en het onderhoud 
van de toegangspoort. De poort wordt systematisch getest door de firma en de 
werking wordt bijgestuurd indien nodig. 
Het project m.b.t. videoparlofonie werd afgewerkt. De videoparlofoon werd 
vernieuwd en voorzien van een back-up systeem.
De lopende aanpassingen aan het camerabewakingssysteem werden verder gezet 
en afgerond. Camerabewaking is permanent aanwezig in functie van operationele 
bewaking en in functie van incidentonderzoek. Het systeem is zodanig technisch 
gekozen dat het gebruik naar de toekomst toe flexibel en permanent ingezet kan 
worden.
De inbraakdetectie werd geoptimaliseerd en is operationeel. Het gebouw kan op 
momenten dat er geen activiteiten zijn correct beveiligd worden. Het bewustzijn rond 
het correct en systematisch gebruik van deze installatie is aanwezig bij de 
medewerkers. 
De branddetectie werd geoptimaliseerd en is performant aanwezig. Het afgelopen 
jaar werden ook de evacuatieplannen geüpdatet. Die procedures verzekeren de 
veiligheid in een noodsituatie. De procedures worden getest aan de hand van 
oefeningen, zodat optimalisatie en bijsturing mogelijk is. 
Verder werd er ook een veiligheidsaudit door de federale politie uitgevoerd. De 
pijnpunten die hier naar boven kwamen werden, rekening houdend met de 
beperkingen door de status van beschermd erfgoed, weggewerkt. 
Er kan en wordt in situaties waar bijkomende veiligheidsmaatregelen nodig zijn (bv. 
georganiseerde events) beroep gedaan op een bewakingsfirma. De 
bewakingsagenten staan onder andere in voor de toegangsveiligheid en kunnen 
onbevoegde toegang tot het gebouw verhinderen. 
Er is een inwonende conciërge op de site. Het behoort tot het takenpakket van deze 
persoon om veiligheidsproblemen (bv. vandalisme of verdachte situaties) in en rond 
het gebouw te signaleren. Ook de toegang van bezoekers (leveranciers, 
onderhoudsfirma, ...) wordt strikter bewaakt door de conciërge. Waar mogelijk worden 
duidelijke afspraken gemaakt met de bezoekers.  
Er wordt ook onderzocht in welke mate de toegangsveiligheid op andere manieren 
gegarandeerd kan worden, gezien het gebruik van het Errerahuis heel anders is dan 
de “standaard” gebouwen van de Vlaamse overheid. 
Digitale veiligheid: 
Gedurende het incident op 7 december 2021 had de indringer geen schade berokkend 
aan materiaal of aan de IT-infrastructuur. De persoon had enkel toegang tot een 
publiek aangeboden toestel dat enkel toegang had tot het bezoekersnetwerk en 
geen toegang had tot de interne informatieverwerking. Deze publieke toestellen 
worden aangeboden op initiatief van de bewoners van het gebouw en zijn niet 
verbonden aan de centrale dienstverlening. Met de betrokken medewerkers en externe 
leveranciers werden afspraken gemaakt omtrent het gebruik en de 
terbeschikkingstelling van de laptop. 
De Vlaamse Regering heeft op 15/10/2021 de Strategie voor Informatieveiligheid 
goedgekeurd. Die strategie zet onder andere in op het verhogen van de digitale 
weerbaarheid van zowel de medewerkers als van de processen rond 
informatieveiligheid. Dit is een bestendiging van de activiteiten die de verschillende 
betrokken overheidsentiteiten nu al ondernemen om hun medewerkers bewust te 
maken van bepaalde veiligheidsrisico’s.
De Vlaamse overheid neemt vanuit haar rol als voorzichtige en redelijke eigenaar 
bijkomende veiligheidsmaatregelen op het VO IT-netwerk alsook op het VO 
bezoekersnetwerk:  
•Sites en functies zijn geblokkeerd op basis van hun classificatie, zo zijn sites met 
een illegale of schadelijk inhoud niet bereikbaar door gebruikers van het netwerk, 
onafhankelijk het doelpubliek. Dit zowel voor Vo medewerkers als voor 
bezoekers. 
•Anomalieën en inbreuken op het veiligheidsbeleid worden gemonitord en 
opgevolgd. Bij ernstig of meervoudig misbruik zal de CISO van Digitaal 
Vlaanderen optreden: 
oVoor bezoekers zal de toegang voor de betrokken gebruiker van het netwerk 
worden geschrapt. 
oVoor Vo medewerkers contacteert Digitaal Vlaanderen de leidend ambtenaar 
waar de betrokken medewerker aan rapporteert. Samen met de leidend 
ambtenaar zal dan afgesproken worden welke acties en/of sancties er zullen 
worden genomen. 
Gebruikers van toestellen van de VO hebben standaard geen beheerdersrechten op 
hun toestel. Dit belet onder andere dat ze ongeoorloofde of illegale software kunnen 
installeren of beveiligingsmaatregelen uitschakelen. Enkel software die door de 
Vlaamse overheid als werkgever ter beschikking gesteld is, kan geïnstalleerd worden. 
De leidend ambtenaar heeft de mogelijkheid om dit veiligheidsbeleid bij te sturen 
onder eigen verantwoordelijkheid. Digitaal Vlaanderen rapporteert op maandelijkse 
basis via de dienstenleveranciers.
Het agentschap Digitaal Vlaanderen voert monitoring uit op de IT netwerken en de 
werkstations (binnen het centrale ICT aanbod) van de Vlaamse overheid, om te 
verifiëren welke bedreigingen er zich kunnen voordoen en om daar ook onmiddellijk 
op te kunnen reageren als dat nodig is.  
 
Er wordt ook gecommuniceerd om medewerkers te sensibiliseren en de 
bewustwording te vergroten inzake digitale veiligheid. Vanuit Digitaal Vlaanderen is er 
een aanbod van bewustmakingscampagnes (informatie)veiligheid, waarbij ook het 
bestaande beleid rond het gebruik en delen van paswoorden is toegelicht. Elke entiteit 
kan met deze informatie aan de slag om zijn personeelsleden correct te informeren. 
Naar de toekomst (2024) toe zal een breed aanbod aan basis kennis worden 
aangeboden.
2. Het Errerahuis valt binnen de verhoogde zonale bescherming van de neutrale zone, 
waardoor er meer politionele aanwezigheid is. Er is momenteel geen indicatie om het 
veiligheidsniveau te verhogen. Bij een verhoogde dreiging kan de politionele 
aanwezigheid vergroot worden en kunnen bijkomende maatregelen genomen worden. 
Naar aanleiding van de aanslag in oktober was er een algemene verscherpte controle. 
Bij belangrijke events wordt de lokale politie steeds gecontacteerd en kan indien nodig 
bijkomend worden gepatrouilleerd. 
