title: Sport op het werk - Stimuli
thema: Sport
pdf link: https://docs.vlaamsparlement.be/pfile?id=2020270
thema link: https://www.vlaamsparlement.be/parlementaire-documenten/schriftelijke-vragen/1782948
SCHRIFTELIJKE VRAAG
nr. 156
van KRIS VAN DIJCK
datum: 29 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Sport op het werk  -  Stimuli
In de beleids- en begrotingstoelichting (BBT) 2024 wordt opnieuw aandacht besteed aan 
sporten op en door het werk. Het stimuleren en waarderen van bedrijven zodat er 
maximaal ingezet wordt op sporten en bewegen op en naast de werkvloer, krijgt opnieuw 
de nodige aandacht. Het gaat zowel om bedrijven in Vlaanderen die nog niets of heel weinig 
ondernemen op dat vlak, als om ondernemingen die al (beginnende) initiatieven nemen. 
Volgens de BBT staan er een aantal focuspunten voorop: het label ‘Sportbedrijf’, de 
loopbanen, de starterskit en onze sport- en beweegscan.
Het label Sportbedrijf geeft erkenning en beloning aan ondernemingen die investeren in 
de gezondheid van hun werknemers door hen voldoende te laten bewegen en sporten. Na 
de toekenning mag men het label als bedrijf twee jaar gebruiken. Naast het label is er ook 
het product ‘de loopbaan’. Een loopbaan wordt aangelegd in de omgeving van een 
bedrijventerrein, bij voorkeur met een link naar nabijgelegen natuur. Daardoor worden 
werknemers gestimuleerd om te bewegen in een bedrijfsgerelateerde context. Ook de 
starterskit is een stap in de richting van een sportbedrijf. De kit bevat inspiratie-, promotie- 
en sportmaterialen en kan worden aangevraagd door bedrijven. Ten slotte is er nog de 
sport- en beweegscan, die zorgt voor bruikbare tips om een duurzaam sport- en 
beweegbeleid uit te stippelen in een onderneming. 
1. Hoeveel bedrijven nemen jaarlijks deel om het label ‘Sportbedrijf’ te ontvangen? Wil 
de minister de motivatie van bedrijven nog verhogen? Zo ja, op welke manier?
2. Hoeveel loopbanen zijn er op dit moment? Wil de minister het aantal nog verhogen? 
Zo ja, op welke manier?
3. Hoeveel bedrijven hebben tot nu toe gebruikgemaakt van de starterskit? Wil de 
minister het gebruik nog verhogen? Zo ja, op welke manier?
4. In de BBT 2024 staat het volgende te lezen: “Al de gecapteerde data over de 
sportparticipatie en de sportieve noden en wensen van werknemers worden verzameld 
en beschikbaar gesteld via het dashboard ‘Sport op het Werk’ op het Kennisplatform 
van Sport Vlaanderen.” Op de website 
(https://www.sport.vlaanderen/kennisplatform/themas/) zijn de data echter niet 
beschikbaar. 
Kan de minister de meest recente cijfers geven over het gebruik ervan? Hoe 
evalueert/interpreteert de minister ze?
5. Bijkomend staat in de BBT te lezen dat het nieuwe Vlaams onderzoeksrapport 
beschikbaar is op het kennisplatform Vlaanderen. Ook is daar nog niets van terug te 
vinden. 
Kan de minister de belangrijkste conclusies van het rapport al delen? Wanneer zal het 
rapport beschikbaar zijn?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 156 van 29 november 2023
van KRIS VAN DIJCK
1. Het label Sportbedrijf werd op 26 april ’22 gelanceerd. Begin december reikten we het 
150ste label uit. Inmiddels staat de teller op 157. 
Sport Vlaanderen stimuleert bedrijven om zoveel mogelijk sport- en beweeginitiatieven 
te nemen voor hun werknemers. Deze permanente sensibilisering gebeurt op diverse 
manieren: actieve contacten van de consulenten van Sport Vlaanderen met bedrijven, 
aanwezigheid op beurzen en netwerkevents, communicatie en promotie (via onder meer 
sociale media, magazines,…), inspiratie via goede praktijken en zeker ook de promotie 
via de werkgeversorganisaties VOKA, VDAB, UNIZO, die partner zijn in dit project.
Sport Vlaanderen werkt hiervoor vanuit een klantgerichte en promotionele insteek zodat 
bedrijven gemakkelijk hun weg vinden naar de voor hen relevante producten en 
diensten in ons aanbod. Naast het label Sportbedrijf reiken we ook ‘Sportbedrijf-awards’ 
uit, dit in samenwerking met en uitgezonden op Kanaal Z. Daarmee verhogen we de 
zichtbaarheid van ons ‘Sportbedrijven’-aanbod binnen de doelgroep van KMO’s en grote 
werkgevers sterk. Deze actie wordt herhaald en verfijnd om nog meer impact te 
genereren en het aantal Sportbedrijven in Vlaanderen te verhogen.
2. Er zijn inmiddels negen loopbanen gerealiseerd. Deze bevinden zich in Grobbendonk,  
Halle, Halle, Sint-Niklaas, Dendermonde, UZ Leuven, Geel, Wielsbeke en Genk-Zuid. 
Daarnaast zijn er momenteel een achttal loopbanen in bespreking of planning. 
We blijven de realisatie van nieuwe loopbanen stimuleren via dezelfde bestaande 
promotiekanalen en dienstverleningsmiddelen als bij het label. De realisatie van een 
loopbaan is een vrij intensief traject, met een wat langere doorlooptijd (van idee over 
concrete inplanting tot opening). We noteren een groei in interesse en gebruik.
3. Er hebben 1.050 bedrijven de starterskit aangevraagd en ontvangen. 
We blijven inzetten op de promotie en verspreiding van bijkomende starterskits via 
aanwezigheid op bedrijfsbeurzen in Vlaanderen, gerichte promotie via sociale media en 
communicatie via de kanalen van onze partnerorganisaties VOKA, VDAB, UNIZO enz.
4. Sport Vlaanderen werkt eraan om de gecapteerde data over de sportparticipatie en de 
sportieve noden en wensen van werknemers in de loop van 2024 beschikbaar te stellen 
via het dashboard ‘Sport op het Werk’ op het Kennisplatform van Sport Vlaanderen. Het 
dashboard dat de resultaten bundelt van de afgenomen scans in de bedrijven, is 
afgewerkt en gepubliceerd op de website ( link). De resultaten van de dataverzameling 
worden gebundeld in een apart rapport (zie antwoord op vraag 5). 
5. Het onderzoeksrapport met de resultaten van de afgenomen scans in de bedrijven, is 
ondertussen afgewerkt. De voornaamste bevindingen werden breed gecommuniceerd 
tijdens de persconferentie naar aanleiding van de uitreiking van het 150ste label.
Sport Vlaanderen maakt momenteel werk van een aparte publicatie met contextuele 
duiding en tekstuele toelichting bij de cijfers en grafieken. Deze publicatie wordt begin 
2024 gefinaliseerd en zal op het kennisplatform van Sport Vlaanderen beschikbaar zijn.
Hieronder bundelen we de belangrijkste conclusies uit het recentste Vlaams rapport.
Het profiel van de bedrijven en hun werknemers
Na een verklaarbare daling in de coronaperiode groeide het aantal bedrijven dat de 
sport- en beweegscan heeft afgenomen, terug tot 56 in 2022. Voor 2023 luidt de 
prognose dat het aantal scans opnieuw boven de 100 klimt. 
Eenzelfde tendens kennen we bij het aantal werknemers dat deelnam aan de scan: in 
2022 steeg dit terug tot 6.150. De prognose 2023 zit boven de 8.000 respondenten. 
85% van de ondervraagde groep is bediende, 13% arbeider, 60% een vrouw.
Actieve verplaatsing naar het werk
Het percentage werknemers dat zich niet-gemotoriseerde naar het werk verplaatst 
(29%) ligt hoger dan in de pre-corona-periode (21%). Tijdens de covidperiode was dat 
zelfs tussen de 30 en 35%. 
Ook opvallend is de stijging van het aantal respondenten dat het voornemen heeft om 
zich in de toekomst actief te willen verplaatsen: van 49% pre-corona naar 71% in 2022. 
Van de werknemers die niet-gemotoriseerd naar het werk gaan, geeft meer dan de helft 
(53%) aan dit elke dag te doen. De voornaamste redenen of voorwaarden om met de 
fiets naar de werkplek te komen, zijn de fietsvergoeding, een goede weginfrastructuur 
en een kwalitatieve fietsenstalling. Bij de laatste meting blijkt bovendien dat de 
mogelijkheid om via de werkgever een fiets te leasen, een sterke incentive vormt. 
Thuiswerk en zitgedrag
40% van de medewerkers die minimaal eenmaal per week thuis werkt, verklaart 
frequent te sporten of te bewegen. Als we de beweegfrequentie bij thuiswerk vergelijken 
met die op kantoor, geeft iets meer dan 80% aan even frequent of frequenter te 
bewegen bij thuiswerk dan op het werk. 
60% van de respondenten meldt dat ze op het werk per dag tussen 5u en 9u zittend 
doorbrengen, bij 2 à 4% van de respondenten is dit zelfs meer dan 9u. Slechts 12 à 
15% zit minder dan 2u per dag stil op het werk. 
Bij thuiswerk is het sedentair gedrag nog prominenter aanwezig: liefst 4 op 5 
werknemers brengt bij thuiswerk tussen 5u en 9u zittend door, bij 5% is dit zelfs meer 
dan 9u op een werkdag. 
Op kantoor wordt het zitgedrag door 10% van het personeel geen enkele keer per dag 
onderbroken. 34% staat meer dan 3 keer per dag recht van de kantoorstoel.
Sport- en beweeggedrag 
Het aantal werknemers dat van plan is meer te sporten en te bewegen steeg van 74% 
in 2020 tot 84% in 2023.  De voornaamste redenen om in de toekomst meer actief te 
zijn, blijven ongewijzigd: betere gezondheid, betere conditie en minder spanning/stress.  
De grootste drempels om te sporten op het werk zijn: omkleden en/of douchen is te 
omslachtig is, middagpauzes zijn te kort en geen dienstvrijstelling door werkgever. 
Ook infrastructurele obstakels worden vaak vermeld: het gebrek aan ruimtes om te 
sporten en een tekort aan douches en kleedruimtes. 
De middagpauze blijft het meest geschikte moment om te sporten. Dinsdag en 
donderdag zijn de meest populaire werkdagen.  
Wandelen, core stability en lopen zijn de populairste sporten. De populariteit van yoga 
en groepslessen is wat afgenomen in vergelijking met de pre-coronaperiode, padel 
daarentegen is in opmars. 
De meest gewaardeerde sport- en beweeginitiatieven zijn dynamisch kantoormeubilair, 
bedrijfssportdagen en bewegingstussendoortjes. Bij thuiswerk: challenges tussen 
collega's, ergonomisch kantoormeubilair en tussenkomst in het (fitness)abonnement.  
Tot slot noteren we nog dat 68% bereid is tot een maandelijkse bijdrage om te sporten 
en te bewegen in de werkcontext. 
