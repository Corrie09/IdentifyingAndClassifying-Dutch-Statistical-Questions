title: Individuele beroepsopleiding (IBO) met taalcoaching op de werkvloer - Stand van zaken
thema: Werk
pdf link: https://docs.vlaamsparlement.be/pfile?id=2030448
thema link: https://www.vlaamsparlement.be/parlementaire-documenten/schriftelijke-vragen/1791999
SCHRIFTELIJKE VRAAG
nr. 163
van ALLESSIA CLAES
datum: 5 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Individuele beroepsopleiding (IBO) met taalcoaching op de werkvloer  -  Stand van zaken 
Met een individuele beroepsopleiding leiden bedrijven een werkzoekende op in hun bedrijf 
gedurende maximaal 6 maanden. Taal blijft echter voor tal van bedrijven een belangrijke 
drempel om anderstalige werkzoekenden, vluchtelingen of nieuwkomers aan te werven. 
Daaraan kan een IBO met taalcoaching op de werkvloer tegemoetkomen. 
Als de IBO-medewerker niet goed Nederlands spreekt, kan het bedrijf dat de IBO 
organiseert aan VDAB vragen om een taalcoach te sturen. De taalcoach geeft dan één tot 
twee keer per week een taalcoaching in het bedrijf aan de IBO-medewerker en zijn 
Nederlandstalige collega's. De medewerker leert het Nederlands dat hij nodig heeft om zijn 
job goed uit te oefenen. De andere medewerkers ontdekken hoe ze het best met de IBO-
medewerker kunnen communiceren.
1. Hoeveel bedrijven hebben via de IBO gebruikgemaakt van een taalcoach? Graag het 
overzicht voor 2023 van het aantal bedrijven per provincie, het aantal gepresteerde 
uren en het aantal betrokken werknemers.
2. a) Hoeveel IBO’ers hebben taalcoaching op de werkvloer gekregen? Graag het 
overzicht van 2023 per provincie van het aantal betrokken IBO’ers en het aantal 
gepresteerde uren taalcoaching op de werkvloer.
b) Welke moedertaal hebben deze IBO’ers? Graag een top 5 voor het jaar 2023.
3. Hoe evalueert de minister deze cijfers?
4. Welk budget werd in 2023 uitgetrokken voor taalcoachings in het kader van IBO? En 
welk budget wordt uitgetrokken in 2024?
5. Is taalcoaching op de werkvloer voldoende bekend bij werkgevers? Zal de minister in 
de toekomst nog initiatieven nemen om aan het project nog meer bekendheid te 
geven?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 163 van 5 januari 2024
van ALLESSIA CLAES
1. Het aantal bedrijven dat via de IBO gebruikgemaakt heeft van een taalcoach (IBOT). 
Hierbij voor 2023 het aantal bedrijven per provincie en het aantal betrokken 
werknemers. Het aantal gepresteerde uren is niet gekend.  
IBOT: per eindjaar IBO (2023)
per provincie aantal
 unieke bedrijvenaantal unieke 
cursisten
Antwerpen 111 149
Brussel 6 6
Limburg 28 45
Oost-Vlaanderen 44 63
Vlaams-Brabant 71 94
Wallonië
West-Vlaanderen 47 56
Totaal 307 413
2. Hierbij het overzicht per provincie van het aantal IBO-cursisten dat taalcoaching op de 
werkvloer gekregen heeft. Het aantal gepresteerde uren taalcoaching op de werkvloer 
en de moedertaal van de IBO-cursisten zijn niet gekend.  
Aantal IBO-cursisten per provincie voor 2023
Provincie Verblijfplaats aantal unieke cursisten
Antwerpen 149
West-Vlaanderen 52
Oost-Vlaanderen 68
Limburg 47
Vlaams-Brabant 82
Wallonië 3
Brussels HG 11
Buiten België- FR 1
Totaal 413
3. IBO met taalcoaching (IBOT) is een prioritaire dienstverlening van VDAB. IBO is een 
win-win situatie: werkzoekenden leren op de werkvloer de nodige competenties aan, 
en werkgevers leiden een werknemer op, op maat van het bedrijf. Als de IBO succesvol 
is, krijgt de werkzoekende een contract. Taalcoaching tijdens de IBO richt zich ook op 
de werkomgeving, zodat het een duurzame dienstverlening wordt. VDAB acht dit als 
heel belangrijk, aangezien (anderstalig) talent met een grote afstand tot de 
arbeidsmarkt nood heeft aan een duurzame aanpak. Het is daarom belangrijk om 
voldoende nadruk te leggen op de kwaliteit van de taalcoaching, zodat zowel de 
anderstalige werkzoekende als de werkgever zich voldoende ondersteund voelen. 
Werkgevers die investeren in anderstalig talent, moeten hierin geadviseerd en 
gecoacht worden. 
In 2022 waren er 302 IBOT’s. We zien dus een stijging in 2023. Door corona was er 
een terugval van de mogelijkheden op de verschillende werkvloeren en we zien sinds 
2021 opnieuw een stijging van het aantal klanten. Bedrijven zoals Colruyt, Bpost en 
andere maken uitvoerig gebruik van IBOT. De vernieuwde werkgeversbenadering van 
VDAB mikt op een verdere verbetering van de samenwerking met de werkgever. De 
taalinstructeur zal daarom niet enkel de taal coachen, maar hij zal de werkgever ook 
advies geven om bv. de taaldrempels in de aanwervingsprocedure weg te nemen. De 
taalcoach van VDAB kan ook een lesgever van een bedrijfsacademy ondersteunen, 
zodat het bedrijf succesvol nieuwe medewerkers kan opleiden. Die elementen 
versterken de taalcoaching en helpen de werkgever om een duurzaam en drempelloos 
aanwervingsbeleid te voeren. 
4. VDAB kan geen apart budget opgeven voor IBOT. VDAB kan enkel het volledige budget 
voor de NT2-dienstverlening opgeven. Voor 2023 bedroeg dit € 17.947.766. Dat 
bedrag is in afwachting tot de afsluiting van het boekjaar.
Voor 2024 wordt dit budget voor de volledige NT2-dienstverlening op € 19.311.193 
geraamd.
5. VDAB heeft in 2022 en 2023 verschillende campagnes gevoerd rond de figuur van de 
Witte Raaf waarbij IBOT aan bod gekomen is. Die campagne wordt in februari 2024 
herhaald en er zal een focus liggen op IBOT.   
We voorzien ook dat de provinciale accountmanagers voldoende informatie bij zich 
hebben om werkgevers in te lichten. De provinciale accountmanagers zijn op de hoogte 
van alle vormen van taalcoaching en taaladvies op de werkvloer. Zij fungeren als 
belangrijke contactpersonen om zo de dienstverlening verder bekend te maken.
VDAB neemt ook deel aan jobbeurzen en andere werkgeversgerichte initiatieven om 
de dienstverlening ‘taalcoaching op de werkvloer’ in de verf te zetten. Dat kan zowel 
door de accountmanagers als door de taalinstructeurs gebeuren.
In het kader van de vernieuwde vacaturewerking sluit de NT2-dienstverlening ook aan 
op de opleidingsinitiatieven die door de sectorale clusters genomen worden. De NT2-
dienstverlening wordt op die manier ook ruimer bekend.  
