title: Sanctionering van inbreuken op het doorvoeren van defensiegerelateerde goederen - Opvolging
thema: Buitenlands beleid
Internationaal ondernemen
pdf link: https://docs.vlaamsparlement.be/pfile?id=2085292
thema link: https://www.vlaamsparlement.be/parlementaire-documenten/schriftelijke-vragen/1835705
SCHRIFTELIJKE VRAAG
nr. 26
van GIJS DEGRANDE
datum: 23 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Sanctionering van inbreuken op het doorvoeren van defensiegerelateerde goederen  -  
Opvolging
In antwoord op mijn vraag om uitleg (nr. 119 van 22 oktober 2024) over het 
samenwerkingsprotocol tussen het Departement Kanselarij en Buitenlandse Zaken en de 
Algemene Administratie Douane en Accijnzen over de doorvoer van defensiegerelateerde 
producten, wees de minister op de getrapte mogelijkheid voor de sanctionering van 
inbreuken.
In 2023 maakte de dienst Controle Strategische Goederen (dCSG) nog afspraken met het 
College van Procureurs-Generaal over een aantal prioriteiten. De minister gaf aan dat die 
afspraken sinds dit jaar in de praktijk worden gezet.
1. Beschikt de minister over cijfers wat betreft de strafrechtelijke opvolging door het 
Openbaar Ministerie van inbreuken op de Vlaamse wetgeving die als misdrijven zijn 
omschreven?
2. Beschikt de minister over cijfers rond administratieve sanctionering van die misdrijven 
wanneer niet strafrechtelijk wordt vervolgd?
3. Hoe evalueert de minister de informatie-uitwisseling over lopende dossiers?
4. Kan de minister toelichting geven bij de prioriteiten die de dCSG en het College van 
Procureurs-Generaal hebben vastgelegd?
5. Hoe evalueert de minister de concrete cases die momenteel lopen, of als dit te vroeg 
komt, wanneer kan duidelijk worden of verdere stappen nodig zijn om de 
controlebevoegdheid ten volle uit te oefenen?
MATTHIAS DIEPENDAELE 
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 26 van 23 oktober 2024
van GIJS DEGRANDE
De operationalisering van het handhavingsbeleid binnen het Departement Kanselarij en 
Buitenlandse Zaken is nog lopende. Het samenwerkingsprotocol met de Algemene 
Administratie Douane en Accijnzen en de mondelinge afspraken met de Procureurs-
Generaal met het oog op een vlotte informatie-doorstroming zijn belangrijke stappen 
hierin. Het is nog te vroeg om te spreken over concrete cases en cijfers betreffende de 
doorvoer van defensiegerelateerde producten.
1. Mijn diensten zijn nog niet ge√Ønformeerd over dossiers waarin het Openbaar Ministerie 
zal overgaan tot strafrechtelijke vervolging. 
2. Er zijn geen administratieve sanctioneringen voor 2023. Voor 2024 zijn er een beperkt 
aantal dossiers waarbij de analyse loopt omtrent verdere administratieve vervolging. 
3. Mijn diensten maken vermoedelijke inbreuken die strafrechtelijk vervolgd worden over 
aan het Openbaar Ministerie. Het is vervolgens aan het Openbaar Ministerie om te 
beslissen of er effectief strafrechtelijk vervolgd wordt. Ik heb geen zicht op de concrete 
informatie-uitwisseling die plaatsvindt in lopende dossiers gelet op het geheim van het 
onderzoek.
4. Er werden mondelinge afspraken gemaakt met het College van Procureurs-Generaal, 
in het bijzonder rond de oplijsting van referentiemagistraten per arrondissement 
waarmee de toezichthouders contact kunnen opnemen in het kader van mogelijke 
inbreuksituaties. Het plaatsvinden van periodieke contactname over lopende dossiers 
werd eveneens afgesproken.  
5. Een evaluatie is pas mogelijk als er voldoende volledig afgesloten dossiers beschikbaar 
zijn. 
