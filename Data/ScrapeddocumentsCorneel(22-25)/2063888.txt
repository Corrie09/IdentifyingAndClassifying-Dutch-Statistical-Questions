title: Koninklijk Museum voor Schone Kunsten Antwerpen (KMSKA) - Transformatie directieteam
thema: Cultuur
pdf link: https://docs.vlaamsparlement.be/pfile?id=2063888
thema link: https://www.vlaamsparlement.be/parlementaire-documenten/schriftelijke-vragen/1822157
SCHRIFTELIJKE VRAAG
nr. 197
van KARIN BROUWERS
datum: 22 april 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Koninklijk Museum voor Schone Kunsten Antwerpen (KMSKA)  -  Transformatie 
directieteam
Het KMSKA is het grootste en belangrijkste museum in de Vlaamse Gemeenschap en 
vervult dus een voorbeeldfunctie, niet het minst omdat het de hoogste dotatie ontvangt 
én omdat er meer dan 100 miljoen euro werd geïnvesteerd in het prachtige 
museumgebouw. Het KMSKA is een extern verzelfstandigd agentschap (EVA) dat wordt 
aangestuurd door een autonoom bestuursorgaan en waarmee een beheersovereenkomst 
werd gesloten.
De voorbije jaren werden er in het parlement heel wat vragen gesteld over de interne 
reorganisatie en werking van het museum. Herhaaldelijk werd bijvoorbeeld vanuit het 
parlement aangedrongen op de aanwerving van een artistiek directeur. Tijdens de 
vergadering van de commissie Cultuur van 11 januari 2024 kondigde de minister aan dat 
het KMSKA geen artistiek directeur zou aanwerven, maar zou overgaan tot de aanwerving 
van een transversale verantwoordelijke voor de programmatie in het kader van een 
reorganisatie naar een horizontale organisatiestructuur. Ook de heropstart van de 
wetenschappelijke adviesraad werd in het vooruitzicht gesteld.
1. Welke procedure werd gevolgd voor de aanwerving van de verantwoordelijke 
programmatie: werd er een externe vacature gepubliceerd, welk competentieprofiel 
werd gezocht en wie voerde de selectiegesprekken?
2. Wat is de concrete jobinhoud van de verantwoordelijke programmatie en welke plek 
neemt die persoon in binnen het directieteam en het organogram?
3. Hoe evalueert de minister de aanstelling en functiebeschrijving van de 
verantwoordelijke programmatie om de doelstellingen die in de beheersovereenkomst 
werden afgesloten, te realiseren en de ICOM-code (ICOM: International Council of 
Museums) na te leven?
4. Is de minister van mening dat het KMSKA als grootste Vlaams museum zijn 
voorbeeldrol kan opnemen zonder een artistiek directeur die instaat voor het uitwerken 
van een volwaardig wetenschappelijk en tentoonstellingsbeleid?
5. Werd de wetenschappelijke adviesraad opnieuw samengesteld? Zo ja, wie maakt er 
deel van uit?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 197 van 22 april 2024
van KARIN BROUWERS
1. In de eerste plaats geef ik mee dat het KMSKA als privaatrechtelijk vormgegeven 
extern verzelfstandigd agentschap een eigen personeelsbeleid ontwikkelt. Het 
museum kan zelf beslissen hoe het personeel aanwerft. Het bestuursorgaan van het 
KMSKA zet daartoe de lijnen uit en houdt er toezicht op of dit kwaliteitsvol gebeurt.  
Navraag bij KMSKA leerde dat men verschillende wervingsstrategieën in overweging 
heeft genomen (headhunting, open publicatie vacaturebericht, referral recruitment...) 
voor de aanwerving van het hoofd programmatie. Er werd gekozen om als eerste stap 
op verkenning te gaan binnen de internationale netwerken van de instelling (referral 
recruitment). Het brede netwerk van KMSKA werd ingeschakeld. Meerdere culturele 
spelers en partners werden bevraagd en speelden aanbevelingen door. Hieruit werden 
twee kandidaten met het juiste profiel geselecteerd. Met beide kandidaten werden de 
nodige gesprekken gevoerd. 
De selectiegesprekken werden stapsgewijs gevoerd door de algemeen directeur, het 
hoofd tentoonstelling, collectiemanagement en publiekswerking en het hoofd beleid en 
organisatie en het hoofd collecties. Het eindgesprek werd gevoerd met de algemeen 
directeur en de voorzitter. 
Met Katelijne De Backer als hoofd programmatie haalt het KMSKA een expert in huis. 
Ze heeft meer dan 25 jaar ervaring in de cultuur- en kunstwereld. Ze werkte in 
London (MTV), België (Van Dyckjaar) en de Verenigde Staten. In de VS heeft ze 
verschillende beurzen voor hedendaagse kunst geleid (waaronder the Armory Show) 
en was ze Managing Director van een galerie. Ze was bestuurslid van het Children’s 
Museum of the Arts, van een hedendaagse Amerikaans dansgezelschap en lid van het 
adviescomité van de Koning Boudewijnstichting in de Verenigde Staten. Ze heeft 
lessen gegeven en was gastspreker bij o.a.  Sotheby's Institute of Art en State 
University of New York.
2. Het hoofd programmatie is verantwoordelijk voor de werking van het 
programmatiecomité van het KMSKA. Hierin worden de concrete voorstellen voor de 
programmatie besproken. Dit programmatiecomité bepaalt en bewaakt de 
programmatielijnen, alsook de programmatie zelf. Dit wordt vervolgens door het hoofd 
programmatie ter goedkeuring aan het directieteam en het managementteam 
voorgelegd. Het hoofd programmatie is zelf geen lid van het directieteam.  
Het hoofd programmatie neemt een transversale rol op binnen de organisatie. 
Essentieel is een intense samenwerking met het hoofd collecties, het hoofd 
tentoonstelling, collectiemanagement en publiekswerking, en het hoofd marketing. Bij 
uitbreiding is ook de samenwerking met de medewerkers van deze afdelingen 
essentieel. De algemeen directeur is evaluator van het hoofd programmatie. 
3. Het hoofd programmatie zal bijdragen aan de realisatie van de strategische 
doelstellingen zoals opgenomen in de samenwerkingsovereenkomst tussen de 
Vlaamse Regering en KMSKA vzw. Dit valt onder meer onder de volgende doelstelling: 
•We bezorgen elke bezoeker een warme en prikkelende museumervaring; 
•We positioneren het KMSKA nationaal en internationaal als must see 
bestemming in Vlaanderen; 
•We staan bekend als hét kenniscentrum voor onze collectie, in het bijzonder voor 
Ensor, Rubens en de Antwerpse barok. 
De functie sluit aan bij de herstructurering van het team van het museum tot een 
meer horizontale werkstructuur. Ik geef graag de kans aan het museum om deze 
werkwijze verder uit te bouwen en op regelmatige tijdstippen te evalueren en bij te 
sturen. Ik verwijs ook naar de verantwoordelijkheden van de bestuursleden en de 
regeringscommissarissen in deze.
Het naleven van de ICOM-code maakt integraal deel uit van de museale werking in 
zijn geheel. De verschillende uitgangspunten van de ICOM-code zijn verweven in heel 
de organisatie. 
Deze specifieke functie draagt bij tot volgend uitgangspunt in de ICOM-code: “Musea 
bieden mogelijkheden voor waardering, begrip en bevordering van het natuurlijk en 
cultureel erfgoed. 
Uitgangspunt: Musea hebben een belangrijke opdracht om hun educatieve rol te 
ontwikkelen en om een zo breed mogelijk publiek te bereiken uit de gemeenschap, de 
plaats of de groep die zij dienen. Samenwerking met de gemeenschap die het 
museum in stand houdt en de promotie van haar erfgoed is een integraal onderdeel 
van de educatieve rol van het museum.”
Het KMSKA kreeg op het European Museum of the Year Award 2024 een belangrijke 
internationale onderscheiding. Het museum werd geprezen omwille van het 
baanbrekend en vernieuwend werk op het vlak van de programmatie. 
4. Er zijn verschillende manieren mogelijk om die voorbeeldrol in te vullen. KMSKA is 
ervan overtuigd dat de aanwezigheid van een aparte functie als artistiek directeur 
daarbij niet essentieel is. Zoals ik eerder aangaf, is het nu aan het museum om haar 
vernieuwde werkwijze verder uit te rollen en aan te tonen dat het deze voorbeeldrol 
kan waarmaken. De verantwoordelijkheid ligt bij het bestuursorgaan.
Het uitwerken van een volwaardig wetenschappelijk en tentoonstellingsbeleid is 
teamwerk. De verschillende teams en verantwoordelijken spelen hierin cruciale rollen. 
Het museum heeft dit jaar extra structurele middelen ontvangen om de 
wetenschappelijke werking van het museum verder uit te bouwen. Zo konden er onder 
meer bijkomende onderzoekers in dienst genomen worden. Verder gaf ik het museum 
ook een bijkomende opdracht rond herkomstonderzoek. In dit kader werd het 
onderzoeksteam opnieuw bijkomend versterkt.
KMSKA heeft een tentoonstellingsagenda tot en met 2030 die aansluit bij de breedte 
van de KMSKA-collectie en het nieuwe DNA. 
De eerste twee grote tentoonstellingen zijn hier een mooie veruitwendiging van. 
Krasse Koppen was een tentoonstelling van oude meesters, gebaseerd op grondig 
wetenschappelijk onderzoek. Na de expo in Antwerpen, werd de tentoonstelling in een 
licht aangepaste vorm getoond in de National Gallery in Dublin. Met Jef Verheyen, een 
samenwerking met M HKA, toont het museum nu een heel andere kant van de 
KMSKA-collectie. Ook deze expo is gebaseerd op wetenschappelijk onderzoek, in 
samenwerking met M HKA en Centrum Kunstarchieven Vlaanderen. 
Voor onderzoek zal KMSKA blijvend inzetten op de strategische onderzoekslijnen rond 
Ensor, de Antwerpse barok en het materiaal-technische onderzoek op de eigen 
collectie. Mede dankzij het Ensoronderzoek zal in het najaar de Ensortentoonstelling 
‘Ensors stoutste dromen. Het impressionisme voorbij’ gerealiseerd worden. Na de 
heropening werd ook het Rubensonderzoek opnieuw geïntensifieerd met Studio 
Rubens en de initiatie van een samenwerking met Gemäldegalerie Dresden. 
5. De samenstelling van een nieuwe wetenschappelijke adviesraad is belangrijk voor een 
wetenschappelijke instelling als KMSKA. Het museum bevestigt dat men de heropstart 
van de adviesraad volop voorbereidt. De eerste prioriteit lag de voorbije maanden op 
de versterking van het team collectie-onderzoek. In overleg met de bestaande én 
nieuwe medewerkers wordt de lijst met mogelijke kandidaten voor de adviesraad nu 
aangevuld. Verder worden de doelstelling, scope, mandaat en frequentie scherp 
gesteld alvorens tot de definitieve samenstelling over te gaan. 
