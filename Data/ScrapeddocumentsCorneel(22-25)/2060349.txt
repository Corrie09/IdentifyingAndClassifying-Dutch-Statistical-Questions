title: Energieprestatiecertificaten (EPC's) - Controle
thema: Energie
pdf link: https://docs.vlaamsparlement.be/pfile?id=2060349
thema link: https://www.vlaamsparlement.be/parlementaire-documenten/schriftelijke-vragen/1813800
SCHRIFTELIJKE VRAAG
nr. 457
van ROBRECHT BOTHUYNE
datum: 19 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Energieprestatiecertificaten (EPC’s)  -  Controle
Het EPC is een verplichting geworden bij het verkopen/verhuren van een woning.
In antwoord op schriftelijke vraag nr. 591 van 21 maart 2023 gaf de minister aan:
“Daarnaast zal het VEKA in 2023 terug meer inzetten op controles: in 2023 zullen 1500 
controles worden uitgevoerd op de aanwezigheid van het EPC bij verkoop en verhuur van 
een woning en 250 controles op de aanwezigheid van het EPC bij verkoop en verhuur van 
een kleine nietresidentiële eenheid ten opzichte van 575 controles op de aanwezigheid van 
het EPC bij verkoop en verhuur in 2022.”
A. Wat betreft verkoop:
1. Hoeveel panden/gebouwen die verkocht werden in 2023 werden door het Vlaams 
Energie- en Klimaatagentschap (VEKA) gecontroleerd op EPC-attest? Graag 
totaalaantal.
2. Hoeveel panden/gebouwen die verkocht en gecontroleerd werden, kunnen geen EPC-
attest voorleggen? Graag totaalaantal en opsplitsing per provincie en type gebouw.
3. Hoeveel boetes werden er in 2023 uitgeschreven voor het ontbreken van een EPC-
attest bij verkoop? Graag totaalaantal boetes en opsplitsing volgens:
a) totaalbedrag van de boetes;
b) hoogste waarde van de boetes in euro;
c) laagste waarde van de boetes in euro.
4. Als er geen EPC-attest kan worden voorgelegd, krijgen de eigenaars een boete. 
Wat zijn de redenen voor het niet kunnen voorleggen van een EPC-attest?
5. Hoeveel handhavingsprocedures werden in 2023 opgestart? Om welke reden?
6. Hoeveel van de eigenaars in handhavingsprocedures werden in 2023 uitgenodigd op 
een hoorzitting? Graag totaalaantal en opgave reden hoorzitting.
7. Wat was de uitkomst van die hoorzittingen in 2023?
B. Wat betreft verhuur:
8. Hoeveel panden/gebouwen die verhuurd werden in 2023 werden door het VEKA 
gecontroleerd op EPC-attest? Graag totaalaantal. 
9. Hoeveel panden/gebouwen die verhuurd warden, kunnen geen EPC-attest voorleggen? 
Graag totaalaantal en opsplitsing per provincie en type gebouw.
10. Hoeveel boetes werden er in 2023 uitgeschreven voor het ontbreken van een EPC-
attest bij verhuur? Graag totaalaantal en opsplitsing volgens:
a) totaalbedrag van de boetes;
b) hoogste waarde van de boetes in euro;
c) laagste waarde van de boetes in euro.
11. Als er geen EPC-attest kan worden voorgelegd, krijgen de eigenaars een boete. 
Wat zijn de redenen voor het niet kunnen voorleggen van een EPC-attest?
12. Hoeveel handhavingsprocedures werden in 2023 opgestart? Om welke reden?
13. Hoeveel van de eigenaars in handhavingsprocedures werden in 2023 uitgenodigd op 
een hoorzitting?
14. Wat was de uitkomst van die hoorzittingen in 2023?
15. Via welke maatregelen zal de minister er nog beter op toezien dat er voor elk te 
koop/te huur staand gebouw een EPC-attest voorgelegd kan worden?
16. Hoe en via welke regelgeving/incentives zal de minister erop toezien dat de kwaliteit 
van de attesten hoog blijft en dat ze correct de realiteit weergeven?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 457 van 19 maart 2024
van ROBRECHT BOTHUYNE
A. Wat betreft verkoop:
1. Het Vlaams Energie- en Klimaatagentschap (VEKA) controleerde in 2023 1.790 
gebouweenheden die te koop of te huur stonden. Het betreft hier zowel controles 
op wooneenheden als op kleine niet-residentiële eenheden. In het nieuwe 
dossierbeheersysteem van het VEKA is het momenteel niet mogelijk om een 
opsplitsing te maken tussen verkoop en verhuur en tussen controles op 
wooneenheden en kleine niet-residentiële eenheden.
2. Van de 1.790 gecontroleerde eenheden beschikten 86 eenheden niet over een 
EPC. Het VEKA inventariseert de controles niet per provincie of per type gebouw.
3. In 2023 werden 34 boetes opgelegd voor het niet aanwezig zijn van het EPC. Het 
VEKA inventariseert niet of de boete wordt opgelegd voor een verkoop- of een 
verhuurtransactie of voor een wooneenheid of een kleine niet-residentiële 
eenheid. Het totaalbedrag van de opgelegde boetes bedraagt 17.000 euro. De 
boete bedraagt 500 euro per wooneenheid. Hierbij moet worden opgemerkt dat 
de opgelegde boetes niet noodzakelijk betrekking hebben op controles uitgevoerd 
in 2023. Gelet op de doorlooptijd van een handhavingsprocedure kunnen ook 
controles uitgevoerd in 2022 in 2023 verder worden behandeld.
4. De voornaamste redenen die worden aangehaald om niet over een EPC te 
beschikken, zijn dat de eigenaar niet op de hoogte was van de verplichting of van 
het feit dat zijn EPC inmiddels al vervallen was en dus een nieuw EPC moest 
worden opgemaakt. Daarnaast wordt door de eigenaar ook regelmatig aangehaald 
dat hij de eenheid snel te koop wilde zetten, waarbij het EPC nog “in aanvraag 
was” of dat hij aan de makelaar opdracht had gegeven voor het opvragen van het 
EPC.
5. Voor alle gecontroleerde dossiers waarvoor geen EPC aanwezig is, wordt een 
handhavingsprocedure conform het Energiedecreet opgestart. Dat betekent dus 
voor 86 dossiers van de 1.790 controles (zie vraag 1). Het VEKA inventariseert 
niet of het dossier op een verkoop- of een verhuurtransactie betrekking heeft.
6. Het is de standaardprocedure om bij het opstarten van de handhavingsprocedure 
alle eigenaars uit te nodigen voor een schriftelijke hoorzitting. De eigenaar krijgt 
op die manier de mogelijkheid om schriftelijke tegenargumenten te bezorgen.
7. Er werd voor 34 dossiers een boete opgelegd. Het VEKA inventariseert niet of het 
dossier op een verkoop- of een verhuurtransactie betrekking heeft. Hierbij dient 
opgemerkt te worden dat de opgelegde boetes niet noodzakelijk betrekking 
hebben op controles uitgevoerd in 2023. Gelet op de doorlooptijd van een 
handhavingsprocedure kunnen ook controles uitgevoerd in 2022 in 2023 verder 
behandeld worden.
B. Wat betreft verhuur:
8. Ik verwijs naar mijn antwoord op deelvraag A, 1.
9. Ik verwijs naar mijn antwoord op deelvraag A, 2.
10. Ik verwijs naar mijn antwoord op deelvraag A, 3.
11. De voornaamste redenen die worden aangehaald om niet over een EPC te 
beschikken zijn dat de eigenaar niet op de hoogte was van de verplichting, de 
eigenaar de eenheid al te huur wilde aanbieden waarbij het EPC nog “in aanvraag 
was” en de eigenaar geen toegang had tot de gebouweenheid door een geschil 
met de huurder. Daarnaast wordt door de eigenaar ook regelmatig aangehaald 
dat er aan de makelaar opdracht werd gegeven voor het aanvragen van het EPC.
12. Ik verwijs naar mijn antwoord op deelvraag A, 5.
13. Ik verwijs naar mijn antwoord op deelvraag A, 6.
14. Ik verwijs naar mijn antwoord op deelvraag A, 7.
15. Uit de controles op de aanwezigheid van het EPC kan worden afgeleid dat dit 
beleidsinstrument sinds de invoering ervan in 2008 goed ingeburgerd is geraakt. 
Bij de start van de controles op de aanwezigheid van het EPC in het eerste 
controlejaar 2009 bleek slechts 47% van de gecontroleerde wooneenheden over 
een EPC te beschikken. In 2010 ging het om 68%. In 2021 bedroeg het 
aanwezigheidspercentage 96%. Het VEKA stelde vast dat het 
aanwezigheidspercentage in 2022 gedaald was tot 88%. Hier lagen verschillende 
oorzaken aan de basis, zoals de uitbreiding van het toepassingsgebied naar kleine 
niet-residentiële eenheden en het feit dat eigenaars uit het oog verliezen dat hun 
EPC vervallen is. Het VEKA heeft via haar nieuwsbrieven en via gerichte 
communicatie naar onder andere notarissen en makelaars de EPC-verplichting 
opnieuw onder de aandacht gebracht. In 2023 stellen we vast dat het 
aanwezigheidspercentage weer gestegen is tot 95% en dat de EPC-verplichting 
dus goed gekend is bij de mensen.
16. Momenteel worden al verschillende instrumenten ingezet om ervoor te zorgen dat 
er een correct EPC wordt opgemaakt.   
De energiedeskundige moet voldoen aan een aantal erkenningsvoorwaarden; de 
kandidaat-energiedeskundige moet een basisopleiding volgen en moet slagen voor 
een examen. Om erkend te blijven, moet de energiedeskundige jaarlijks ook 6 
uren permanente vorming volgen, bestaande uit vrij in te vullen vorming en 
ingeval er methodiekwijzigingen worden doorgevoerd of indien veelgemaakte 
fouten worden vastgesteld vorming met verplichte inhoud.
Daarnaast moet de energiedeskundige strikt een inspectieprotocol volgen. Het 
VEKA stelt via de website ook voorbeelden en uitgewerkte cases ter beschikking 
en staat via haar helpdesk ook ter beschikking van de energiedeskundigen om 
specifieke vragen te beantwoorden.   
De huidige regelgeving bevat bovendien de nodige handvaten om de 
energiedeskundigen te sanctioneren ingeval de energiedeskundigen geen correct 
EPC opmaken. De energiedeskundige riskeert een administratieve geldboete 
tussen 500 en 5.000 euro als er fouten in het EPC worden vastgesteld. Daarnaast 
kan de erkenning van de energiedeskundige ook worden geschorst of ingetrokken 
als inbreuken op de regelgeving worden vastgesteld of als blijkt dat de 
energiedeskundige kennelijk onbekwaam is om correcte EPC’s op te stellen.
Daarnaast werd er in 2023 intensiever gehandhaafd op de kwaliteit van het EPC 
en werd het aantal controleurs verdubbeld. Er werden ook zwaardere sancties 
opgelegd in de vorm van hogere boetes en schorsingen voor energiedeskundigen 
die herhaaldelijk fouten maken.
Vanaf 2025 zijn er nog een aantal bijkomende maatregelen gepland. Zo zullen 
kandidaat-energiedeskundigen vanaf 1 januari 2025 moeten slagen voor een 
centraal examen en is er ook voor bestaande energiedeskundigen de verplichting 
om vijfjaarlijks te slagen voor een centraal examen voor het behoud van hun 
erkenning. Bijkomend is het de bedoeling dat er vanaf september 2025 een 
verdubbeling van het aantal opleidingsuren in de basisopleiding is, waaronder ook 
praktijkoefeningen.
