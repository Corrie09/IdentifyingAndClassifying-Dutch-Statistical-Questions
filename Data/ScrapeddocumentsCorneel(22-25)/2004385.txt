title: Europese Verordening digitale diensten (DSA) - Coördinatie
thema: Media
pdf link: https://docs.vlaamsparlement.be/pfile?id=2004385
thema link: https://www.vlaamsparlement.be/parlementaire-documenten/schriftelijke-vragen/1767446
SCHRIFTELIJKE VRAAG
nr. 6
van WILFRIED VANDAELE
datum: 4 oktober 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Europese Verordening digitale diensten (DSA)  -  Coördinatie
In Europa is de DSA eindelijk goedgekeurd, wat op zich een goede zaak is: oppermachtige 
digitale en sociale mediabedrijven worden gereguleerd, checks en balances worden 
ingevoerd. Minder gelukkig zijn we met de wijze waarop de moderatie van inhoud in grote 
mate wordt overgelaten aan diezelfde socialemediabedrijven. Het gevaar dat heel wat 
gebruikers posts zullen zien verdwijnen door een of ander onduidelijk algoritme is groot en 
we vrezen dat nogal wat gebruikers het zullen aanvoelen alsof hun vrijheid van 
meningsuiting in het gedrang komt.
Uiteraard zal ook Vlaanderen de DSA moeten implementeren, het kabinet van de minister 
en de administratie hebben al naarstig aan het instemmingsdecreet gewerkt. Tot onze 
grote verbazing zagen we afgelopen zomer een communicatie van federaal staatssecretaris 
Mathieu Michel, die trots aankondigde dat het Belgisch Instituut voor Postdiensten en 
Telecommunicatie (BIPT) de coördinatie zou voeren over de aanpak van desinformatie en 
fake news. Dat lijkt ons nochtans bij uitstek een Vlaamse bevoegdheid, getuige ook de 
talrijke initiatieven van de minister op het vlak van mediawijsheid, Factcheck Vlaanderen, 
de samenwerking tussen de VRT en de Checkers enzovoort.
1. Is de minister gecontacteerd door zijn federale collega in verband met de coördinatie 
van de strijd tegen desinformatie en fake news door het BIPT? Hoe kijkt de minister 
daarnaar?
2. Over welke bevoegdheden die kunnen bijdragen aan die strijd beschikt het BIPT 
eigenlijk, en hoe zetten zij die momenteel al in?
3. Volgens de DSA moet er een digital services coördinator worden aangesteld om 
zogenaamde ‘trusted flaggers’ aan te duiden.
Welke Vlaamse organisaties komen daar volgens de minister voor in aanmerking?
4. Hoe verhoudt het systeem van ‘trusted flaggers’ in de DSA zich ten opzichte van 
bestaande kwaliteitslabels voor factchecking en de strijd tegen desinformatie, zoals 
het International Fact-Checking Network (IFCN)?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 6 van 4 oktober 2023
van WILFRIED VANDAELE
Ik werd niet op voorhand gecontacteerd over de communicatie van de federale 
staatssecretaris in verband met de coördinatie van de strijd tegen desinformatie en fake 
news door het BIPT. 
De digitaledienstenverordening, beter gekend als de DSA, introduceert nieuwe regels voor 
tussenhandelsdiensten, zoals online platformen, online marktplaatsen, sociale 
mediadiensten en internetaanbieders. De nieuwe wetgeving omvat verplichtingen om in te 
grijpen bij illegale content, maar ook transparantieverplichtingen over algoritmes en 
beperkingen ten aanzien van gepersonaliseerde advertenties. De DSA gaat in de eerste 
plaats over illegale inhoud, maar dat betekent niet dat er niets over de bestrijding van 
desinformatie in de DSA staat. 
Zeer grote platformen zoals Facebook en Twitter, moeten naast de verplichting om in te 
grijpen tegen illegale inhoud ook nog aan andere regels voldoen. Zo moeten ze elk jaar 
een risicoanalyse uitvoeren, waarin ze zelf proactief moeten kijken of hun algoritmes en 
contentmoderatiesystemen ‘systematische risico’s’ geven door bijvoorbeeld desinformatie 
te promoten. Als dat uit zo’n analyse komt, dan moeten die platformen maatregelen 
nemen. Daarnaast worden online platformen aangemoedigd bij het meewerken aan en 
naleven van gedragscodes die tot de toepassing van deze verordening behoren. De DSA 
stelt bepaalde aandachtsgebieden voor dergelijke gedragscodes vast. Eén van die 
aandachtspunten zijn de mogelijk negatieve gevolgen van systeemrisico's voor de 
samenleving en de democratie, zoals desinformatie of manipulatieve activiteiten en 
misbruik, of eventuele negatieve gevolgen voor minderjarigen. Hieronder vallen 
gecoördineerde acties die gericht zijn op het versterken van informatie, met inbegrip van  
desinformatie, zoals het gebruik van bots of nepaccounts voor het creëren van opzettelijk 
onnauwkeurige of misleidende informatie, soms met het doel om economisch voordeel te 
behalen, die bijzonder schadelijk zijn voor kwetsbare afnemers van de dienst, zoals 
minderjarigen. Met betrekking tot dergelijke gebieden kan het aansluiten bij en naleven 
van een bepaalde gedragscode door een zeer groot onlineplatform of door een zeer grote 
onlinezoekmachine worden beschouwd als een passende risicobeperkende maatregel.
Elke lidstaat moet één of meer bevoegde autoriteiten aanduiden als verantwoordelijke voor 
het toezicht op de verordening. Vervolgens moet één van deze bevoegde autoriteiten 
aangeduid worden als digitaledienstencoördinator. De digitaledienstencoördinator is, naast 
enkele specifieke taken, voornamelijk verantwoordelijk voor de coördinatie op nationaal 
niveau. 
Aangezien de DSA betrekking heeft op de bevoegdheden van verschillende overheden, 
zowel van de federale overheid als van de gemeenschappen, moet er een 
samenwerkingsakkoord worden afgesloten om de digitaledienstencoördinator aan te 
duiden, de werking ervan te bepalen en de samenwerking met de bevoegde autoriteiten 
te regelen. We zijn hierover met de verschillende gemeenschappen en de federale overheid 
reeds enige tijd in gesprek en het lijkt het meest efficiënt om het BIPT aan te duiden als 
digitaledienstencoördinator. 
Als federale regulator bevoegd voor toezicht op de elektronische communicatiemarkt en 
audiovisuele mediadiensten en videoplatformdiensten voor het tweetalige gebied Brussel-
Hoofdstad, beschikt het BIPT over enkele aanknopingspunten met het toepassingsgebied 
van de digitaledienstenverordening. Daarnaast voldoet het BIPT aan de door de DSA 
gestelde vereisten inzake onafhankelijkheid, noodzakelijke middelen (financieel en 
personeel) en budgettaire autonomie waaraan de digitaledienstencoördinator moet 
voldoen volgens artikel 50 van de DSA. 
De aanduiding van het BIPT als digitaledienstencoördinator en de 
digitaledienstenverordening zelf, doen op geen enkele manier afbreuk aan de 
gemeenschapsbevoegdheden in het kader van de strijd tegen desinformatie.
Eén van de taken van de digitaledienstencoördinator is, op verzoek van een organisatie, 
de status van betrouwbare flagger toe te kennen. Op welke manier de 
digitaledienstencoördinator andere autoriteiten zal betrekken bij het toekennen van de 
status van betrouwbare flagger, zal worden geregeld in het samenwerkingsakkoord.
Om als betrouwbare flagger aangeduid te worden, dient de aanvrager aan te tonen dat hij 
aan de voorwaarden voldoet van artikel 22 lid 2, van de DSA zoals beschikken over 
specifieke deskundigheid en competentie op het gebied van het opsporen, identificeren en 
melden van illegale inhoud, actief zijn binnen het aangewezen deskundigheidsgebied, 
collectieve belangen vertegenwoordigen, onafhankelijk zijn van een onlineplatform, 
transparante financieringsstructuren hebben, enzovoort. Dergelijke entiteiten kunnen 
openbaar van aard zijn zoals, voor terroristische inhoud, eenheden voor melding van 
internetuitingen van nationale rechtshandhavingsinstanties of van het Agentschap van de 
Europese Unie voor samenwerking op het gebied van rechtshandhaving (“Europol”), of zij 
kunnen niet-gouvernementele organisaties en particuliere entiteiten of semi-
overheidsinstanties zijn zoals de organisaties die deel uitmaken van het INHOPE-netwerk 
van meldpunten voor het melden van materiaal over seksueel misbruik van kinderen en 
organisaties die zich bezighouden met het melden van illegale racistische en xenofobe 
uitingen online.
Het is voorbarig om op dit moment een uitspraak te doen over wie al dan niet als 
betrouwbare flagger zal kunnen worden aangeduid.
Het systeem van ‘betrouwbare flaggers’ in de DSA en het IFCN hebben beide tot doel de 
verspreiding van illegale en schadelijke inhoud online te bestrijden, maar ze doen dit op 
verschillende manieren. De betrouwbare flaggers in de DSA zijn entiteiten met bewezen 
expertise in het signaleren van illegale inhoud aan platformen die als opdracht hebben 
illegale inhoud te signaleren. Het IFCN daarentegen is een initiatief dat is gelanceerd om 
factcheckers over de hele wereld samen te brengen in de strijd tegen desinformatie. Het 
IFCN bevordert factchecking bij organisaties door middel van belangenbehartiging, 
opleidingen en andere evenementen. 
