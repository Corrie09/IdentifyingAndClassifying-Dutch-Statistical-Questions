title: Subsidies 'Groene Warmte' - Aanvragen
thema: Energie
pdf link: https://docs.vlaamsparlement.be/pfile?id=2006222
thema link: https://www.vlaamsparlement.be/parlementaire-documenten/schriftelijke-vragen/1768353
SCHRIFTELIJKE VRAAG
nr. 27
van BRECHT WARNEZ
datum: 5 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Subsidies ‘Groene Warmte’  -  Aanvragen
Met de subsidie ‘Groene Warmte’ beoogt de Vlaamse overheid ondernemingen en entiteiten 
te steunen die investeren in installaties voor de productie van groene warmte, de benutting 
van restwarmte of voor warmtenetten. Het is vereist dat aan deze installaties geen groene 
stroomcertificaten of geen warmtekrachtcertificaten werden toegekend of kunnen worden 
toegekend én niet in aanmerking komen voor de ‘ecologiepremie+’ of de ‘strategische 
ecologiesteun’.
Het project verloopt via verschillende ronden. Per nieuwe ronde worden de ontvankelijke 
investeringsprojecten beoordeeld en gerangschikt. Op die manier wordt het beschikbare 
subsidiebedrag verdeeld over de gunstig gerangschikte investeringsprojecten tot de 
budgettaire enveloppe opgebruikt is.
Elk jaar worden er een of twee oproepen gelanceerd. De tweede oproep van 2023 werd op 
12 september 2023 gelanceerd en stond open tot 25 september 2023. 
De steun wordt toegekend in de vorm van een investeringssubsidie. Het steunpercentage 
wordt bepaald op basis van verschillende factoren, waaronder het type project, of de 
aanvrager een onderneming is en de omvang van de onderneming. Hoewel iedereen in 
aanmerking kan komen voor de steunaanvraag, zijn het vooral grotere ondernemingen, 
besturen of gemeenten die een steunaanvraag indienen vanwege de omvang van de 
projecten.
Gelieve alle gegevens beschikbaar te stellen in Excel.
1. Hoeveel bedraagt het totaalbedrag dat te verdelen valt?
2. Hoeveel aanvragen zijn er ingediend? Graag een overzicht per provincie en per 
gemeente, met vermelding van de indiener en het bedrag.
3. Hoeveel dossiers werden toegekend en aan welke indieners? Graag een oplijsting met 
vermelding van het bedrag per indiener en per provincie. Betreffende de West-
Vlaamse deelnemers: graag een overzicht van alle toegekende subsidies per 
geselecteerde, inclusief de aan hen toegekende bedragen.
4. Beschikt de minister over de voornaamste redenen van afwijzing?
5. Is de minister tevreden over het aantal toegekende subsidies en de effecten van de 
oproep?
Zo niet, ziet de minister nood aan verdere maatregelen?
Zo niet, denkt de minister na over hoe ze de aanvragers inhoudelijk kan ondersteunen, 
zodat hun projecten wel goedgekeurd worden?
6. Is de minister tevreden met de geografische spreiding van de aanvragen?
7. Acht de minister het vooropgestelde budget voor de subsidie voldoende? 
Zo niet, plant de minister stappen om het budget op te trekken? Plant de minister na 
deze oproep nieuwe initiatieven in dit domein?
8. Welke lessen trekt de minister uit deze oproep, die ze zal meenemen voor toekomstige 
oproepen, beleid of projecten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 27 van 5 oktober 2023
van BRECHT WARNEZ
1. De tweede call van 2023 werd opengesteld voor 10 miljoen euro plus het resterende 
budget van de eerste call van 2023. In totaal was het budget voor de tweede call van 
2023 10.372.381 euro.
2. Er werden 7 steunaanvragen ingediend. De verdeling over provincies en steden met de 
naam van de aanvrager vindt u in de bijlage. Over subsidiebedragen wordt na 
goedkeuring gecommuniceerd.
3. In de call groene warmte restwarmte warmtenetten kunnen veel verschillende 
technologieën ingediend worden. Ook kunnen deze technologieën in combinatie met 
elkaar worden ingediend. Bovendien is de toepassing van bijvoorbeeld een restwarmte-
uitkoppeling afhankelijk van heel wat parameters zoals het proces waaruit de 
restwarmte komt, de temperatuur, de druk, de plaats van uitkoppeling… Al deze 
mogelijkheden zorgt ervoor dat ingediende projecten telkens uniek zijn en grondig 
moeten nagekeken worden. De beoordelingstermijn samen met het te doorlopen 
goedkeuringsproces loopt bijgevolg enkele maanden. Het resultaat van de tweede call 
van 2023 is nog niet gekend.
Zodra de indieners op de hoogte zijn gebracht van de toe te kennen steun worden de 
goedgekeurde projecten gepubliceerd op deze website: 
https://www.vlaanderen.be/call-groene-warmte-restwarmte-en-energie-efficiente-
stadsverwarming/resultaten-call-groene-warmte
4. Zie 3.
5. Het aantal indieningen is laag ten opzichte van vorige jaren. Hier zijn een aantal 
redenen voor. Ten eerste is het sinds dit jaar niet meer mogelijk om steun aan te 
vragen voor groenewarmte-installaties of warmtenetten voor gebouwen waarvoor de 
eis hernieuwbare energie geldt en bij nieuwbouw waar er een verbod is op nieuwe 
aardgasleidingen. We zien immers dat het verplichte aandeel hernieuwbare energie 
binnen de energieprestatieregelgeving en het pad om fossiele brandstoffen bij 
nieuwbouw uit te sluiten, zorgen voor een standaardkeuze voor een warmtenet of een 
warmtepomp bij nieuwbouw. 
Ten tweede is sinds begin 2023 de steun vanuit het Agentschap Innoveren en 
Ondernemen (VLAIO) voor groene warmte sterk uitgebreid. Het belangrijkste is dat de 
investeringen in duurzame warmtevoorziening worden uitgevoerd. 
Voor de call in 2024 zal het VEKA een evaluatie doen en zullen we contact opnemen 
met de sector. Met VLAIO zoeken we naar manieren om complementair te werken.
6. Het is niet mogelijk om op basis van 7 projecten een uitspraak te doen over de juiste 
spreiding. Daarvoor zouden best ook de resultaten van de vorige calls mee in 
beschouwing genomen worden. Die zijn te vinden op hogervermelde website. 
Bovendien is de investeringssteun uit de call groene warmte één maatregel van het 
energiebeleid om investeringen in duurzame warmte te steunen. De keuze voor 
bijvoorbeeld een individuele warmtepomp, een collectieve warmtepomp of een 
warmtenet is afhankelijk van de lokale omstandigheden. De spreiding van ingediende 
dossiers in de call groene warmte geeft bijgevolg geen goed beeld op de uitrol van 
groene warmte in het algemeen. In landelijke gebieden heeft het bijvoorbeeld weinig 
zin om warmtenetten aan te leggen. In gebieden waar meer nieuwbouw mogelijk is, 
zal groene warmte uitgerold worden via het verplichte aandeel hernieuwbare energie 
binnen de energieprestatieregelgeving voor gebouwen en het pad om fossiele 
brandstoffen bij nieuwbouw uit te faseren.
Over de verschillende calls heen beschouwd, ben ik tevreden over de spreiding van de 
ingediende projecten over Vlaanderen en over de verschillende technologieën. De 
bedoeling van de calls is in de eerste plaats ook om het budget toe te wijzen aan de 
meest kostenefficiënte projecten.
7. Over de verschillende calls samen is er ook een zeker evenwicht tussen de ingediende 
projecten en het beschikbare budget. Er moeten ook voldoende projecten ingediend 
worden zodat er een voldoende concurrentie blijft tussen de projecten en de gevraagde 
steunpercentages beperkt blijven om oversubsidiëring te vermijden.
Het is mijn bedoeling om dit systeem met calls ook in 2024 verder te zetten. De 
komende jaren zal er ook een bijkomende impuls zijn van de herziene Europese richtlijn 
energie-efficiëntie1 waarbij gemeenten met minstens 45.000 inwoners lokale 
verwarmings- en koelingsplannen moeten opstellen. Wanneer gemeenten een lokaal 
verwarmings- en koelingsplan hebben, zal het duidelijker worden welke investeringen 
waar nodig zijn en welke budgetten hiervoor vereist zijn.
8. Het is nog te vroeg om uit deze call lessen te trekken. Hiervoor moet de tweede call 
van 2023 volledig beoordeeld zijn.
BIJLAGE
Ingediende steunaanvragen tweede call groene warmte 2023
1 RICHTLIJN (EU) 2023/1791 VAN HET EUROPEES PARLEMENT EN DE RAAD van 13 september 2023 
betreffende energie-efficiëntie en tot wijziging van Verordening (EU) 2023/955 (herschikking)
