title: Dierenwelzijn Vlaanderen - Toezicht op manege in Peer
thema: Dierenwelzijn
pdf link: https://docs.vlaamsparlement.be/pfile?id=2036457
thema link: https://www.vlaamsparlement.be/parlementaire-documenten/schriftelijke-vragen/1793711
SCHRIFTELIJKE VRAAG
nr. 240 
van ELS STERCKX
datum: 11 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dierenwelzijn Vlaanderen  -  Toezicht op manege in Peer
Op sociale media circuleren beelden van een paardrijleraar die hard tekeergaat tegen een 
pony in manege Breughelhoeve M&M in Peer. Het parket heeft een strafdossier geopend, 
want het was niet de eerste keer dat een dergelijk voorval plaatsvond. “De manege stond 
al langer onder toezicht na eerdere meldingen in verband met dierenwelzijn”, zegt 
woordvoerder van de dienst Dierenwelzijn Vlaanderen.
1. Hoeveel klachten waren er tegen de manege in de periode van 2019 tot heden? 
2. Hoeveel pv’s werden er opgemaakt in de periode 2019 tot heden?
3. Zijn er in de periode 2019 tot heden ook strafrechtelijke feiten gebeurd?
4. Wat was de inhoud van de klachten? 
5. Welke maatregelen heeft de minister genomen? 
6. Welke maatregelen heeft Dierenwelzijn Vlaanderen genomen? 
7. Wat is de betekenis in de praktijk van ‘onder toezicht staan’? 
8. Was de manege met alle vergunningen en wetgeving in orde? Zo niet, wat was er niet 
in orde?
9. Zal de minister de manege definitief sluiten? Zo niet, waarom niet? 
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 240 van 11 januari 2024
van ELS STERCKX 
1. 92, waarvan echter slechts 2 voor het incident in november 2023. Bijna alle klachten 
hadden dus betrekking op de aangrijpende beelden die toen verspreid geraakten.
2. Dierenwelzijn Vlaanderen stelde in deze periode 3 pv’s op.
3. Ja.
4. De ingediende klachten gingen voornamelijk over gevallen van dierenmishandeling.
5. De controles worden uitgevoerd door Dierenwelzijn Vlaanderen. Als ik een klacht 
ontvang, dan stuur ik deze ook consequent door naar Dierenwelzijn Vlaanderen met 
de vraag tot verdere opvolging van het dossier. Zoals hierboven aangestipt zijn er 
controles uitgevoerd en pv’s opgesteld. 
6. Dierenwelzijn Vlaanderen heeft een proces verbaal opgesteld en de overtreder 
aangemaand om de overtredingen stop te zetten. Gelet op het lopend strafrechtelijk 
dossier en het geheim van het onderzoek kan ik op dit moment niet ingaan op verdere 
details.
7. Dierenwelzijn Vlaanderen volgt de situatie in de manege verder op.
8. Voor wat mijn bevoegdheden betreft, is er geen vergunning vereist voor het uitbaten 
van een manege. Ik kan niet spreken voor andere bevoegdheden. Er werden dus 
inbreuken op de dierenwelzijnswetgeving vastgesteld. Hiervoor verwijs ik naar mijn 
antwoorden op vragen 2, 3 en 6.
9. De stad Peer heeft na dit incident zelf beslist om de overeenkomst met de uitbaters 
van de manege stop te zetten. Ik heb daarnaast de bevoegdheid niet om een 
dergelijke beslissing te nemen.
