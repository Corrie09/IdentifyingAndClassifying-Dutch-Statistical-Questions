title: Nationale zwemploeg - Grensoverschrijdende trainingsmethoden
thema: Sport
pdf link: https://docs.vlaamsparlement.be/pfile?id=2029291
thema link: https://www.vlaamsparlement.be/parlementaire-documenten/schriftelijke-vragen/1794471
SCHRIFTELIJKE VRAAG
nr. 251 
van ANNICK LAMBRECHT
datum: 15 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Nationale zwemploeg  -  Grensoverschrijdende trainingsmethoden
De nationale zwemcoach, de Fransman Frédéric Vergnoux, stopte afgelopen zomer na een 
jaar als coach van de nationale zwemploeg. Volgens de officiële communicatie van de 
zwemfederatie werd de samenwerking stopgezet om familiale redenen. Recente artikels in 
de pers spreken dat tegen. Zo zou het tot zware botsingen gekomen zijn tussen de 
zwemcoach en enkele van de elitezwemmers, waaronder een van onze grootste 
zwemtalenten: Roos Vanotterdijk. De zevenvoudige Belgische recordhoudster vond dat ze 
fysiek en mentaal tot over haar limieten werd gepusht door Vergnoux en weigerde nog 
met hem te werken.
Volgens de Vlaamse Zwemfederatie (VZF) is er nooit een formele klacht over 
grensoverschrijdend gedrag gekomen, maar andere bronnen spreken dat tegen. Vanuit de 
entourage van atleten zijn er verhalen over bodyshaming, psychologische manipulaties en 
een gebrek aan empathie. 
Viervoudig olympiër en voormalig Europees kampioene Brigitte Becue nam op 1 september 
het roer over als elitecoach. Toen ze overnam, trof ze naar eigen zeggen uitgetelde atleten 
aan. Atleten die niet alleen fysiek te diep moesten gaan, maar in sommige gevallen ook 
mentaal overtraind waren of grensoverschrijdend gedrag hadden meegemaakt. Ook zij had 
eerder al veel negatieve verhalen gehoord.
1. Wat is de concrete aanleiding voor het ontslag van Vergnoux en waarom komt de 
communicatie van de zwemfederatie en de huidige berichtgeving niet overeen?
2. Zijn er bij VZF klachten geweest over het gedrag of de trainingsmethoden van 
Vergnoux in het afgelopen jaar? Zo ja, hoeveel en waarover?
3. Is de minister van oordeel dat er tijdig en correct is opgetreden door de zwemfederatie 
in de zaak?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 251 van 15 januari 2024
van ANNICK LAMBRECHT 
De Fransman Fred Vergnoux werd in september 2022 aangesteld als coach bij Zwemfed. 
Het management bij Zwemfed geeft aan dat ze tot en met het BK eind april 2023 de indruk 
hadden dat de sfeer binnen het team goed was. Er werden ook goede sportieve resultaten 
geboekt. Maar minstens tijdens de daaropvolgende stage in Sierra Nevada lijkt een en 
ander fout te zijn gelopen. 
Na afloop van die hoogtestage hebben de ouders van een sporter de technisch directeur 
van Zwemfed telefonisch gecontacteerd over een duidelijke conflictsituatie tussen de 
sporter en de coach. Hoewel er geen formele klacht werd ingediend, werden toen toch 
ondersteuningsmaatregelen getroffen voor de sporter in kwestie. De heer Vergnoux was 
op dat moment afwezig omwille van een medische ingreep. Zwemfed heeft toen de 
bewuste sporter gehoord en  heeft zicht gekregen op  de ontstane situatie met de 
hoofdcoach. Na intern overleg hebben de directie en het bestuursorgaan eind juni 2023 
beslist om de samenwerking tussen Zwemfed en de hoofdcoach te beëindigen na het WK 
in Fukuoka (juli 2023). Dat werd diezelfde dag ook meegedeeld aan Fred Vergnoux zelf. 
Ook alle sporters die trainden onder Vergnoux werden op de hoogte gebracht van de 
beslissing tot vervroegd ontslag. Volgens de federatie gaf het merendeel aan nog onder 
hem te willen blijven trainen tot aan het WK. Zwemfed benadrukt dat de beslissing om 
Fred Vergnoux effectief te laten participeren aan het WK, slechts genomen werd na overleg 
met de ouders en de sporter die Zwemfed oorspronkelijk hadden gecontacteerd. Er werd 
afgesproken dat de heer Vergnoux de bewuste sporter niet zou coachen tijdens het WK. 
Dat is ook niet gebeurd. De sporter werd gedurende het WK, maar ook tijdens de directe 
voorbereidingsperiode ervoor, gecoacht door een andere coach van Zwemfed.
Volgens Zwemfed bleek pas na het nemen van de beslissing tot ontslag dat er ook al vooraf 
bepaalde fricties hadden plaatsgevonden tussen de bewuste sporter en de coach. 
Verantwoordelijken van Zwemfed geven aan dat zij dit niet hadden kunnen waarnemen 
tijdens wedstrijden of trainingen waar ze aanwezig waren. 
Wat betreft eventuele andere klachten heb ik via Zwemfed vernomen dat er geen enkele 
formele klacht is ingediend tegen de heer Vergnoux tijdens zijn tewerkstellingsperiode bij 
Zwemfed (volledige seizoen 2022 -2023). Er is buiten de telefonische oproep nog 1 melding 
geweest van een andere sporter bij de federatie API. Die melding dateert van december 
2022. De federatieverantwoordelijken hebben van deze melding kennisgenomen en 
hebben de verdere overlegprocedure, zoals procedureel voorgeschreven, onder leiding van 
de API, samen met Fred Vergnoux en de betrokken sporter en zijn/haar ouders laten 
verlopen. Het ging om een verzoeningsprocedure, die positief is verlopen. De 
verantwoordelijken van Zwemfed zijn van de positieve uitkomst van dit overleg op de 
hoogte gesteld. 
Er werd in de externe communicatie over het vertrek van Vergnoux inderdaad meegedeeld 
dat de samenwerking beëindigd werd om familiale redenen. Zwemfed verwees hierbij naar 
het feit dat de echtgenote en de dochter van Vergnoux wonen in Gran Canaria en niet naar 
Vlaanderen zouden komen: de man kon moeilijk aarden bij ons en die persoonlijke situatie 
zou wel degelijk gewogen hebben op zijn functioneren. De federatie wou met een meer 
algemene formulering naar eigen zeggen ook vermijden dat de oorzaak van de beëindiging 
van de samenwerking bij één sporter zou worden gelegd. 
Deze hele zaak illustreert hoe complex dit soort dossiers kunnen zijn. Het is achteraf niet 
evident om met 100% zekerheid te kunnen zeggen wanneer wat duidelijk was voor wie. 
Het lijkt er wel op dat Zwemfed relatief snel afscheid heeft genomen van een coach die 
veelbelovende resultaten (28 records op 1 seizoen tijd) kon voorleggen, nadat de ouders 
van een sporter een probleemsituatie onder de aandacht brachten. Het klopt dat de coach 
tot en met het WK mocht functioneren als hoofdcoach, maar Zwemfed benadrukt dat ook 
die beslissing doorgesproken werd met alle betrokkenen. Een soortgelijke situatie zou niet 
zo heel lang geleden waarschijnlijk heel anders aangepakt zijn – als ze al aangepakt zou 
zijn. Globaal gezien heeft onze sportwereld op korte tijd een hele weg afgelegd. Men is 
veel alerter geworden voor signalen van grensoverschrijdend gedrag en er wordt sneller 
ingegrepen. 
