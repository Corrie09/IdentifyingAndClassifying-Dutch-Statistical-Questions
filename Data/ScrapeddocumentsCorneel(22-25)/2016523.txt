title: Vlaamse overheid - Samenwerking met jihadexpert
thema: Integratie en Inburgering
Justitie en Handhaving
Lokale overheden en Binnenlands bestuur
Onderwijs en Vorming
pdf link: https://docs.vlaamsparlement.be/pfile?id=2016523
thema link: https://www.vlaamsparlement.be/parlementaire-documenten/schriftelijke-vragen/1780226
SCHRIFTELIJKE VRAAG
nr. 58
van SAM VAN ROOY
datum: 16 november 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Vlaamse overheid  -  Samenwerking met jihadexpert
Op dinsdag 24 oktober mocht ‘jihadexpert’ Montasser AlDe’emeh in een uitzending van De 
Afspraak (VRT) zijn visie geven op het Israëlisch-Palestijns conflict. AlDe’emeh “begrijpt 
dat mensen verontwaardigd zijn” over de antisemitische en terroristische en genocidaal 
bedoelde massaslachting van Hamas op 7 oktober, maar daar hield het ook bij op.
AlDe’emeh, getooid in pet en arafatsjaal (het vestimentaire symbool van de kleptocraat en 
terrorist Arafat), sprak onder meer op dreigende toon: “De Palestijnen zullen niet aan het 
kortste eind trekken. Wij zijn niet de indianen. Wij zullen nooit accepteren dat de wereld 
ons negeert.” Alsof men naar de virulent anti-Israëlische, antizionistische en niet zelden 
antisemitische Palestijnse televisie aan het kijken was.
Het televisieoptreden van AlDe’emeh – de manier waarop hij daar zat, zijn agressieve 
uitstraling, de intimiderende toon die hij aansloeg en zijn weigering om Hamas 
ondubbelzinnig te veroordelen als een jihadistische terreurgroepering – wekte veel 
verontwaardiging op. Zijn suggestie was voor elke kijker duidelijk: het doden van 
onschuldige joden en andere mensen in Israël is gerechtvaardigd.
Dat is zeer zorgwekkend, aangezien AlDe’emeh in het verleden al meermaals op 
(Brusselse) scholen werd ingezet als ‘radicaliseringsexpert’. Dat is overigens dezelfde 
AlDe’emeh die eerder werd veroordeeld wegens schriftvervalsing, met name het opmaken 
van een vals deradicaliseringsattest. Daarvoor kreeg hij zes maanden cel met uitstel en 
een geldboete.
Voor de volledigheid vermelden we nog dat AlDe’emeh jaren geleden heeft samengewerkt 
met het Agentschap Integratie en Inburgering, namelijk via een panelgesprek van 
‘Volkshogeschool’ Vormingplus op dinsdag 2 februari 2016.
1. Werd vanuit het bevoegdheidsdomein Onderwijs in deze legislatuur al samengewerkt 
met Montasser AlDe’emeh? Zo ja, hoe verliep die samenwerking concreet, en wat 
waren de beoogde resultaten? Welke middelen werden daarvoor vrijgemaakt? Hoe 
evalueert de minister die samenwerking?
2. Bezocht AlDe’emeh in deze legislatuur al Vlaamse scholen onder het mom van 
(de)radicaliseringsexpert? Zo ja, welke?
3. Kwamen vanuit de lokale besturen al meldingen van een verhoogde spanning/meer 
problemen sinds de terroristische massaslachting van Hamas op 7 oktober 2023? 
Hoeveel officiële meldingen van antisemitische voorvallen in Vlaanderen kwamen er 
vanuit de lokale besturen sindsdien? Welke andere voorvallen waren er desgevallend? 
Hoe evalueert de minister die evolutie? Welke bijkomende maatregelen/initiatieven zal 
de minister desgevallend nemen?
4. Werkte het Agentschap Integratie en Inburgering in deze legislatuur al samen met 
Montasser AlDe’emeh? Zo ja, hoe verliep die samenwerking concreet, en wat waren 
de beoogde resultaten? Welke middelen werden daarvoor vrijgemaakt? Hoe evalueert 
de minister die samenwerking?
5. Werkte het Agentschap Binnenlands Bestuur in deze legislatuur al samen met 
Montasser AlDe’emeh? Zo ja, hoe verliep die samenwerking concreet, en wat waren 
de beoogde resultaten? Welke middelen werden daarvoor vrijgemaakt? Hoe evalueert 
de minister die samenwerking?
6. Vindt de minister niet dat Montasser AlDe’emeh ongeschikt is om, in samenwerking 
met of op vraag van de Vlaamse overheid, ooit nog ergens op te treden als 
(de)radicaliseringsexpert of in welk ander verband of welke hoedanigheid ook nog te 
werken met jongeren en leerlingen? Zo niet, waarom niet? 
Deze vraag werd gesteld aan de ministers Gwendolyn Rutten (58), Ben Weyts (130), Zuhal 
Demir (126)
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
GECOÖRDINEERD ANTWOORD 
op vraag nr. 58 van 16 november 2023
van SAM VAN ROOY
1. Door de diensten binnen het beleidsdomein Onderwijs werd tijdens deze legislatuur niet 
samengewerkt met Montasser Aide’emeh. Er werden geen middelen vrijgemaakt voor 
eventuele projecten waar hij bij betrokken is.
2. Scholen zijn vrij om te bepalen met wie zij samenwerken. De Vlaamse overheid heeft 
geen zicht op de organisaties en experten waarmee wordt samengewerkt. Dit behoort 
tot de autonomie van de scholen.
3. Het Agentschap Binnenlands Bestuur ontving geen concrete vragen in het kader van 
verhoogde spanningen of antisemitische voorvallen in Vlaanderen. Ook Unia en het 
VMRI ontvingen geen meldingen vanuit lokale besturen; de meldingen bij hen kwamen 
van individuele burgers en gingen in de meeste gevallen over haatspraak online of op 
straat. 
De problematiek wordt sowieso nauwgezet opgevolgd. Binnen het actieplan ter 
preventie van gewelddadige radicalisering, extremisme, terrorisme en polarisatie is er 
een ruim aanbod waarop lokale besturen beroep kunnen doen. Verschillende partners 
nemen extra initiatieven naar aanleiding van het conflict. 
Vanuit het Agentschap Binnenlands Bestuur werden alle Vlaamse gemeenten 
aangeschreven rond het thema: er werd gevraagd om de LIVC R samen te roepen en 
nogmaals gewezen op het ondersteuningsaanbod. Ook de nota van het OCAD rond de 
problematiek werd hen bezorgd. 
Vanuit de Vlaamse coördinatiestructuur wordt tevens afgestemd met de 
veiligheidsdiensten: hier meldt men een relatief beperkte verhoogde dreiging gelinkt 
aan het Israëlisch-Palestijns conflict. 
4. Het Agentschap Integratie en Inburgering werkte deze legislatuur niet samen met 
Montasser AlDe’emeh.
5. Het Agentschap Binnenlands Bestuur werkte tijdens deze legislatuur niet samen met 
Montasser AlDe’emeh.
6. Noch vanuit het Agentschap Justitie en Handhaving (en voorheen de justitiehuizen), 
noch vanuit het Departement Onderwijs en het Agentschap Binnenlands Bestuur werd 
deze legislatuur samengewerkt of waren er overeenkomsten met Montasser AlDe’emeh. 
Er bestaan daartoe ook geen plannen. 
Wat onderwijs betreft kunnen scholen, zoals vermeld, vrij bepalen met wie ze 
samenwerken. Dat behoort tot hun autonomie. Vanuit het beleidsdomein Onderwijs 
stimuleert men scholen wel om voldoende kritisch te zijn indien zij wensen samen te 
werken met derden. Samen met de VLOR werden handvatten uitgewerkt met een aantal 
aandachtspunten: https://www.vlor.be/handvatten.  
