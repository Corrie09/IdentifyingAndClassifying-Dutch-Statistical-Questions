title: Pesticiden - Schadelijke gezondheidseffecten voor landbouwers
thema: Gezondheid
Landbouw
Natuur en Milieu
Visserij
pdf link: https://docs.vlaamsparlement.be/pfile?id=2040901
thema link: https://www.vlaamsparlement.be/parlementaire-documenten/schriftelijke-vragen/1799555
SCHRIFTELIJKE VRAAG
nr. 225
van MIEKE SCHAUVLIEGE
datum: 31 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Pesticiden  -  Schadelijke gezondheidseffecten voor landbouwers
In december 2023 werden op een druk bijgewoonde conferentie de milieugezondheids-
doelstellingen voor het Vlaamse Gewest bekendgemaakt. Daaronder ook een 
milieugezondheidsdoelstelling voor Zeer Zorgwekkende Stoffen (ZZS): tegen 2030 streven 
we in Vlaanderen naar een aanvaardbaar gezondheidsrisico van prioritaire Zeer 
Zorgwekkende Stoffen voor elke Vlaming. Ter ondersteuning werd daarrond ook eerder in 
het jaar al een conceptnota ZZS opgemaakt. Als subdoelstelling werd ook een opvolging 
van ZZS die een ziektelast veroorzaken via voldoende gezondheidsmonitoring en -
surveillance opgenomen. Daarbij zou ook aandacht besteed worden aan de interactie 
tussen verschillende ZZS en de blootstelling via verschillende blootstellingsroutes. De 
bedoeling daarbij is te komen tot een nieuw aangepast normen- en handelingskader.
Dat is de theorie. Nu de praktijk.
In het RTBF-programma ‘Investigation’ werd deze maand aangetoond dat Waalse 
landbouwers die op grote schaal pesticiden spuiten, zich onvoldoende beschermen tegen 
die pesticiden en dat ze daardoor in belangrijke mate blootstaan aan gezondheidsrisico’s, 
zoals bijvoorbeeld het risico op het ontwikkelen van de ziekte van Parkinson. De kans is 
reëel dat dit probleem zich in gelijke mate voordoet in Vlaanderen.
Federaal minister van Volksgezondheid Frank Vandenbroucke heeft daarop een nieuw 
onderzoek besteld om te kijken of er een verband bestaat tussen het professioneel gebruik 
van pesticiden en de ziekte van Parkinson. In de Kamer werd ook de vraag gesteld door 
een kamerlid van Les Engagés of er geen schadevergoeding moet komen voor landbouwers 
die gedurende hun carrière geregeld in aanraking kwamen met pesticiden en nadien de 
ziekte van Parkinson ontwikkelden.
1. Is er in het kader van de milieugezondheidsdoelstelling ZZS voldoende aandacht voor 
het gebruik van pesticiden en de risico’s daarvan voor omwonenden en consumenten, 
maar in de eerste plaats ook voor de belangrijkste risicogroep, de landbouwers zelf?
2. Zal de minister in het kader van de Vlaamse humane biomonitoringprogramma’s 
vragen om extra aandacht te besteden aan gevaarlijke pesticiden?
3. Kan het Vlaams Steunpunt Milieu en Gezondheid ook een rol spelen in het nagaan van 
de gezondheidseffecten van pesticiden die in de Vlaamse landbouw gebruikt worden, 
met bijzondere aandacht voor de gevolgen op de gezondheid voor landbouwers, en 
dat in overleg met de FOD Volksgezondheid?
4. Zal de minister in overleg met haar collega bevoegd voor Landbouw bekijken of 
aanbevelingen in verband met het gebruik van risicovolle pesticiden nog aangescherpt 
en beter opgevolgd kunnen worden?
5. Zal de minister in overleg met haar collega bevoegd voor Omgeving werk maken van 
een gebruiksverbod voor pesticiden die een risico inhouden voor de gezondheid van 
landbouwers en van andere betrokkenen? Zal dat geïntegreerd worden in het 
Pesticidenreductieplan, waar we nu al enige tijd op wachten?
6. Is de minister voorstander van schadevergoedingen voor landbouwers die in aanraking 
kwamen met pesticiden en nadien de ziekte van Parkinson ontwikkelden?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 225 van 31 januari 2024
van MIEKE SCHAUVLIEGE
1. De gezondheidsdoelstelling milieugezondheidszorg voorziet in samenwerking met 
andere beleidsdomeinen en beleidsniveaus rond milieugezondheid, ook in relatie tot 
Zeer Zorgwekkende Stoffen (ZZS). Voor de Zeer zorgwekkende stofgroep die de 
pesticiden zijn, bestaat er het Nationaal Actieplan voor de Reductie van Pesticiden 
(NAPAN). Het 5-jarenprogramma van NAPAN heeft tot doel het gebruik van pesticiden 
en hun impact op het leefmilieu en de volksgezondheid te verminderen door middel 
van verschillende acties (opleiding, bewustmaking, regelgeving, ondersteuning, 
studies, enz.), gericht op zowel professionelen (landbouw, groensector, publiek en 
privaat) als particulieren. Er is daartoe een samenwerking tussen de federale overheid, 
de gewesten en de gemeenschappen, die binnen hun respectievelijke bevoegdheden 
bij de implementatie ervan betrokken zijn. Het is de federale overheid die bevoegd is 
voor de beroepsmatige blootstelling in de landbouw. Met betrekking tot gezondheid, 
volgt het Departement Zorg de blootstelling van de Vlaamse bevolking mee op, in het 
kader van de 5de cyclus van het Vlaams Humaan Biomonitoringprogramma. Daarnaast 
wordt de sensibilisatiecampagne “zonderisgezonder” ondersteund door de medisch 
milieukundigen van de Logo’s.   
2. De opeenvolgende Vlaamse humane biomonitoringsprogramma’s (waarvan het eerste 
HBM-programma metingen heeft uit 2004) hebben telkens pesticiden in het 
programma opgenomen, waaronder “oude” pesticiden in sommige meetcampagnes. 
FLEHS IV, het laatste HBM-programma (2016-2020) waarvoor resultaten beschikbaar 
zijn toonde dalende waarden voor de oude persistente stoffen PCB’s en DDT-
metabolieten, géén daling voor de oude pesticiden beta-hexachloorcyclohexaan en 
oxychlordaan en een stijging voor trans-nonachloor, terwijl deze oude stoffen intussen 
al lange tijd verboden zijn. Jongeren met meer landbouw in de buurt van de woonst 
(in een buffer van 2 km), hadden meer AMPA, het afbraakproduct van glyfosaat, in 
hun lichaam. Voor verschillende andere pesticiden werd dit verschil niet vastgesteld. 
In het najaar van 2018 werd in België de verkoop van glyfosaat aan particulieren 
verboden, nadat Vlaanderen al een gebruiksverbod had uitgevaardigd. Toekomstige 
metingen moeten uitwijzen of deze maatregelen voldoende effect opleveren. 
Ook in het huidige HBM-programma FLEHS V (2022-2027) zullen pesticiden worden 
opgenomen, met name glyfosaat en zijn afbraakproduct AMPA; 2,4-
dichloorfenoxyazijnzuur; pyrethroïde pesticiden en chloorpyrifos naast bv de oude 
maar persistente organische verbinden DDT en chlordaan. 
3. FLEHS V (binnen het huidige Vlaamse Steunpunt Omgeving en Gezondheid, 2022-
2027) heeft 300 jongeren (leeftijd 14 tot 15 jaar) als onderzoeksgroep. De resultaten 
zullen dus niet rechtstreeks bruikbaar zijn voor het onderzoeken van de 
gezondheidseffecten bij Vlaamse landbouwers door gebruik van pesticiden, maar ze 
geven wel een indicatie van de blootstellingssituatie in Vlaanderen. 
Om een eventuele causale relatie te valideren (bv tussen pesticiden en de ziekte van 
Parkinson) zijn hoog kwalitatieve (bij voorkeur prospectieve) cohortestudies nodig 
aangevuld met bv in vitro onderzoek om een mechanistische verklaring  van het 
oorzakelijk verband aan te duiden. Dit type onderzoek vergt gedetailleerde 
blootstellingsgegevens (waarbij naast milieumetingen humane biomonitoring in 
theorie wel een bijdrage kan leveren) en een voldoende grote studiepopulatie. 
De blootstelling van landbouwers aan (potentieel) risicovolle stoffen en de eventuele 
gezondheidsgevolgen vallen buiten het preventieve Vlaamse gezondheidsbeleid en 
maken deel uit van de federale bevoegdheid Welzijn op het werk. 
4. De minister treedt in overleg met haar collega bevoegd voor Landbouw, als een risico- 
en gezondheidsimpact inschatting uitwijst dat er mogelijk een probleem is/kan zijn. 
Het Departement Zorg staat ter beschikking om indien een pesticide wordt 
aangetroffen in de leefomgeving (lucht, water, bodem, stofdeeltjes, lokale voeding 
zoals onder meer moestuin en eieren) of in de mens, een risico- en gezondheidsimpact 
inschatting te maken op basis van de beschikbare informatie. Indien verontrustend, 
worden aangepaste adviezen gegeven en/of worden (bron)maatregelen geadviseerd 
of opgelegd. Daarbij wordt rekening gehouden met kwetsbare groepen (o.a. kinderen) 
en het voorzorgsprincipe. 
5. Hetzelfde geldt voor de samenwerking met haar collega bevoegd voor omgeving. De 
minister zal ook hier in overleg treden met haar collega bevoegd voor Omgeving, als 
een risico- en gezondheidsimpact inschatting uitwijst dat er mogelijk een probleem 
is/kan zijn. Het Departement Zorg staat ter beschikking om indien een pesticide wordt 
aangetroffen in de leefomgeving (lucht, water, bodem, stofdeeltjes, lokale voeding 
zoals onder meer moestuin en eieren) of in de mens, een risico- en gezondheidsimpact 
inschatting te maken op basis van de beschikbare informatie. Indien verontrustend, 
worden aangepaste adviezen gegeven en/of worden (bron)maatregelen geadviseerd 
of opgelegd. Daarbij wordt rekening gehouden met kwetsbare groepen (o.a. kinderen) 
en het voorzorgsprincipe.
6. Het voorzien van schadevergoedingen voor gezondheidsproblemen door 
beroepsmatige blootstelling in de landbouw is een federale bevoegdheid. In het kader 
van het NAPAN programma 2018-2022 werd een monitoring opgestart van de 
wetenschappelijke ontwikkelingen in verband met de chronische gezondheidseffecten 
van het gebruik van gewasbeschermingsmiddelen (GBM). De resultaten werden in 
oktober 2021 gepubliceerd op Fytoweb 
(https://fytoweb.be/nl/reductieplan/nadenkenontwikkelen/chronische-intoxicatie). 
Men concludeert dat er een gering maar vrij consistent verband bestaat tussen de 
blootstelling aan GBM en/of insecticiden die bij dieren worden gebruikt en de ziekte 
van Parkinson. 
Hoewel veel studies de hypothese dat een beroepsmatige blootstelling aan GBM het 
risico op de ziekte van Parkinson zou verhogen enigszins ondersteunen, bestaat er 
anderzijds een zeer brede consensus onder epidemiologen dat de nauwkeurigheid van 
de blootstellingsgegevens dringend moet worden verbeterd om een potentieel 
oorzakelijk verband tussen de ziekte van Parkinson en blootstelling aan GBM te kunnen 
bevestigen. Er wordt ook aangenomen dat verdere (prospectieve) cohortstudies van 
hoge kwaliteit nodig zijn om een dergelijk oorzakelijk verband te valideren. Er zijn 
aldus verdere inspanningen nodig zowel aan de blootstellingskant (epidemiologie, 
registratie van feitelijk gebruik) als aan de risicokant (alternatieve teststrategieën) om 
het probleem van het oorzakelijk verband tussen blootstelling aan GBM en de ziekte 
van Parkinson op te lossen.
