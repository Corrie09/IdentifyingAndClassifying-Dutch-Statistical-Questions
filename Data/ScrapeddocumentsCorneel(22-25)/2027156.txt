title: Departement Kanselarij en Buitenlandse Zaken (DKBUZA) - Buitenlandkantoren
thema: Buitenlands beleid
pdf link: https://docs.vlaamsparlement.be/pfile?id=2027156
thema link: https://www.vlaamsparlement.be/parlementaire-documenten/schriftelijke-vragen/1789353
SCHRIFTELIJKE VRAAG
nr. 89
van CATHY COUDYSER
datum: 15 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Departement Kanselarij en Buitenlandse Zaken (DKBUZA)  -  Buitenlandkantoren
Het Departement Kanselarij en Buitenlandse Zaken verzorgt de diplomatieke 
vertegenwoordiging van Vlaanderen in het buitenland en bij de EU en biedt strategische 
en operationele ondersteuning aan de Vlaamse overheid. Op die manier draagt die 
organisatie haar steentje bij aan een slagkrachtige behartiging van de Vlaamse belangen 
in het buitenland. De Vlaamse Regering wil in het bijzonder de structurele banden met de 
Noordse landen aanhalen. Daarvoor werd er in 2021 een nieuwe Vlaamse diplomatieke 
vertegenwoordiging in Kopenhagen geopend.
Sinds 2022 bestaat er een Vlaamse Diplomatieke Academie om de Vlaamse diplomatie te 
versterken. Het vormingsprogramma voor toekomstige Vlaamse diplomaten startte in april 
2022 en werd succesvol afgerond door negen deelnemers, aan wie de minister op 10 juli 
2023 eigenhandig het officiële certificaat overhandigde. In 2024 wordt een nieuw 
opleidingstraject voor kandidaat-diplomaten gepland.
Er bestaat een uitgebreid Vlaams diplomatiek netwerk met buitenlandposten in Berlijn, 
Den Haag, Kopenhagen, Madrid, Parijs, Pretoria, Warschau, Wenen, Rome, New York en 
Londen, naast multilaterale vertegenwoordigingsposten bij onder andere de EU, de 
Verenigde Naties, de Organisatie voor Economische Samenwerking en Ontwikkeling 
(OESO), UNESCO enzovoort. Samen met Toerisme Vlaanderen en Flanders Investment & 
Trade (FIT) zijn zij daarmee de belangrijkste vertegenwoordigers van Vlaanderen in het 
buitenland. Door de samenwerking tussen die drie instellingen te optimaliseren, zouden 
nieuwe synergieën tot stand kunnen komen. Door het personeel van de Vlaamse overheid 
in het buitenland flexibeler in te zetten, kan men met ongeveer dezelfde middelen meer 
doelstellingen bereiken. Zo kunnen de overkoepelende prioriteiten van de Vlaamse 
overheid beter gerealiseerd worden.
1. Welke evaluaties zijn er gemaakt over de werking van de buitenlandkantoren van het 
DKBUZA?
a) Is er een evaluatie gemaakt over de nood aan versterking van de 
buitenlandkantoren? Zo ja, over welke kantoren gaat het en hoe ziet het DKBUZA 
de versterking?
b) Is er een evaluatie gemaakt over de nood aan nieuwe buitenlandkantoren? Zo ja, 
om welke landen/regio’s/organisaties zou het gaan en welke motivering steekt 
daarachter?
c) Zijn er plannen om bestaande kantoren te sluiten? Zo ja, om welke kantoren gaat 
het en wat is de reden?
2. Welke mogelijke synergieën ziet het DKBUZA met de kantoren van Toerisme 
Vlaanderen en FIT in het buitenland? Wat zijn volgens het DKBUZA mogelijke 
pijnpunten?
3. Acht het DKBUZA het opportuun om medewerkers van Toerisme Vlaanderen en/of FIT 
deel te laten nemen aan opleidingen aan de Diplomatieke Academie?
a) Welke opportuniteiten ziet het DKBUZA in dit initiatief?
b) Welk problemen zouden volgens het DKBUZA kunnen rijzen?
c) Wat voor opleiding zou voor medewerkers van die organisaties volgens het 
DKBUZA het meest geschikt zijn?
d) Werd daarvoor al overleg gepleegd met Toerisme Vlaanderen en FIT?
4. Hoe verloopt de selectieprocedure voor het opleidingstraject aan de Diplomatieke 
Academie van 2024?
a) Hebben zich al kandidaten kunnen aanmelden? Zo ja, hoeveel kandidaten hebben 
zich al aangemeld? Is dat vergelijkbaar met de vorige selectieronde van 2022?
b) Zijn de selecties al afgerond? Zo ja, hoeveel kandidaten mogen aan het 
opleidingstraject beginnen? Is dat vergelijkbaar met de vorige selectieronde van 
2022?
5. Hoe verloopt de bepaling van de posten voor de diplomaten bij de geplande rotatie in 
de zomer van 2024?
6. Wat zijn de belangrijkste dossiers waarin de nieuwe diplomatieke vertegenwoordiging 
in Kopenhagen haar toegevoegde waarde al heeft kunnen bewijzen? 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 89 van 15 december 2023
van CATHY COUDYSER
1. Er loopt bij DKBUZA een interne oefening met betrekking tot de versterking van de 
buitenlandkantoren. De personeelsbezetting van de bestaande kantoren gebeurt best 
in functie van de prioriteiten van het Vlaams buitenlands beleid. Tegelijk is een 
minimumbezetting van elk kantoor aangewezen vanuit het oogpunt van 
risicobeheersing. Hierbij stelt DKBUZA een Diplomatiek Vertegenwoordiger van 
Vlaanderen, een Adjunct Diplomatiek Vertegenwoordiger van Vlaanderen, een (lokale) 
beleidsmedewerker en een administratief ondersteuner voor. Mijn beslissing om een 
Adjunct Diplomatiek Vertegenwoordiger van Vlaanderen aan de post in Rome toe te 
voegen is ingegeven door beide aandachtspunten.
De aanwezigheid op plaatsen waar er een bijzondere meerwaarde is voor het Vlaams 
buitenlands beleid is aangewezen. In de toekomst kan er gedacht worden aan het 
heropenen van de post in Spanje. Ook het openen van een post in Marokko in het 
kader van de samenwerking met het nieuwe partnerland en met focus op de 
uitvoering van de landenstrategienota Vlaanderen-Marokko is een optie. Ten slotte 
kan de opening van een post aan de Europese oostgrens overwogen worden gelet op 
het geostrategische belang van deze regio. 
Als de interne oefening van DKBUZA afgerond is, zal ze met mij besproken worden. 
De eventuele versterking van het buitenlandnetwerk zal voorwerp uitmaken van 
discussie binnen de Vlaamse Regering. Er zijn geen plannen om bestaande 
buitenlandkantoren te sluiten. 
2. Ik zet in op een maximale samenwerking op post. Een hechte samenwerking vertrekt 
vanuit Brussel, maar krijgt vorm in het buitenland. DKBUZA beschikt over een 
diplomatiek netwerk van 13 posten. FIT heeft 70 eigen kantoren in het buitenland, 
met Vlaamse Economische Vertegenwoordigers, Technologieattachés en lokale 
personeelsleden. Het agentschap Toerisme Vlaanderen beschikt over zeven 
buitenlandkantoren. De drie diensten zijn aanwezig en werken samen op post in de 
Verenigde Staten, Frankrijk, het Verenigd Koninkrijk, Nederland, Duitsland, 
Oostenrijk en Italië. 
DKBUZA, FIT en het agentschap Toerisme Vlaanderen werken samen om gestalte te 
geven aan het internationale optreden van Vlaanderen en de belangen van de 
Vlaamse burgers, organisaties en bedrijven in het buitenland te behartigen. Ze geven 
Vlaanderen een gezicht in het buitenland. 
Concreet werken de drie entiteiten aan een hechte samenwerking met respect voor 
de kernopdrachten van eenieder en zoeken ze synergiën actief op. Zo coördineren ze 
onderling de algemene positionering van Vlaanderen in het buitenland, waarbij ik mik 
op een gemeenschappelijk narratief. Daarnaast werken de entiteiten samen op post 
als een ‘Team Flanders’. In dit kader delen de entiteiten informatie over acties, 
relevante contacten en beleidsevoluties die de doelstellingen van de entiteiten 
beïnvloeden. Verder werken de entiteiten gemeenschappelijke acties uit en spreken 
ze naar buiten toe met één stem. 
3. Ik verwijs naar mijn antwoord op schriftelijke vraag 36 van de heer Vanlouwe, waarin 
ik toegelicht heb dat de personeelsleden van de Vlaamse overheidsdepartementen en 
agentschappen vrijwillig kunnen deelnemen aan sommige activiteiten van de 
Diplomatieke Academie. In 2023 hebben 105 FIT-personeelsleden en 9 
personeelsleden van het agentschap Toerisme Vlaanderen aan één of meerdere 
activiteiten deelgenomen. 
Het management van de overheidsdepartementen en agentschappen bepaalt de 
opleidingsbehoeften van hun personeelsleden. 
De interdepartementale communicatie over de agenda en de toegankelijkheid van de 
Diplomatieke Academie verliep via het Managementcomité internationaal Vlaanderen, 
het Voorzitterscollege, het Strategisch Overleg Internationale Aangelegenheden 
(SOIA), en rechtstreeks met de betrokken overheidsorganisaties.
4. In totaal hebben tien kandidaten zich aangemeld voor het opleidingstraject van de 
Diplomatieke Academie in 2024, hetgeen vergelijkbaar is met de interne 
selectieronde van 2022. 
De selecties zijn begin november 2023 afgerond. De kandidaten werden geselecteerd 
aan de hand van een screening van de formele deelnemingsvoorwaarden en een 
eerste toetsing van de motivatie, verwachtingen en inzetbaarheid. Zes kandidaten 
startten het opleidingstraject begin 2024. Dat aantal is vergelijkbaar met de vorige 
selectieronde als men naar de verhouding van het aantal kandidaten tot het aantal 
toekomstige posities voor Adjunct Diplomatiek Vertegenwoordiger van Vlaanderen 
kijkt. 
5. De toewijzing van de posten gebeurde op 15 december 2023 ter uitvoering van het 
besluit van de secretaris-generaal tot regeling van de periodieke wijziging van de 
administratieve standplaats en het bijbehorend ambtsgebied van de diplomaten van 
het Departement Kanselarij en Buitenlandse Zaken. Conform artikel 3 van dat besluit 
werd in eerste instantie rekening gehouden met het dienstbelang. Daarnaast werd 
ook rekening gehouden met de ervaring, de jaarlijkse evaluatieresultaten, de 
persoonlijke standplaatsvoorkeur, de talenkennis, en de sociale, medische en 
familiale situatie van de diplomaat. 
De toewijzing van de standplaatsen verliep zoals beschreven in artikels 4 tot en met 7 
van het voornoemde besluit.
De lijst van toewijzingen werd op 9 januari 2024 in het Belgisch Staatsblad 
gepubliceerd.  
6. De diplomatieke vertegenwoordiging in Kopenhagen heeft een grote toegevoegde 
waarde. Het heeft de relaties met de Noordse landen structureel vormgegeven, waar 
dit in het verleden slechts sporadisch en ad hoc het geval was. De post heeft intensief 
beleidsuitwisseling geïnitieerd en ondersteund met tal van ministeriële, parlementaire 
en ambtelijke zendingen over verschillende beleidsthema’s. Ik denk hierbij aan 
innovatie, energie, migratie en integratie, digitalisering en data, welzijn en 
volksgezondheid, mobiliteit, taalbeleid, dierenwelzijn en buitenlands beleid. 
Daarenboven waren er uitwisselingen met de Noordse landen in voor Vlaanderen 
belangrijke EU-dossiers, waaronder de natuurherstelwet, en werd kennisuitwisseling 
rond PFAS gefaciliteerd. 
Ten slotte was er een actieve publieks- en culturele diplomatie in de hele regio, 
waarbij de beeldvorming over Vlaanderen versterkt werd en er nieuwe structurele 
samenwerkingen op de lange termijn geïnitieerd werden. 
