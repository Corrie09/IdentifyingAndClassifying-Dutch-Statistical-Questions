title: Databank Lokaal Beslist - Publicatie agendapunten en ontwerpbesluiten
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2028288
thema link: https://www.vlaamsparlement.be/parlementaire-documenten/schriftelijke-vragen/1791553
SCHRIFTELIJKE VRAAG
nr. 81
van BRECHT WARNEZ
datum: 21 december 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Databank Lokaal Beslist  -  Publicatie agendapunten en ontwerpbesluiten
Sinds 30 juni 2021 zijn lokale besturen verplicht om bepaalde agendabesluiten, 
besluitenlijsten en notulen gelinkt te publiceren, ondersteund door het Agentschap 
Binnenlands Bestuur (ABB). De onlinepublicatie van alle besluiten van lokale besturen 
maakt het doorzoeken van informatie door burgers, bedrijven en zoekmachines mogelijk.
Op die manier tracht de Vlaamse overheid de betrokkenheid van burgers bij de 
besluitvorming te stimuleren. Tegelijkertijd wordt daardoor de efficiëntie, transparantie en 
kwaliteit van het beleid en de toegankelijkheid van de besluitvorming verbeterd en de 
publicatieplicht vereenvoudigd.
In de commissievergadering van 12 december 2023 gaf ik aan grote voorstander te zijn 
om nog een stap verder te gaan, en ook de toegang tot ontwerpbesluiten te ontsluiten 
voor burgers. Ik meen dat de betrokkenheid van burgers noodzakelijk is om een draagvlak 
te creëren. Minister Somers erkende in zijn beleidsnota dat lokale besluiten waardevolle 
gegevens bevatten voor iedereen.
De doelstelling van de minister was in elk geval om alle agenda’s van de gemeenteraad, 
het college van burgemeester en schepenen, besluiten en notulen van alle lokale besturen 
te publiceren voor eind 2021. Dat lukte ondertussen voor 286 besturen.
De minister liet in de commissie verstaan dat ze niet van plan is om besturen te verplichten 
om hun ontwerpbesluiten ook te publiceren.
Dit is een opvolgvraag van vraag nr. 38 van 14 oktober 2022 en van de vraag om uitleg 
in de commissie van 12 december 2023.
1. Er zijn nog altijd 13 gemeenten die hun agendapunten niet publiceren via de databank. 
Acht gemeenten publiceren hun agendapunten zelfs niet op hun eigen website. De 
minister verklaarde dat de meerderheid van die gemeenten last had van technische 
en organisatorische problemen.
a) Tot wanneer verwacht de minister dat alle gemeenten hun agendapunten 
publiceren via de databank?
b) Ziet de minister nood aan ondersteuning voor die lokale besturen de er niet in 
slagen aan de verplichting te voldoen?
2. De minister vond dat enkel de agendapunten publiceren wat weinig is, maar wil het 
publiceren van ontwerpbesluiten niet verplichten.
a) Hoe zal de minister lokale besturen aanmoedigen om hun ontwerpbesluiten te 
publiceren?
b) Wat is daarbij het plan van aanpak met de eventuele timing? Welke actoren 
worden betrokken?
3. De minister liet verstaan dat ze voorstander is om ontwerpbesluiten te publiceren op 
de website van de gemeente zelf.
Is het technisch haalbaar of mogelijk dat gemeenten die dat willen hun 
ontwerpbesluiten ook op de databank lokaal beslist kunnen publiceren?
a) Zo ja, plant de minister acties om lokale besturen aan te sporen dat te doen?
b) Zo niet, waarom niet? Zal de minister dit mogelijk maken?
4. Welke andere kansen neemt de minister om via de lokale besturen het werken aan de 
betrokkenheid van burgers bij de besluitvorming te stimuleren en tegelijkertijd de 
efficiëntie, transparantie en kwaliteit van het beleid en de toegankelijkheid van de 
besluitvorming te verbeteren?
5. Hoe kijkt de minister naar het Waalse decreet over de publicatie van agendapunten en 
ontwerpbesluiten? 
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 81 van 21 december 2023
van BRECHT WARNEZ
1. In de commissie van 12 december 2023 gaf ik in mijn antwoord op uw vraag om uitleg 
over de databank Lokaal Beslist al aan dat mijn administratie de vooruitgang van deze 
13 gemeenten opvolgt en deze gemeenten intensief blijft ondersteunen door onder meer 
feedbackrapporten met resultaten van hun gelinkte publicaties op te stellen en in 
overleg te treden met softwareleveranciers zodat zij de nodige stappen kunnen zetten 
naar gelinkte publicaties en kunnen aangeven waar de administratie hen verder kan 
ondersteunen. 
2. Zoals vermeld in de commissievergadering d.d. 12/12/2023 plan ik hierrond geen 
initiatieven. Lokale besturen kunnen inspiratie vinden bij elkaar en goede praktijken 
uitwisselen. 
3. Zoals gesteld in de commissievergadering d.d. 12/12/2023 kan ik u meegeven dat het 
in principe technisch wel mogelijk zou zijn om die te publiceren in de databank van 
Lokaal Beslist. Ik plan echter geen ontsluiting van ontwerpbesluiten via Lokaal Beslist. 
Het is een politieke keuze geweest om dat niet te doen onder meer omdat het voor 
lokale besturen niet verplicht is om die op voorhand te publiceren. Maar bovenal zijn 
ontwerpbesluiten stukken waarover de gemeenteraad – het hart van de lokale 
democratie - nog over moet discussiëren en nog beslissingen in moet nemen. Naar de 
burger toe lijkt het mij op dit moment dan ook geen goede zaak om ook die 
ontwerpbesluiten op te nemen in de databank. Het doel van Lokaal Beslist is om 
duidelijkheid en transparantie te verschaffen over goedgekeurde besluiten naar de 
burger toe. 
4. Het decreet over het lokaal bestuur biedt de lokale besturen de mogelijkheid om een 
beleid rond burgerparticipatie uit te werken op maat van het bestuur en de lokale noden 
en context. Via het Labo Lokale Burgerparticipatie worden er talrijke inspirerende 
voorbeelden ter beschikking gesteld en kunnen er webinars en artikelen geraadpleegd 
worden. Ik vind het belangrijk om de besturen op die manier te ondersteunen maar 
tegelijk blijft het uittekenen van het lokaal beleid rond participatie een eigen 
gemeentelijke bevoegdheid. 
Naast het zelf uitwerken van initiatieven om burgers te betrekken kan elk bestuur ook 
zelf bijkomende initiatieven nemen om burgers te informeren. Zo zijn er nu reeds 
besturen die extra communiceren via apps en/of social media. Ik vermeld hier twee 
initiatieven:
- Met het project PROBE (PRoactieve Openbaarheid van BEstuur) wil Stad Gent 
stedelijke besluiten vindbaar maken voor de burgers. Het project maakt gebruik van 
artificiële intelligentie om bv. besluiten te koppelen aan trefwoorden en locaties. Op 
deze manier kan de burger in de toekomst gemakkelijk besluiten die betrekking 
hebben op zijn of haar woonwijk terugvinden.
- Een samenwerking van 13 gemeenten werkt met subsidiering uit Gemeente Zonder 
Gemeentehuis aan een slimme raadpleegomgeving waarmee ze burgers die op de 
hoogte willen blijven van het beleid van hun gemeente of stad, toegankelijke, 
gepersonaliseerde, proactieve, verstaanbare en digitale informatie willen aanbieden.
5. Er loopt een eerste evaluatie in het Waalse Gewest. Ik wacht deze evaluatie af. Ik ben 
uiteraard wel voorstander van een open en transparante communicatie met de burger.
