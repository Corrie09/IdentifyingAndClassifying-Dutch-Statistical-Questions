title: Verstrenging regels sociale huur - Armoedetoets
thema: Armoedebeleid
Wonen
pdf link: https://docs.vlaamsparlement.be/pfile?id=2037994
thema link: https://www.vlaamsparlement.be/parlementaire-documenten/schriftelijke-vragen/1794892
SCHRIFTELIJKE VRAAG
nr. 133
van AN MOERENHOUT
datum: 17 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Verstrenging regels sociale huur  -  Armoedetoets
De Vlaamse Regering keurde nieuwe, strengere maatregelen voor de sociale huur goed. 
Kandidaat-huurders die werken, krijgen vanaf 2025 voorrang om een sociale woning te 
huren. Daarnaast komt er een doorstroompremie. Sociale huurders kunnen een premie tot 
2500 euro krijgen wanneer ze naar de private huurmarkt doorstromen. Ook zal het huren 
van een sociale woning niet meer levenslang zijn. Wie te veel verdient, kan na negen jaar 
zijn sociale woning verliezen.
Deze maatregelen kregen tijdens het reces erg veel kritiek. Zo keurt het Vlaams 
Huurdersplatform de maatregelen af. Volgens hen zullen de meest kwetsbare huurders uit 
de boot vallen. “Sociale woningen moeten een oplossing zijn om rust te vinden en je leven 
opnieuw vorm te geven. Zonder duurzame woonoplossing kunnen kwetsbare mensen geen 
stappen vooruit zetten,” klinkt het.
Het is belangrijk dat nieuwe maatregelen afgetoetst worden aan het risico op armoede. 
Daarom is het waardevol dat nieuwe maatregelen onderworpen worden aan een 
armoedetoets.
Heeft de minister een armoedetoets toegepast op deze maatregelen, of zal er deze 
legislatuur nog een armoedetoets worden toegepast?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 133 van 17 januari 2024
van AN MOERENHOUT
De goedgekeurde maatregelen zijn net bedoeld om (kandidaat-) sociale huurders 
zelfredzamer te maken, hun arbeidsmarktpositie te versterken en hun inkomen te 
verhogen. Een armoedetoets werd hierop dan ook niet uitgevoerd. 
De huurovereenkomst zal ook enkel opgezegd worden als het inkomen te hoog is. Dat is 
bij de contracten van bepaalde duur reeds het geval. Hiermee worden de huurcontracten 
van alle sociale huurders bovendien op een gelijke manier behandeld.
