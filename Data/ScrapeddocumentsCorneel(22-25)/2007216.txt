title: Turkse Selimiye moskee Antwerpen - Erkenning
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2007216
thema link: https://www.vlaamsparlement.be/parlementaire-documenten/schriftelijke-vragen/1774058
SCHRIFTELIJKE VRAAG
nr. 38
van FILIP DEWINTER
datum: 20 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Turkse Selimiye moskee Antwerpen  -   Erkenning
Het Antwerpse stadsbestuur gaf enkele maanden geleden een positief advies aan de vraag 
om erkenning van de moskee Selimiye in de Generaal Drubbelstraat in Berchem. Het 
moskeebestuur beloofde afstand te nemen van de Turkse staatsinstelling rond religieuze 
zaken, Diyanet. Een van de voorwaarden om erkend te worden, is immers onafhankelijk 
zijn van buitenlandse inmenging.
Het feit dat het moskeebestuur beloofde afstand te nemen van Diyanet, veroorzaakte heel 
wat spanningen binnen het moskeebestuur met als gevolg dat de moskee de 
erkenningsaanvraag introk en het moskeebestuur ontslag nam.
De minister reageerde op de feiten met de woorden: “Het moskeebestuur doet 
inspanningen en wil zich inschrijven in onze Vlaamse samenleving en zich inpassen in de 
Vlaamse regelgeving. Heethoofden binnen deze lokale gemeenschap verzetten zich 
daartegen en willen dat niet. Wij mogen niet aanvaarden dat mensen geïntimideerd of 
afgedreigd worden. Ik reken erop dat de burgemeesters van alle steden waar Diyanet-
moskeeën liggen, erop toezien dat het erkenningsproces en het debat daarrond in de lokale 
geloofsgemeenschappen correct kan verlopen. Na de herverkiezing van Erdogan denken 
sommigen dat ze de invloed van buitenlandse mogendheden hier moeten importeren of 
bestendigen.”
Het ontslag van het moskeebestuur en de intrekking van de erkenningsaanvraag tonen 
aan hoe groot de invloed van Diyanet wel is. De Antwerpse Schepen Tom Meeuws wilde 
“in overleg gaan” met het (nieuwe?) moskeebestuur. Het is echter zeer de vraag of dat 
overleg iets zal uithalen.
In een reactie op donderdag 15 juni 2023 zei de minister dat hij “niet aanvaardde dat er 
mensen worden afgedreigd”.
1. Op welke manier moeten voormalige Diyanet-moskeeën afstand nemen van Diyanet?
2. Is een louter schriftelijke mededeling van het moskeebestuur voldoende of is er meer 
nodig?
3. Kan de minister de evolutie van het dossier schetsen?
4. Loopt de erkenningsaanvraag/procedure nog altijd? Zo ja, wat is de beslissing van de 
minister over de erkenningsaanvraag van de Turkse Selimiye-moskee uit Antwerpen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 38 van 20 oktober 2023
van FILIP DEWINTER aan BART SOMERS
1. Het Erkenningsdecreet Lokale Geloofsgemeenschappen van 22 oktober 2021 
(Erkenningsdecreet) bepaalt duidelijk aan welke criteria lokale geloofsgemeenschappen 
moeten voldoen om erkend te kunnen worden en de erkenning te blijven behouden. Er 
mag onder andere geen sprake zijn van financiering of ondersteuning gelinkt aan 
terrorisme, extremisme, spionage of clandestiene inmenging. De geldende wetgeving 
en het EVRM moeten te allen tijde nageleefd worden. De Informatie- en screeningsdienst 
lokale geloofsgemeenschappen (ISD) screent op grondige wijze of een 
erkenningszoekende lokale geloofsgemeenschap aan alle erkenningscriteria van het 
Erkenningsdecreet voldoet. Zij doet dit nauwgezet voor elke erkenningsaanvraag samen 
met andere actoren, waaronder de Staatsveiligheid, OCAD en de politiediensten. 
2. Conform artikel 3, § 1 van het Samenwerkingsakkoord van 2 juli 20081 is enkel het 
federaal erkend representatief orgaan van de eredienst exclusief bevoegd een 
erkenningsaanvraag voor een lokale geloofsgemeenschap in te dienen bij de bevoegde 
gewestoverheid. Dit is ook zo hernomen in artikel 8, tweede lid en artikel 67, §2 van 
het Erkenningsdecreet. Dit impliceert juridisch dat enkel het representatief orgaan als 
instantie formeel een door haar ingediende erkenningsaanvraag kan intrekken en 
derhalve de erkenningsprocedure wordt stopgezet.
3. Voor een evolutieschets van dit erkenningsdossier verwijs ik naar de toelichting die 
hierover werd gegeven in de commissie Binnenlands Bestuur van 4 juli 2023 naar 
aanleiding van de vraag om uitleg nr. 31342. Inmiddels kan ik u bijkomend meedelen 
dat op 15 oktober 2023 er een algemene vergadering plaatsvond waarbij een nieuw 
bestuur voor de betrokken moskee werd verkozen. Het nieuwe bestuur deelde op 27 
oktober 2023 per e-mail aan de ISD dat ze nog steeds achter de erkenningsaanvraag 
staat en zal verderzetten. De ISD volgt de situatie rond deze erkenningszoekende 
moskee nauw op met alle relevante overheidspartners.
4. Aangezien het representatief orgaan van de islamitische eredienst de door haar 
ingediende erkenningsaanvraag niet heeft ingetrokken en de betrokken moskee zelf aan 
de ISD heeft meegedeeld de erkenningsaanvraag verder zal zetten, is dit derhalve nog 
een lopend erkenningsdossier in het kader van de verkorte erkenningsprocedure 
conform artikel 67, §2 van het Erkenningsdecreet. De ISD is in het kader hiervan volop 
bezig met de screening van deze erkenningszoekende moskee in het licht van de 
erkenningscriteria vervat in het Erkenningsdecreet. Aangezien dit nog een lopend 
erkenningsdossier is, kan ik als erkenningsverlenende overheid op dit moment hierover 
geen inhoudelijke informatie meedelen. Pas wanneer ik het ISD-screeningsrapport heb 
ontvangen, zal ik op basis hiervan en de ingewonnen adviezen (o.a. het 
veiligheidsadvies van de federale minister van justitie) een gemotiveerde eindbeslissing 
nemen over de ingediende erkenningsaanvraag.
1 Samenwerkingsakkoord van 2 juli 2008 tot wijziging van het samenwerkingsakkoord van 27 mei 2004 tussen de Federale 
Overheid, de Duitstalige Gemeenschap, het Vlaamse Gewest, het Waalse Gewest en het Brussels Hoofdstedelijk Gewest 
betreffende de erkenning van de erediensten, de wedden en pensioenen van de bedienaars der erediensten, de kerkfabrieken en 
de instellingen belast met het beheer van de temporaliën van de erkende erediensten, BS. 23 juli 2008.
2 https://www.vlaamsparlement.be/nl/parlementair-werk/commissies/commissievergaderingen/1752868/verslag/1755590 
