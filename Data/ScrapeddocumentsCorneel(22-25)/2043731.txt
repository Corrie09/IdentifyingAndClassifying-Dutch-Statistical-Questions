title: Uit werking genomen windmolens - Afbraak en recyclage
thema: Energie
Natuur en Milieu
pdf link: https://docs.vlaamsparlement.be/pfile?id=2043731
thema link: https://www.vlaamsparlement.be/parlementaire-documenten/schriftelijke-vragen/1801784
SCHRIFTELIJKE VRAAG
nr. 332
van CARMEN RYHEUL
datum: 7 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Uit werking genomen windmolens  -  Afbraak en recyclage
De afvalproductie van de windenergiesector is een prangend probleem. Ingevolge de 
massale omschakeling naar groene windenergie wordt er tegen 2050 een afvalberg van 
meer dan 40 miljoen ton aan afgedankte windmolenwieken verwacht. Wereldwijd dreigt 
met andere woorden een gigantisch afvalprobleem als daarvoor niet snel een duurzame 
recyclage-oplossing wordt gevonden.
In haar antwoord op mijn schriftelijke vraag nr. 1070 van 11 augustus 2022 deelde de 
minister van Omgeving mee dat DecomTools in die optiek de krachten had gebundeld met 
het project DecomBlades, waarin ook de belangrijkste Europese producenten van 
windturbines betrokken zijn. DecomBlades was volgens de minister van plan om tegen eind 
2023 kant-en-klare ontwerpen op te leveren voor een maalinstallatie en een pyrolyse-
installatie voor wieken.
Nog volgens de minister van Omgeving werd er in die optiek in januari 2022 op Vlaams 
niveau een interclusterproject tussen de clusters ‘Blauwe Cluster’ en SIM opgestart, nl. het 
project Circular Transition in Offshore Wind (CTO). Dat project loopt nog tot eind dit jaar 
en onderzoekt potentiële scenario’s om windmolenparken uit dienst te nemen op een 
duurzame manier. Bij de keuze van de scenario’s worden ook de materiaalstromen mee 
beoordeeld. De inzichten en resultaten die voortkomen uit dit project zullen worden 
meegenomen bij het ontwerpen van nieuwe windmolenparken.
Tot slot wees de minister van Omgeving ons voorstel af om met het federaal niveau en de 
overige deelstaten overleg op te starten omtrent de invoering van productnormen, omdat 
het volgens de minister zinvoller was om op dat punt te wachten op een Europees initiatief. 
De minister stelde wel dat het haar zinvol leek, in afwachting dat op Europees niveau 
productnormen voor windmolenwieken zouden worden uitgevaardigd, om verder te 
onderzoeken of bij de afgifte van een omgevingsvergunning voor de bouw en exploitatie 
van nieuwe windmolens in Vlaanderen steeds als bijzondere exploitatievoorwaarde het 
gebruik van koolstofversterkte windmolenwieken opgelegd zou kunnen worden.
1. Kan de minister van Omgeving verduidelijken welke resultaten het project 
DecomBlades intussen heeft opgeleverd? Wat is de stand van zaken wat betreft de 
geplande ontwerpen van maal- en pyrolyse-installaties voor de verwerking van 
windmolenwiekenafval? Overwegen de minister van Omgeving en de minister van 
Economie om de oprichting van een of meer van dergelijke installaties, waar wieken 
van Europese windmolenparken op grote schaal verwerkt kunnen worden, te faciliteren 
daar dat mogelijk een grote positieve impact heeft op de Vlaamse economie en 
tewerkstelling?
2. Het interclusterproject tussen de clusters ‘Blauwe Cluster’ en SIM, nl. het project 
Circular Transition in Offshore Wind (CTO) loopt weliswaar nog tot eind 2024. 
Zijn hier intussen al tussentijdse onderzoeksresultaten beschikbaar? Zo ja, kan de 
minister van Omgeving daar een overzicht van geven?
3. Overweegt de minister van Omgeving, nu België op dit ogenblik het Europees 
voorzitterschap waarneemt, om productnormen voor windmolenwieken op de 
Europese agenda te plaatsen?
4. Heeft de minister van Omgeving, in afwachting dat op Europees niveau productnormen 
voor windmolenwieken uitgevaardigd zouden worden, intussen al verder onderzocht 
of bij de afgifte van een omgevingsvergunning voor de bouw en exploitatie van nieuwe 
windmolens in Vlaanderen steeds als bijzondere exploitatievoorwaarde het gebruik van 
koolstofversterkte windmolenwieken opgelegd zou kunnen worden? Zo niet, waarom 
niet? Zo ja, tot welke bevindingen heeft haar onderzoek intussen geleid?
Deze vraag werd gesteld aan de ministers Zuhal Demir (332), Jo Brouns (238)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 332 van 7 februari 2024
van CARMEN RYHEUL
1. Het ‘DecomBlades’-project heeft ervoor gezorgd dat de grote producenten van blades 
in de EU zich geëngageerd hebben om voor elk type blade dat ze op de markt hebben 
gebracht een materialenpaspoort op te stellen. De paspoorten zullen de nieuwe blades 
vergezellen en ook voor oude blades zullen de paspoorten beschikbaar worden gesteld 
aan de recyclagesector. Dergelijk materialenpaspoort is een eerste stap naar 
hoogwaardige recyclage.  
Het is ook niet aan de overheid om dergelijke projecten uit te werken. De leveranciers 
en uitbaters van de windturbine zijn zelf verantwoordelijk om een geschikte verwerking 
te creëren voor de afvalstoffen die zij produceren. Ik wacht dus op de betrokken 
sectoren om initiatieven op te starten. Voor dergelijke projecten kan er steeds een 
aanvraag ingediend worden voor financiële ondersteuning via PMV en/of VLAIO.
2. Van het interclusterproject CTO werden nog geen tussentijdse resultaten vrijgegeven.
3. Productnormen zijn een uitsluitend federale bevoegdheid, maar worden vooral op 
Europees niveau bepaald door middel van Europese verordeningen die rechtstreeks van 
toepassing zijn. De opportuniteit hiervan kan worden onderzocht, maar dat behoort 
niet tot mijn bevoegdheid. Het is zinvoller om Europese initiatieven af te wachten.
4. Zoals uiteengezet in mijn antwoord op uw schriftelijke vraag nr. 1070 van 11 augustus 
2022 is het opleggen van productnormen via een omgevingsvergunning niet mogelijk. 
Productnormering behoort niet tot de gewestelijke bevoegdheden en kan dus 
onmogelijk in of via Vlaamse wetgeving worden opgenomen.
