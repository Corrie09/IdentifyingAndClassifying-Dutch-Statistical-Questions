title: De Lijn - Bestrijding bedwantsen
thema: Mobiliteit en Verkeer
pdf link: https://docs.vlaamsparlement.be/pfile?id=2009063
thema link: https://www.vlaamsparlement.be/parlementaire-documenten/schriftelijke-vragen/1774177
SCHRIFTELIJKE VRAAG
nr. 130
van KARIN BROUWERS
datum: 20 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Bestrijding bedwantsen
De NMBS is momenteel extra waakzaam voor bedwantsen als gevolg van de plaag in Parijs. 
De 800 schoonmaakmedewerkers weten wat ze moeten doen wanneer er bedwantsen 
worden aangetroffen in de wagons en in eerste instantie worden die wagons onmiddellijk 
uit commerciële dienst genomen. Naast de gewone reiniging worden de wagons indien 
nodig behandeld met insecticide. 
De MIVB maakt zich in eerste instantie geen zorgen. Hun oudere tramvoertuigen met 
stoffen zetels worden, naast de dagelijkse schoonmaak, om de 30.000 kilometer 
gestoomd. De andere tramstellen hebben leren, semileren of plastic zetels.
1. Heeft De Lijn al bijkomende maatregelen genomen ter bestrijding van de bedwantsen 
in bussen of trams? 
Zo ja, welke maatregelen, wat is de timing en planning ervan en hoeveel kosten die 
extra maatregelen? 
Zo niet, waarom niet?
2. Heeft De Lijn een plan opgemaakt om de bedwantsen te bestrijden als er in Vlaanderen 
een plaag komt?
3. Heeft de minister ook extra maatregelen opgelegd aan de exploitanten? 
Zo ja, welke maatregelen, en zal de minister de extra onkosten vergoeden? 
Zo niet, waarom niet?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 130 van 20 oktober 2023
van KARIN BROUWERS
1. De Lijn is momenteel extra alert voor de aanwezigheid van bedwantsen op haar 
voertuigen. Sinds 2020 zijn er een proces en een procedure uitgetekend voor de 
reiniging en de eventuele ontsmetting van voertuigen bij potentiële contaminatie door 
biologische agentia of ongedierte. Dit proces en deze procedure zijn niet alleen van 
toepassing voor bedwantsen, maar ook voor ander ongedierte.
De preventiedienst van De Lijn volgt de eventuele communicatie van de betreffende 
en mogelijk bevoegde overheidsinstanties (Sciensano, FOD Volksgezondheid en FOD 
WASO) nauwgezet. Zo is de preventiedienst meteen op de hoogte als er nationale 
richtlijnen komen. Er werd hiervoor ook proactief contact opgenomen.
Alle leidinggevenden binnen Operaties, dispatching, koerdiensten, klantendienst … 
zijn (opnieuw) op de hoogte gebracht van het huidige proces en hebben (opnieuw) 
werkinstructies ontvangen. Er werd een digitale meldingsfiche aangemaakt om 
eventuele meldingen van ongedierte ad hoc op te nemen.
Bij een melding van mogelijk ongedierte wordt het voertuig onmiddellijk uit 
commerciële dienst genomen, geïsoleerd en gericht gecontroleerd. De 
ongediertebestrijdingsfirma wordt hierna opgeroepen. Deze heeft een contractuele 
reactietijd van max. vier uur – ongeacht of de oproep ’s avonds, overdag of tijdens 
het weekend binnenkomt.
De firma behandelt het voertuig gepast chemisch. Specifiek voor bedwantsen wordt 
na twee weken een opvolgbehandeling toegepast om eventuele eitjes te vernietigen. 
De vloot van De Lijn is ook al grotendeels voorzien van zitjes in semi-leder, waarop 
bedwantsen geen vat hebben. Voertuigvoorbereiders en poetsdiensten monitoren de 
voertuigen met stoffen zetels extra. Stoffen zitjes worden versneld vervangen door 
semi-lederen zitjes.
Eén chemische reinigingssessie kost 200 euro per voertuig, per beurt. Er zijn twee 
sessies per voertuig nodig.
2. Sinds 2020 zijn er een proces en een procedure uitgetekend voor de reiniging en de 
eventuele ontsmetting van voertuigen bij potentiële contaminatie door biologische 
agentia of ongedierte. Dit proces en deze procedure zijn niet alleen van toepassing 
voor bedwantsen, maar ook bijvoorbeeld voor vlooien, kakkerlakken, vliegen … De 
werkinstructie is gekend binnen de verschillende functies Operaties.
Er is een lopend contract met een ongediertefirma die op afroep de voertuigen komt 
desinfecteren. Hun reactietijd is max. vier uur.
Als de bevoegde instanties een globaal plan van aanpak (met concrete richtlijnen) 
bekendmaken, dan zal De Lijn kijken met welke modaliteiten dit verder vorm moet 
worden gegeven binnen de context van haar operationele mogelijkheden.
3. De Lijn heeft haar exploitanten op de hoogte gebracht van de mogelijke dreiging en 
gevraagd om extra waakzaam te zijn. Eventuele meldingen of waarnemingen worden 
ook door hen bij dispatching gemeld. De exploitant contacteert zelf de 
bestrijdingsfirma. De kosten zijn voor eigen rekening in kader van de procedure die 
werd uitgetekend in 2020.
