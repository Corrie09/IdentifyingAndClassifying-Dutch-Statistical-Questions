title: Werkgroep Institutionele Zaken - Interpretatie en toepassing samenwerkingsakkoord 17 november 2006
thema: Media
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2051114
thema link: https://www.vlaamsparlement.be/parlementaire-documenten/schriftelijke-vragen/1806609
SCHRIFTELIJKE VRAAG
nr. 81
van KARL VANLOUWE
datum: 27 februari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Werkgroep Institutionele Zaken  -  Interpretatie en toepassing samenwerkingsakkoord 17 
november 2006
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting.
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer overleg over een betere, uniforme interpretatie en toepassing van het 
samenwerkingsakkoord van 17 november 2006 tussen de Federale Staat, de Vlaamse 
Gemeenschap, de Franse Gemeenschap en de Duitstalige Gemeenschap betreffende het 
wederzijds consulteren bij het opstellen van regelgeving inzake elektronische 
communicatienetwerken, het uitwisselen van informatie en de uitoefening van 
bevoegdheden met betrekking tot elektronische communicatienetwerken door de 
regulerende instanties bevoegd voor telecommunicatie of radio-omroep en televisie, naar 
voren geschoven.
 
1. Graag een overzicht van al de overlegmomenten over een betere, uniforme 
interpretatie en toepassing van het samenwerkingsakkoord van 17 november 2006.
2. Graag een overzicht van de concrete output van die overlegmomenten.
3. Hoe evalueert de minister het huidige samenwerkingsakkoord en in welke mate is dat 
voldoende aangepast aan de noden en de realiteiten van Vlaanderen?
4. Als er geen overleg ter zake heeft plaatsgevonden, acht de minister het dan niet nodig 
om dat alsnog te doen?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 81 van 27 februari 2024
van KARL VANLOUWE
Ik onderschrijf uitdrukkelijk het belang van een betere, uniforme interpretatie en 
toepassing van het samenwerkingsakkoord van 17 november 2006 tussen de Federale 
Staat, de Vlaamse Gemeenschap, de Franse Gemeenschap en de Duitstalige Gemeenschap 
betreffende het wederzijds consulteren bij het opstellen van regelgeving inzake 
elektronische communicatienetwerken, het uitwisselen van informatie en de uitoefening 
van bevoegdheden met betrekking tot elektronische communicatienetwerken door de 
regulerende instanties bevoegd voor telecommunicatie of radio-omroep en televisie.
Door toedoen van artikel 9 van het samenwerkingsakkoord werd een Interministerieel 
Comité voor Telecommunicatie en Radio-omroep en Televisie opgericht dat tot taak heeft 
om een wederzijdse consultatie te organiseren “omtrent mekaars initiatieven inzake het 
opstellen van ontwerpregelgeving met betrekking tot omroep en telecommunicatie”.
Het samenwerkingsakkoord heeft vanaf het begin aanleiding gegeven tot een verschil in 
interpretatie tussen de federale overheid en de gemeenschappen. In de praktijk legt de 
federale overheid elke federale ontwerpregelgeving m.b.t. telecommunicatie voor 
consultatie voor aan het Interministerieel Comité, terwijl de gemeenschappen hun 
ontwerpregelgeving enkel voor consultatie voorleggen aan het Interministerieel Comité 
wanneer het netwerk of de dienst gemeenschappelijk is aan de radio-omroep, de televisie 
en de telecommunicatie. 
In afwachting van een verduidelijking van het samenwerkingsakkoord heeft mijn kabinet 
bij e-mail van 7 maart 2023 te kennen gegeven aan het kabinet van bevoegd federaal 
minister Petra De Sutter dat voor dossiers die niet raken aan gemeenschappelijke 
infrastructuur of gemeenschappelijke diensten het akkoord van het Overlegcomité niet 
vereist is.
