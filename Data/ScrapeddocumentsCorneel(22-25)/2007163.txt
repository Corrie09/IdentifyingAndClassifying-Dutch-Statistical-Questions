title: Verhoogde dioxineconcentraties in Beringen - Bronnenonderzoek
thema: Natuur en Milieu
pdf link: https://docs.vlaamsparlement.be/pfile?id=2007163
thema link: https://www.vlaamsparlement.be/parlementaire-documenten/schriftelijke-vragen/1771279
SCHRIFTELIJKE VRAAG
nr. 43
van HILÂL YALÇIN
datum: 12 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Verhoogde dioxineconcentraties in Beringen  -  Bronnenonderzoek
Voor het zomerreces was ik te gast in de commissie voor Leefmilieu naar aanleiding van 
de gemeten verhoogde dioxineconcentraties door ToxicoWatch in Beringen. Naar 
aanleiding van het rapport van ToxicoWatch vroeg de stad Beringen de hulp van de 
Vlaamse overheid om die problematiek samen te onderzoeken en de nodige maatregelen 
te treffen. 
In de commissievergadering liet de minister alvast weten dat de Vlaamse 
Milieumaatschappij (VMM) een grondig onderzoek naar de mogelijke bron(nen) van die 
verhoogde concentraties zal voeren en dat de Vlaamse overheid op basis van de resultaten 
van dat bronnenonderzoek de gepaste maatregelen zal treffen.
1. Kan de minister een stand van zaken bezorgen van dit dossier? Hoever staat de VMM 
met het voeren van het bronnenonderzoek?
2. Zijn er al resultaten beschikbaar die gedeeld kunnen worden?
3. Op welke manier wordt de stad Beringen in dit dossier betrokken?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 43 van 12 oktober 2023
van HILÂL YALÇIN
De Vlaamse Milieumaatschappij (VMM) heeft het initiatief genomen voor een overleg op 27 
september 2023 met Departement Zorg, afdeling Handhaving van het Departement 
Omgeving, de stad Beringen en de gemeenten Ham en Tessenderlo.  Ook mijn kabinet was 
hierbij betrokken.
Op de vergadering werd een plan van aanpak rond bronnenonderzoek toegelicht dat meer 
informatie zal opleveren over wat de effectieve bronnen kunnen zijn van de dioxines in 
Beringen. Deze aanpak wordt momenteel vertaald naar concrete acties.
Op 20 november 2023 organiseert de stad Beringen een infomoment om deze acties toe 
te lichten aan de bevolking, en dit in aanwezigheid van de betrokken Vlaamse 
administraties en de betrokken gemeenten.
