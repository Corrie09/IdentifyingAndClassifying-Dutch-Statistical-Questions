title: Antwerpse premetro - Rolstoelgebruikers en problemen met defecte liften
thema: Gelijke kansen
Mobiliteit en Verkeer
pdf link: https://docs.vlaamsparlement.be/pfile?id=2052225
thema link: https://www.vlaamsparlement.be/parlementaire-documenten/schriftelijke-vragen/1806729
SCHRIFTELIJKE VRAAG
nr. 711
van WIM VERHEYDEN
datum: 27 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Antwerpse premetro  -  Rolstoelgebruikers en problemen met defecte liften
Het is geen nieuw probleem, maar de problemen met de defecte liften in de Antwerpse 
premetro zorgen ervoor dat nu ook rolstoelgebruikers aan de alarmbel trekken. Steeds 
vaker vermijden zij het openbaar vervoer. Dat is niet verwonderlijk, want na de problemen 
met de toegankelijkheid van bussen en trams voor rolstoelgebruikers komen nu ook de 
defecte liften erbij.
Zes stations hebben liften, maar die blijken geregeld niet te werken. Een aantal is zelfs al 
maanden defect. In het premetrostation Meir zijn momenteel twee liften defect. Zelfs in 
nieuwe stations zoals Opera zijn de liften geregeld stuk. Mensen die de problemen melden, 
krijgen telkens een excuus als antwoord. Een aantal van hen heeft de moed verloren en 
meldt de problemen zelfs niet meer. Het gevolg is dat mensen met een handicap in 
toenemende mate het openbaar vervoer mijden omdat het voor hen simpelweg niet meer 
toegankelijk is. 
De Lijn legt de oorzaak bij de verouderde liften en het feit dat men daarvoor moeilijk 
wisselstukken vindt. Het duurt zes tot acht weken om de liften hersteld te krijgen. De Lijn 
raadt mensen aan om voorlopig de dichtstbijzijnde stations met een werkende lift te 
gebruiken. De Lijn is ondertussen bezig om ook in haar app meldingen toe te voegen als 
een lift defect is. Het is duidelijk dat het inclusief vervoer voor mensen met een handicap 
ook in Antwerpen nog niet voor morgen is.
1. Welke initiatieven heeft de minister - sedert de laatste behandeling van het probleem 
van de defecte liften in de commissie - ondertussen genomen?
2. De Lijn verwijst naar het langetermijnplan om de volledige Antwerpse premetro aan 
te pakken. Daar hebben rolstoelgebruikers op korte termijn alvast niets aan. 
Hoe zullen de problemen op korte termijn worden aangepakt zodat rolstoelgebruikers 
ook volwaardig van de Antwerpse premetro gebruik kunnen maken?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 711 van 27 februari 2024
van WIM VERHEYDEN
1. Ik heb in samenspraak met De Lijn bekeken welke maatregelen we kunnen nemen 
om het probleem van de liften aan te pakken. Zie antwoord vraag 2. 
2. Samen met de betrokken onderhoudsfirma werden de onderhoudsstrategie en -
planning geëvalueerd. 
Er werd o.a. vastgesteld dat er regelmatig liften werden afgekeurd wegens water in 
de liftput met stilstand tot gevolg. Daarom wordt het inspecteren en onderhouden de 
afvoer en reinigen van de liftput voortaan standaard meegenomen binnen de taken 
van het bouwtechnisch onderhoud. 
Een aantal elektrische liften met een hefvermogen van 630kg blijken erg onderhevig 
te zijn aan misbruik. Wanneer men springt in die liften gaan deze over de toegelaten 
snelheid waardoor de lift blokkeert en de onderhoudsfirma moet tussenkomen. Deze 
oneigenlijke bron van storingen wordt in nieuwe stations voorkomen door liften met 
hefvermogen van 1000 kg te voorzien. Voor de huidige liften wordt bekeken met de 
betrokken constructeur of het binnen de wettelijke mogelijkheden past om dit aan te 
passen, waardoor dit soort vermijdbare storingen kan worden vermeden.. 
Het risico van stilstanden waarbij lange levertermijnen van wisselstukken zich 
voordoen kunnen helaas niet 100% worden uitgesloten. Ook onderhoudsfirma’s 
kampen bovendien met personeelstekorten. Deze externe factoren hebben impact op 
de hersteltermijnen. 
De Lijn doet tot slot inspanningen om meer en beter te communiceren bij langdurige 
stilstanden. d.m.v. affiches of een bestickering. Bij langdurige stilstand  communiceert 
men ook online waar de reizigers het beste afstappen. Er wordt verder nog bekeken 
naar de optie om de status van de liften in een online tool als overzicht weer te geven.
