title: Uitstroom beginnende leerkrachten - Maatregelen
thema: Onderwijs en Vorming
pdf link: https://docs.vlaamsparlement.be/pfile?id=2051068
thema link: https://www.vlaamsparlement.be/parlementaire-documenten/schriftelijke-vragen/1808937
SCHRIFTELIJKE VRAAG
nr. 332
van BRECHT WARNEZ
datum: 1 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Uitstroom beginnende leerkrachten  -  Maatregelen
Het lerarentekort blijft een groot probleem. Een belangrijke oorzaak daarvan is de 
uitstroom van beginnende leerkrachten. Startende leerkrachten stoppen vaak vroegtijdig 
met het effectief uitoefenen van de functie. Verschillende parlementsleden stellen er 
vragen over of doen voorstellen om het probleem aan te pakken.
Dit is een opvolgvraag van mijn schriftelijke vraag nr. 619 van 9 juni 2023.
Graag alle data in Excel beschikbaar stellen.
1. Over het onderzoek onder leiding van professor Kristof De Witte waarvan de resultaten 
midden 2024 verwacht worden:
a) Wat is de onderzoeksvraag van het onderzoek?
b) Welke verwachtingen heeft de minister bij het onderzoek?
c) Plant de minister de bevindingen en voorstellen van het onderzoek nog deze 
legislatuur te gebruiken?
2. Kan de minister een actueel overzicht geven van het aantal leerkrachten dat binnen de 
vijf jaar na de eerste indiensttreding het onderwijs verlaat? Kan de minister daarbij 
rekening houden met de volgende specificaties:
a) een uitdrukking van de cijfers in absolute aantallen en percentages;
b) een evolutie van de cijfers over de laatste vijf schooljaren;
c) een onderscheid per onderwijsniveau;
d) een onderscheid per provincie;
e) een onderscheid per regio, met speciale aandacht voor de steden Gent, Antwerpen 
en Brussel;
f) een overzicht van de redenen waarom beginnende leerkrachten stoppen.
3. In zijn vorige antwoord gaf de minister aan dat hij al verschillende maatregelen nam 
om de jobzekerheid te verhogen. Denk maar aan de versnelde vaste benoeming.
a) Welk effect hebben die maatregelen?
b) Zullen de maatregelen worden geëvalueerd in het onderzoek onder leiding van 
professor De Witte?
c) Plant de minister nog bijkomende maatregelen?
4. De minister haalt aan dat er ook een belangrijke rol is weggelegd voor de media. Hij 
stelt voor dat er programma’s zouden worden gemaakt over het lerarenberoep, zoals 
‘Meneer Vanneste’.
a) Heeft de minister plannen om daar zelf mee het initiatief toe te nemen samen met 
de VRT, die als openbare omroep dergelijke maatschappelijk relevante 
programma’s mee mogelijk zou kunnen maken, of met andere mediagroepen?
b) Zo ja, hoe ver staan de plannen? Graag een plan van aanpak met timing en budget.
c) Zo niet, is de minister van plan daar nog initiatief in te nemen?
5. Zijn er initiatieven vanuit de leerkrachten zelf waarmee de minister aan de slag wil?
a) Heeft de minister contact gehad met de onderwijsvakbonden?
i. Zo ja, wat is daaruit gekomen? Zijn er concrete voorstellen? Zal de minister 
die voorstellen implementeren?
ii. Zo niet, plant de minister dat nog te doen?
6. De minister was in zijn vorig antwoord enthousiast over de 
onderwijsambassadeur. Tijdens de parlementaire werkzaamheden rond dat onderwerp 
werd algemeen aangehaald en bevestigd dat de beste ambassadeurs voor het 
onderwijs de leerkrachten zelf zijn. 
a) Hoe wil de minister dat extra stimuleren en faciliteren?
b) Plant de minister campagnes die vanuit de leerkrachten zelf komen en gericht zijn 
op potentiële leerkrachten? Graag een plan van aanpak, met timing en budget in 
Excel.
7. Sinds collectieve arbeidsovereenkomst (cao) XII worden extra budgetten voor de 
aanvangsbegeleiding voor startende leerkrachten verdeeld; dat is ook duidelijk te 
merken in de cijfers.
a) Kan de minister van de voorbije 5 schooljaren in Excel aangeven, gesorteerd per 
jaar en per onderwijsniveau, in hoeveel effectieve lestijden voorzien werd?
b) Kan de minister van de voorbije 5 schooljaren in Excel aangeven, gesorteerd per 
jaar en per onderwijsniveau, welke loonkost er per jaar was?
c) Hoe apprecieert de minister die investering?
8. Heeft de minister zicht op de doelgroep en de effectiviteit van de aanvangsbegeleiding?
a) Heeft de minister zicht op het aantal leerkrachten dat via die middelen schoolintern 
begeleiding krijgt? Graag een overzicht in Excel voor de voorbije 5 jaar.
b) Heeft de minister zicht op het aantal leerkrachten dat via die middelen schoolextern 
of via nascholing en dergelijke begeleiding krijgt? Graag een overzicht in Excel voor 
de voorbije 5 jaar.
c) Kan de minister voor de voorbije 5 schooljaren in Excel aangeven, gesorteerd per 
jaar en per onderwijsniveau, hoeveel personeelsleden aanvangsbegeleiding 
kregen?
9. De minister liet in het antwoord op de vorige vraag verstaan dat aanvangsbegeleiding 
een recht en een plicht is sinds 2019, maar dat hij de efficiëntie ervan nog niet kon 
staven met Vlaamse cijfers.
Zal de efficiëntie van aanvangsbegeleiding onderzocht worden in het onderzoek onder 
leiding van professor De Witte?
Zo niet, zal de minister andere initiatieven nemen of acht de minister dat niet nodig?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 332 van 1 maart 2024
van BRECHT WARNEZ
1. Het onderzoek van prof. De Witte e.a. beoogt een analyse van de instroom en 
uitstroom in het lerarenberoep, zowel bij afgestudeerden van de lerarenopleidingen, 
als bij startende leerkrachten, en zij-instromers. 
De verschillende onderzoeksvragen zijn te vinden op de website onderwijsonderzoek 
van de Vlaamse overheid.
Het onderzoek loopt tot  eind juni 2024. Ik verwacht eerstdaags het eerste deelrapport. 
Het zal in elk geval zicht bieden op de doorstroom en retentie van afgestudeerden van 
de lerarenopleiding en vergelijkt de sector ‘onderwijs’ met andere sectoren op vlak van 
uitstroom uit het beroep.  
2. Het onderzoeksrapport is niet opgeleverd en dus zijn deze gegevens nog niet 
beschikbaar.
3. We hebben de voorbije schooljaren aan scholen en schoolbesturen verschillende 
maatregelen aangereikt die ze kunnen hanteren om het lerarentekort te counteren.
Heel wat maatregelen lopen nog tot en met het schooljaar 2024-2025, zodat een 
definitieve evaluatie pas daarna beschikbaar zal zijn. Daarbij wil ik er ook op wijzen 
dat een deel van die maatregelen ook pas sinds dit schooljaar van kracht zijn en het 
dus wel heel kort dag is om daar vandaag al de impact van na te gaan. 
Vanaf 1 april 2024 zullen scholen nog de mogelijkheid krijgen om vacatures in te vullen 
via flexijobs. Daarbuiten plan ik geen bijkomende maatregelen meer.
In het onderzoek van De Witte zullen profielbeschrijvingen geboden worden van 
afgestudeerden van de lerarenopleidingen en hun retentie in het onderwijs. Dit gebeurt 
op basis van de beschikbare administratieve data. Het zal evenwel niet mogelijk zijn 
om met dit onderzoek causale verbanden te leggen tussen de vaststellingen en 
beleidsmaatregelen. 
4. Ik ben in overleg gegaan met de VRT en na de paasvakantie zal er in het programma 
Thuis een verhaallijn opgenomen worden over een zijinstromer. Later in het verhaal 
gaat het personage een lerarenopleiding volgen via het Leraar-in-opleiding (LIO) 
traject. 
Hier is geen budget aan verbonden.
5. Bij schoolbezoeken capteer ik regelmatig interessante lokale initiatieven en als die 
inspiratie kunnen bieden om daar generieke maatregelen rond te ontwikkelen, geef ik 
daar de nodige opdrachten toe aan mijn administratie. Zowel bij de conceptnota 
Herwaardering van de leraar (VR 2021 1012 MED.0446/1) als bij het decreet tot 
uitvoering van dringende maatregelen om het lerarenambt in het basis- en secundair 
onderwijs te herwaarderen (gestemd op 8 juli 2022) en het voorstel van decreet tot 
uitvoering van maatregelen over het lerarenambt ben ik daarmee aan de slag gegaan.
Daarnaast wil ik hier ook verwijzen naar de proeftuinen in het basis- en secundair 
onderwijs in het kader van de herwaardering van het lerarenambt.
Vorig jaar gaven we via een decreet en besluit van de Vlaamse Regering al groen licht 
aan een aantal schoolbesturen in het basis- en onderwijs om via zgn. proeftuinen 
maatregelen uit te proberen in het kader van het lerarentekort. 
Bij alle voorliggende maatregelen heb ik conform het syndicaal statuut overlegd met 
de onderwijsvakbonden. In het (bijna) wekelijks overleg hoor ik hen en ook de 
onderwijsverstrekkers waarbij ze alle kansen krijgen om hun suggesties mee te geven. 
6. De campagne ‘Lesgeven is alles geven’ krijgt vorm in overleg met het onderwijsveld, 
en in samenspraak met de onderwijsambassadeur. De campagne zet de aantrekkelijke 
aspecten van het lerarenberoep in de verf, maar schetst tegelijk ook een realistisch 
beeld. De tweede editie van de Openscholendag op 16 mei biedt geïnteresseerde 
potentiële leraren in het bijzonder de kans om te proeven van het lerarenberoep. We 
hopen dat we dit jaar op een nog grotere interesse kunnen rekenen dan vorig jaar 
toen ongeveer 550 scholen en 700 deelnemers zich hebben aangemeld. Scholen 
kunnen inschrijven tot 18 maart. Ze krijgen de kans om hun deuren open te gooien 
tijdens een schooldag en zo te tonen hoe het er in het onderwijs echt aan toe gaat. 
Leraren krijgen de kans om aan geïnteresseerden te vertellen over de ‘schoonheid’ van 
hun beroep. We hopen dit jaar ook specifiek de interesse op te wekken van 
laatstejaarsleerlingen en kandidaat gastleraren. Dit beleidsinitiatief breidt de 
mogelijkheden om in het onderwijs aan de slag te gaan immers gevoelig uit. 
Via Klasse worden, zoals de Vlaamse volksvertegenwoordiger wellicht weet, regelmatig 
goede praktijken onder de aandacht gebracht. 
7. Zie het antwoord op de schriftelijke vraag nr. 210 van mevrouw Elisabeth Meuleman 
van 21 december 2023.
8. Zie het antwoord op de schriftelijke vraag nr. 210 van mevrouw Elisabeth Meuleman 
van 21 december 2023.
9. Het onderzoek van prof. De Witte brengt de profielkenmerken in kaart van de 
leerkrachten die in- en uitstromen op basis van administratieve data. Vermits het 
onderzoek vooral op administratieve data steunt is niet mogelijk om uitspraken te doen 
over de efficiëntie van aanvangsbegeleiding. Dit vergt een ander onderzoeksopzet.
Ik vind het belangrijk dat scholen en andere onderwijsinstellingen kwaliteitsvolle 
aanvangsbegeleiding voor hun starters organiseren. Daartoe werden er materialen 
ontwikkeld die scholen kunnen inspireren om hun eigen beleid rond 
aanvangsbegeleiding te versterken. Het gaat om de volgende materialen: een 
inspirerend kader en leidraden voor starters, aanvangsbegeleiders, leraren en 
schoolleiders. Deze materialen zetten scholen aan tot reflectie, het afbakenen van 
rollen en het maken van doordachte keuzes ongeacht of aanvangsbegeleiding op 
school of bovenschools niveau worden georganiseerd. De materialen werden gedeeld 
op KlasCement: Bouwstenen voor aanvangsbegeleiding in Vlaamse scholen - 
KlasCement. Daar zijn bovendien nog meer leermiddelen rond aanvangsbegeleiding 
terug te vinden. 
Een andere manier om kwaliteitsvolle en efficiënte aanvangsbegeleiding te realiseren 
is via een betere samenwerking tussen scholen en lerarenopleidingen. In de 
engagementsverklaring over de lerarenopleiding die ik eind vorig jaar met de VLHORA 
en VLIR heb afgesloten, vormt aanvangsbegeleiding van startende leraren een 
beleidsprioriteit. We hebben in die engagementsverklaring opgenomen dat de 
lerarenopleidingen een rol kunnen opnemen in de aanvangsbegeleiding van startende 
leraren. Daarnaast werken lerarenopleidingen in overleg met de scholen een 
opleidingsaanbod voor stagementoren en aanvangsbegeleiders uit en dit tegen het 
academiejaar 2025-2026. 
