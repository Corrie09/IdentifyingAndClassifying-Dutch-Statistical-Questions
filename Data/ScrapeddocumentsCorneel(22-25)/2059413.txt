title: Pompgemaal Watermolen Verrebroek - Analyses provincie Oost-Vlaanderen (2)
thema: Natuur en Milieu
pdf link: https://docs.vlaamsparlement.be/pfile?id=2059413
thema link: https://www.vlaamsparlement.be/parlementaire-documenten/schriftelijke-vragen/1813550
SCHRIFTELIJKE VRAAG
nr. 450
van KOEN DANIËLS
datum: 15 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Pompgemaal Watermolen Verrebroek  -  Analyses provincie Oost-Vlaanderen (2)
Het pompgemaal Watermolen in het noorden van het Waasland heeft een zeer belangrijke 
functie in het beschermen van dat gebied voor overstromingen. Om die reden heb ik al 
verscheidene vragen gesteld over de operationele werking en de capaciteit van het 
betreffende pompgemaal.
In het antwoord op mijn schriftelijke vraag nr. 130 van 16 november 2023 over het 
pompgemaal Watermolen in Verrebroek stelde de minister dat de provincie Oost-
Vlaanderen het dossier over het inrichtingsproject wilde afronden in het voorjaar van 2024 
om daarna in gesprek te gaan met alle actoren. De aanbesteding zou gepland zijn in 2025 
onder voorbehoud van het tijdig bekomen van de vergunning.
Daarnaast gaf de minister aan dat de elektrische studie voor de aansluiting van een externe 
generator voor het pompstation afgerond was. De voorbereidende werken zouden starten 
begin december 2023 om vervolgens de hoofdwerken te kunnen starten eind maart 2024.
1. Werd het dossier door de provincie reeds afgerond? Hoe zal het verdere verloop eruit 
zien?
2. Zijn de voorbereidende werken gestart in december 2023? Wat is de stand van zaken 
hierrond? Zal er effectief aan het einde van de maand gestart kunnen worden met de 
hoofdwerken?
3. Wat is de vooropgestelde timing voor het aansluiten van een externe generator voor 
het pompstation?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 450 van 15 maart 2024
van KOEN DANIËLS
1. Zoals gesteld in mijn antwoord op uw schriftelijke vraag nr. 130 van 16 november 2023 
is de provincie Oost-Vlaanderen, als verantwoordelijk waterlopenbeheerder, de trekker 
van deze actie. De provincie vindt het aangewezen om het dossier eerst nog verder te 
bespreken met de stakeholders. Daarom werd de timing aangepast als volgt:
•Definitief ontwerp: juni 2024;
•Omgevingsvergunningsdossier is in opmaak; 
•Grondverwervingsdossier;
•Grenzenonderzoek loopt nog;
•Opmaak schattingsverslag werd aangevraagd;
•Archeologisch onderzoek:  archeologienota is opgemaakt. Er is geen verder 
onderzoek nodig.
De aanbesteding staat bij de provincie nog steeds gepland voor 2025, onder 
voorbehoud van de omgevingsvergunning en de grondinnemingen.
2-3.De voorbereidende werken voor de aansluiting van een externe generator voor het 
pompstation zijn afgerond. De hoofdwerken zijn ingepland tussen eind april en juni 
2024.
Zodra de werken zijn uitgevoerd, kan er in noodgevallen een externe generator 
aangesloten worden.
