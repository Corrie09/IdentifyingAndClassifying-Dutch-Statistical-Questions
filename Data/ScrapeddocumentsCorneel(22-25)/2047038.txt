title: Bevaarbare waterlopen arrondissement Dendermonde - Waterbeheersing
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2047038
thema link: https://www.vlaamsparlement.be/parlementaire-documenten/schriftelijke-vragen/1800765
SCHRIFTELIJKE VRAAG
nr. 628
van STIJN DE ROO
datum: 5 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Bevaarbare waterlopen arrondissement Dendermonde  -  Waterbeheersing
De laatste jaren hebben we, ten gevolge van de klimaatwijzigingen, regelmatiger te 
kampen met extreme weersomstandigheden zoals enerzijds uitzonderlijke droogte en 
anderzijds overvloedige regen met wateroverlast tot gevolg.
De aanhoudende regen in de eerste helft van november 2023 leidde tot waterellende in 
heel Vlaanderen. De Westhoek had te kampen met extreme wateroverlast. En tal van 
andere Vlaamse gemeenten hadden af te rekenen met ondergelopen straten, huizen en 
kelders.
Daarom blijft een goede waterafvoer noodzakelijk. Dat kan door baggeren en slibruimen 
van de waterlopen en door waterbeheersing. Ook de dijken dienen goed onderhouden te 
worden. 
In mijn schriftelijke vraag nr. 113 van 26 oktober 2020 informeerde ik naar de werken die 
in 2018, 2019 en 2020 werden uitgevoerd op het vlak van waterbeheersing en welke 
initiatieven werden genomen op het vlak van waterberging in het arrondissement 
Dendermonde. 
Ik stel deze vraag in opvolging van mijn schriftelijke vraag nr. 113 van 26 oktober 2020.
1. Welke werken zijn in 2021, 2022 en 2023 op het vlak van waterbeheersing in de ruime 
zin (dijkwerken, slibruimen, onderhoudswerken enzovoort) uitgevoerd aan de 
bevaarbare waterlopen in het arrondissement Dendermonde? Graag de omschrijving 
en de kostprijs per bekken.
2. Welke initiatieven werden genomen in 2021, 2022 en 2023 op het vlak van 
waterberging?
3. Welke werken zullen nog aanbesteed en/of uitgevoerd worden in 2024? Graag de 
omschrijving en de kostprijs per bekken.
4. Welke werken zijn al gepland voor de volgende jaren? Graag met omschrijving.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 628 van 5 februari 2024 
van STIJN DE ROO
1. In 2021, 2022 en 2023 werden in het arrondissement Dendermonde, op het vlak van
waterbeheersing in de ruime zin, de hierna genoemde werken vastgelegd en/of 
uitgevoerd.
Zeescheldebekken:
- Inrichting GOG Vlassenbroek: € 13.696.575,10
- Inrichting GOG Wal-Zwijn: € 8.066.342,29
- Dijkwerken Wetteren: € 10.266.417,79
- Dijkwerken Wichelen: € 2.416.303,83
- Inrichting GGG Ham: € 2.528.916,31
- Inrichting GOG Bastenakkers: € 2.784.987,00
- Oeverstabilisatie Dendermonde: € 102.856,70
- Inrichting ontpoldering Groot Broek: € 19.659.677,85
Durmebekken:
- Inrichting ontpoldering Groot Broek: € 19.659.677,85
- Inrichting GGG De Bunt: € 6.352.866,09
2. Zie ook hoger onder deelvraag 1.
- Met de aanleg van de gecontroleerde overstromingsgebieden Vlassenbroek, 
Wal-Zwijn en Bastenakkers en het gereduceerd getijdengebied Ham, wordt 
bijkomende waterbergingscapaciteit gecreëerd voor de Zeeschelde in het 
kader van de uitvoering van het geactualiseerde Sigmaplan.
- Met de aanleg van het gereduceerd getijdengebied De Bunt, en het 
ontpolderingsgebied Groot Broek wordt bijkomende waterbergingsruimte 
gecreëerd voor de Durme in het kader van de uitvoering van het 
geactualiseerde Sigmaplan.
- Daarnaast werd in het arrondissement Dendermonde in het voorbije 
decennium reeds bijkomende waterbergingscapaciteit voor het 
Zeescheldebekken gecreëerd door de (reeds gerealiseerde) aanleg van de 
volgende deelprojecten uit het geactualiseerde Sigmaplan: het gereduceerd 
getijdengebied Bergenmeersen, het gecontroleerd overstromingsgebied 
Paardeweide, het ontpolderingsgebied Groot Schoor Hamme, het 
ontpolderingsgebied Wijmeers 2 en het gecontroleerd overstromingsgebied 
Wijmeers 1.
3. Naast de hoger onder deelvraag 1 reeds vermelde werken in het kader van het 
Sigmaplan, zullen in 2024 in het arrondissement Dendermonde nog de volgende 
Sigmaprojecten worden aanbesteed:
- Dijkwerken t.h.v. Hogelandweg Wichelen: voorlopige raming ca. 3 mio €
4. De volgende werken worden in het kader van het geactualiseerde Sigmaplan nog 
gepland in het arrondissement Dendermonde:
- Verdere inrichting van het GOG Vlassenbroek te Baasrode
- Aanleg van het ontpolderingsgebied Uiterdijk te Baasrode
- Verdere inrichting van het GOG Wal-Zwijn te Hamme
- Verdere inrichting van het GGG De Bunt te Hamme
- Verdere inrichting van het ontpolderingsgebied Groot Broek te Waasmunster
- Renovatie Potpolder IV te Waasmunster
- Dijkverhogings- en verstevigingswerken op LO en RO van de Beneden-Durme
- Dijkwerken in de Boven-Zeeschelde te Wetteren
- Aanleg van de ontpolderingsgebieden Sombeekse Meersen en Polder van
- Waasmunster
- Inrichtingswerken Hof ten Rijen te Waasmunster
