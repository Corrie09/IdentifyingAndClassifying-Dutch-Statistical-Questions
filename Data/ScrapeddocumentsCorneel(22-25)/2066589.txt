title: Plan Weerbare Westhoek - Uitvoering
thema: Openbare werken
pdf link: https://docs.vlaamsparlement.be/pfile?id=2066589
thema link: https://www.vlaamsparlement.be/parlementaire-documenten/schriftelijke-vragen/1829820
SCHRIFTELIJKE VRAAG
nr. 3
van BERT MAERTENS
datum: 5 juli 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Plan Weerbare Westhoek  -  Uitvoering
Na de hevige regenval in november 2023 werd het plan Weerbare Westhoek opgemaakt, 
waaruit een zeventigtal acties kwamen. Heel wat prioritaire acties werden voorgelegd, met 
uitvoering in 2024-2025.
Verwijzend naar het advies van de Taskforce Weerbare Westhoek, graag een update van 
de verschillende opgelijste acties uit dat advies. Per actie graag:
1. een algemene stand van zaken (in onderzoek, in uitvoering, uitgevoerd …);
2. de vooropgestelde timing;
3. de locatie van de ingreep;
4. de eventuele uitvoerder;
5. het gereserveerde budget.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 3 van 5 juli 2024 
van BERT MAERTENS
Het actieplan Weerbare Westhoek dat deel uitmaakt van het advies van de Taskforce 
Weerbare Westhoek omvat meer dan zeventig kortetermijnacties. Bedoeling is dat al deze 
acties in de periode 2024-2025 opgestart worden.
De initiatiefnemers/trekkers voor de acties zijn De Vlaamse Waterweg, De Vlaamse 
Milieumaatschappij, de Vlaamse Landmaatschappij, de departementen Omgeving en 
Mobiliteit en Openbare Werken, de provincie West-Vlaanderen, de Zuidijzerpolder en 
lokale besturen.
De Taskforce Weerbare Westhoek blijft actief en waakt over de voortgang van het 
actieprogramma. Op 8 juli werd tijdens de meeste recente vergadering van de Taskforce 
een stand van zaken opgemaakt. 
In de bijlage vindt u de tabel met de status en raming van de verschillende acties met 
vermelding van de initiatiefnemer/trekker en het geraamde budget voor elke actie. De 
uitvoering van nagenoeg alle acties zit op schema.
Wat de financiering betreft, verwijs ik naar de recente beslissing Vlaamse Regering van 
21 juni 2024 ‘Steuntoekenning aan het project ‘Weerbare Westhoek in Werkelijkheid’ 
binnen de EFRO-oproep ‘Bevorderen van klimaatadaptatie Weerbare Westhoek’ met 
betrekking tot de toewijzing van de EFRO en FIO middelen ter ondersteuning van de 
uitvoering van de acties uit het advies Weerbare Westhoek. Deze beslissing is meteen 
het sluitstuk van een globaal investeringsbudget van 80 mio euro voor de uitvoering van 
het kortetermijnactieplan.
Ik vermeld hieronder enkele belangrijke acties waarvan de uitvoering zich eerlang 
aandient.
Na het bouwverlof starten in opdracht van De Vlaamse Waterweg nv (DVW) 
onderhoudsbaggerwerken en slibruimingswerken in het IJzerbekken. Op de IJzer zelf en 
het Kanaal Nieuwpoort-Duinkerke worden drempels afgevlakt. Het Lo-kanaal dat de IJzer 
in Fintele met het kanaal Nieuwpoort-Duinkerke in Veurne verbindt, wordt opnieuw op 
diepte gebracht. De werken zullen tot het voorjaar 2025 duren. 
De eerste baggerwerken en slibruimingen zullen op verschillende plaatsen starten. Op de 
IJzer tussen Roesbrugge en Nieuwpoort worden de lokale ondieptes weggewerkt via de 
techniek van slibslepen. Daarna start het onderzoek naar de eventuele aanwezigheid van 
explosieven of vervuiling. In 2025 wordt de IJzer overal opnieuw naar minimum 2,20 
meter diepte gebracht. 
Het Lo-kanaal wordt opnieuw op diepte gebracht. De vaargeul van 6 meter breed zal na 
het baggeren over zijn gehele lengte opnieuw minimum 2,20 meter diep zijn. 
De Vlaamse Milieumaatschappij plant na het bouwverlof de start van de werken voor de 
herinrichting van de Grote Beverdijkvaart en de Koolhofvaart en de uitvoering van 
slibruiming in de Stenensluisvaart en de Houtensluisvaart.
Ook twee vrijwillige verwervingen in de valleien van de Heidebeek en de Handzamevaart 
worden gerealiseerd.
VLM focust op de acties in het kader van een sponslandschap langs de valleiflanken van 
de Ijzer.
Ook op het vlak van onderzoek en modellering zijn verschillende acties in uitvoering. 
BIJLAGE
Overzicht acties
