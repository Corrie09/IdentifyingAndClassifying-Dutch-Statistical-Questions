title: Dienstencheques - Gebruik door moeders met zelfstandig statuut
thema: Werk
pdf link: https://docs.vlaamsparlement.be/pfile?id=2078578
thema link: https://www.vlaamsparlement.be/parlementaire-documenten/schriftelijke-vragen/1832352
SCHRIFTELIJKE VRAAG
nr. 6
van TOM ONGENA
datum: 7 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Dienstencheques  -  Gebruik door moeders met zelfstandig statuut
In 2006 werd de regeling van de moederschapshulp in het leven geroepen door de FOD 
Sociale Zekerheid en FOD Economie en Middenstand. Die regeling bepaalt dat vrouwen die 
een zelfstandig statuut hebben en hoogzwanger of net bevallen zijn, het recht op 105 gratis 
dienstencheques hebben via hun sociaal verzekeringsfonds indien ze van plan zijn om na 
hun moederschapsverlof hun zelfstandige activiteit verder te zetten.
Deze maatregel is tot op vandaag een federale bevoegdheid, maar voor de uitvoering wordt 
het Vlaams dienstenchequesysteem gebruikt door de federale overheid om een sociaal 
voordeel toe te kennen aan zelfstandige moeders.
Helaas horen we van zelfstandige moeders dat ze ofwel afzien van hun recht op 
dienstencheques, ofwel ontgoocheld moeten vaststellen dat ze weliswaar hun 
dienstencheques hebben maar maandenlang moeten wachten op een huishoudhulp. 
Wanneer ze immers al niet beschikten over een betrouwbare huishoudhulp, kan de 
zoektocht maandenlang duren of vaak vruchteloos zijn. Uiteraard kunnen die mensen voor 
hulp terecht in de gezinszorg en aanvullende thuiszorg, maar daar kunnen ze niet betalen 
met dienstencheques. Het sociaal voordeel dat hen wordt toegekend, onder meer ter 
compensatie van het veel langere bevallingsverlof waar werknemers recht op hebben, blijft 
dan toch zonder voorwerp. Dat kan niet de bedoeling zijn.
1. Graag kreeg ik voor 2023 en voor de eerste negen maanden van 2024 een overzicht 
van:
a) het aantal zelfstandige moeders die zelf of via hun sociaal verzekeringsfonds een 
aanvraag indienden voor gratis dienstencheques naar aanleiding van een 
zwangerschap;
b) het aantal aangekochte dienstencheques moederschapshulp;
c) het aantal terugbetaalde dienstencheques moederschapshulp;
d) het aantal en aandeel ongebruikte dienstencheques dat in 2023 verviel;
e) het aantal ongebruikte dienstencheques dat in 2024 al vervallen is.
2. Beschikt de minister over aanwijzingen dat er veel dienstencheques niet opgevraagd 
worden of ongebruikt blijven omdat de betrokken zelfstandige moeders te lang moeten 
wachten vooraleer ze een huishoudhulp vinden?
3. Overweegt de minister oplossingen te zoeken zodat zelfstandige moeders de hun 
toegekende dienstencheques tijdig zouden kunnen opnemen?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD 
op vraag nr. 6 van 7 oktober 2024
van TOM ONGENA
1. a) Zelfstandige moeders dienen geen aanvraag in om gratis dienstencheques te 
kunnen bekomen in het kader van moederschapshulp. Dit is namelijk een recht dat 
automatisch al wordt toegekend.
b) In 2023 werden er 408.648 moederschapshulp dienstencheques aangekocht. In 
2024 werden er tot nu toe 294.029 moederschapshulp dienstencheques 
aangekocht.
c) In 2023 werden er 353.945 moederschapshulp dienstencheques terugbetaald. In 
2024 werden er tot nu toe 287.584 moederschapshulp dienstencheques 
terugbetaald. 
d) In 2023 zijn 51.926 moederschapshulp dienstencheques vervallen
e) Op deze cijfers heb ik momenteel nog geen zicht.
2. Er zijn verschillende oorzaken waarom zelfstandige moeders hun dienstencheques 
laten vervallen. Gezien het recht automatisch wordt toegekend, is het mogelijk dat 
rechthebbenden geen huishoudhulp wensen en alsnog beslissen om het recht niet te 
gebruiken. Het kan evenwel ook gebeuren dat er niet onmiddellijk een huishoudhulp 
beschikbaar is. Het is echter altijd mogelijk om de nog geldige cheques op een later 
tijdstip om te ruilen tegen dienstencheques met een nieuwe geldigheidsdatum zodat 
deze alsnog kunnen gebruikt worden.
3. Er zijn in veel bedrijven wachtlijsten omdat er niet onmiddellijk een huishoudhulp 
beschikbaar is. Dat is een algemeen probleem, niet alleen voor zelfstandige moeders 
maar ook bijvoorbeeld voor andere jonge gezinnen of ouderen die de hulp eveneens 
goed kunnen gebruiken. De vraag naar huishoudhulp is momenteel groter dan het 
aanbod.
Aangezien doelgroepen met een zorgnood ook nog terecht kunnen bij de gezinszorg 
en aanvullende thuiszorg voor de nodige ondersteuning, lijkt het niet nodig om 
bijkomende initiatieven dienaangaande te nemen. Diensten voor gezinszorg voorzien 
immers ook kraamhulp, niet alleen voor de verzorging voor het kind en/of de moeder 
maar ook voor hulp in het huishouden.
Om te voldoen aan de grote vraag naar huishoudhulp, organiseert VDAB 
schoonmaakopleidingen in de daarvoor ingerichte competentiecentra. In samenspraak 
met lokale besturen organiseert VDAB ook mobiele schoonmaakopleidingen. Deze 
mobiele opleidingen gaan door op locaties waar er geen competentiecentrum in de 
buurt aanwezig is. Om burgers kennis te laten maken met de schoonmaaksector 
organiseert VDAB ook workshops.
Tijdens deze schoonmaakopleidingen zorgt VDAB ook voor taalondersteuning 
aangezien zij heel vaak met anderstaligen werken. Dit alles in functie van een 
duurzame tewerkstelling. 
