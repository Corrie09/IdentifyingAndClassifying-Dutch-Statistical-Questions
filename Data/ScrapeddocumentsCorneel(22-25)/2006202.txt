title: Fraude met Poolse werkvisa - Onderzoek
thema: Werk
pdf link: https://docs.vlaamsparlement.be/pfile?id=2006202
thema link: https://www.vlaamsparlement.be/parlementaire-documenten/schriftelijke-vragen/1770458
SCHRIFTELIJKE VRAAG
nr. 18
van MAAIKE DE VREESE
datum: 12 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Fraude met Poolse werkvisa  -  Onderzoek
Via de pers vernemen we dat er in Polen momenteel een onderzoek is naar fraude met 
werkvisa. Het zou gaan om duizenden visa die tegen betaling zijn gegeven aan mensen uit 
Azië en het Midden-Oosten. Die arbeidsmigranten zouden ook in ons land terechtkomen. 
De Dienst Vreemdelingenzaken voert momenteel een onderzoek naar aanvragen via de 
Poolse route. De woordvoerder van DVZ bevestigde in de pers dat er ook al een aantal 
gevallen werden opgemerkt via Poolse visa. Door het onderzoek naar fraude met Turkse 
arbeidsvisa, zou de Poolse route momenteel sneller werken om als arbeidsmigrant in ons 
land te geraken. Als reactie op het krantenartikel gaf het kabinet van de minister aan dat 
de Vlaamse administratie niet bekend is met het Poolse spoor.
1. Hoe verloopt het maandelijkse overleg tussen operationele diensten en topambtenaren 
over arbeidsvisa? Is dat op het overleg al ter sprake gekomen? Wat waren de 
conclusies van het overleg?
2. Wanneer is de minister hiervoor in overleg gegaan met zijn federale collega-minister? 
Wat waren de conclusies van het overleg? Welke stappen worden er gezet om misbruik 
via de Poolse route te vermijden?
3. Kan de minister toelichting geven over de laatste stand van zaken omtrent de 
vermeende fraude via Poolse visa? Over hoeveel dossiers zou het gaan? Welk gevolg 
werd er gegeven aan de dossiers? Hoeveel dossiers zijn er momenteel in behandeling? 
Hoeveel visa zijn er inmiddels ingetrokken?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 018 van 12 oktober 2023
van MAAIKE DE VREESE
1-2.Op het overleg op administratief niveau tussen Dienst Vreemdelingenzaken en de 
Dienst Economische migratie van oktober werd de Poolse visafraude besproken. Dienst 
Vreemdelingenzaken heeft toegelicht dat een aantal verblijfsdossiers (500 à 750) door 
de gerechtelijke politie onderzocht worden. Hierin zou gebruik gemaakt zijn van een 
Pools visum lang verblijf om toegang tot de Schengenzone (kort verblijf) te bekomen 
waarna mogelijks de contacten werden gelegd met Belgische werkgevers. De Vlaamse 
administratie zal haar medewerking verlenen indien het om dossiers economische 
migratie gaat. DVZ gaat inzage verlenen aan de dossiers in onderzoek bij de 
gerechtelijke politie en probeert de modus operandi samen met de politie verder in 
kaart te brengen.  
3. Zoals hoger aangegeven werd het onderzoek opgestart door de gerechtelijke politie. 
De federale overheidsdienst tracht hierin samen met de politie de modus operandi in 
kaart te brengen. De Vlaamse administratie zal haar medewerking verlenen indien het 
om dossiers economische migratie gaat.
