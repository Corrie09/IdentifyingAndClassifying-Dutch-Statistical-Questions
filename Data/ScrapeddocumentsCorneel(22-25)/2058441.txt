title: Zeesluis Wintam - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2058441
thema link: https://www.vlaamsparlement.be/parlementaire-documenten/schriftelijke-vragen/1813370
SCHRIFTELIJKE VRAAG
nr. 771
van FREYA PERDAENS
datum: 15 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Zeesluis Wintam  -  Stand van zaken
De Zeesluis van Wintam wordt bediend door De Vlaamse Waterweg nv. Sinds 15 december 
2023 zijn de medewerkers van die sluis overgeplaatst naar Zemst. De sluisdeuren in 
Wintam kunnen vanop afstand bediend worden. De medewerkers van de sluis waren 
daarover niet tevreden, aangezien de meesten onder hen in de buurt van de sluis woonden. 
Ze vonden ook de communicatie over de verhuis bedroevend. Bovendien maken ze zich 
ook zorgen over de vraag wie zout zal strooien op de sluisbruggen bij ijzel.
Daarnaast zouden ook het onthaalcentrum vlakbij de Zeesluis en het gebouw aan het Sas 
worden afgebroken.
1. Op welke manier liep de communicatie met de medewerkers van de zeesluis?
2. Wie zal bij ijzel zout strooien op de sluisbruggen om de situatie voor fietspendelaars 
veilig te houden?
3. Kan de bediening van de sluisdeuren op afstand voor problemen zorgen op een 
waterloop met getijdenwerking?
4. Zullen het onthaalcentrum en het gebouw aan het Sas afgebroken worden? Zo ja, 
waarom en op welke termijn?
5. In november 2023 vonden er werken plaats omdat een sluisdeur gezakt is ten opzichte 
van de weg wat gevaar voor fietsers met zich meebracht. 
Is er een gevaar dat één van die deuren blijft zakken?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 771 van 15 maart 2024 
van FREYA PERDAENS
1. De sluis Wintam wordt momenteel nog steeds lokaal bediend door 
scheepvaartbegeleiders. De overschakeling van de sluisbediening van Wintam naar 
centrale Zemst is technisch wel in voorbereiding. De betrokken medewerkers worden 
steeds geïnformeerd over de stand van zaken.  
2. De gladheidsbestrijding zal uitgevoerd worden door de daartoe aangestelde aannemer.
3. Het ontwerp van de afstandsbediening gebeurt op basis van een risicoanalyse, waarbij 
alle elementen van scheepvaartmanagement en waterstanden in rekening worden 
gebracht. De ontwikkelde systemen zijn ontworpen om de bediening van de Zeesluis 
van Wintam, met getijde aan de afwaartse zijde, op een veilige manier te laten 
gebeuren. 
 
4. Het onthaalcentrum in Wintam was niet langer organisatienoodzakelijk, was bovendien 
in een minder goede toestand en zelfs onderhevig aan vandalisme. Het onthaalcentrum 
is inmiddels afgebroken. Na realisatie van de afstandsbediening via sluis Zemst zal ook 
het bedieningsgebouw zelf allicht worden afgebroken.
5. De bewuste sluisdeur werd inmiddels hersteld en uit nazicht van de overige sluisdeuren 
blijkt dat er geen gevaar is voor nieuwe verzakkingen.
