title: Taxivergunningen - Vlaams Brabant
thema: Mobiliteit en Verkeer
pdf link: https://docs.vlaamsparlement.be/pfile?id=2052150
thema link: https://www.vlaamsparlement.be/parlementaire-documenten/schriftelijke-vragen/1806551
SCHRIFTELIJKE VRAAG
nr. 706
van JEROEN TIEBOUT
datum: 27 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Taxivergunningen  -  Vlaams Brabant
Het decreet over het Individueel Bezoldigd Personenvervoer regelt het personenvervoer 
tegen betaling in Vlaanderen. Het decreet voorziet in een aantal regels en vereisten voor 
het verkrijgen van een vergunning voor taxidiensten.
Taxivergunningen vereisen zeer veel opvolging. De taxibedrijven veranderen bijvoorbeeld 
regelmatig van uitbater en melden dat vaak niet. 
Een groot probleem vormen ook de taxibedrijven die zich inschrijven via postbusadressen 
en werkzaam zijn in Brussel. Die problematiek doet zich vooral voor in de Vlaamse Rand.
1. Is de minister zich bewust van deze problematiek?
2. Heeft de minister een overzicht van het aantal aanvragen en wijzigingen (provincie 
Vlaams-Brabant)? 
3. Plant de minister acties tegen taxibedrijven die misbruik maken van postbusadressen 
of niet voldoen aan de regelgeving?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 706 van 27 februari 2024
van JEROEN TIEBOUT
1. Het Departement Mobiliteit en Openbare Werken krijgt regelmatig meldingen van 
gemeentemedewerkers in de Vlaamse Rand die melden dat ze aanvragen krijgen van 
inwoners van Brussel. Het decreet betreffende het individueel bezoldigd 
personenvervoer verplicht bedrijven echter om een exploitatiezetel te hebben in 
Vlaanderen voor een Vlaamse vergunning. Vanop deze locatie moet het effectief 
mogelijk zijn om een taxibedrijf te runnen. Postbusbedrijven kunnen bijgevolg ook 
geen vergunning ontvangen en dit wordt zo meegedeeld aan de lokale overheden die 
de vergunning dienen uit te reiken. Hiernaast is een vergunning een persoonlijk en 
onoverdraagbaar document. Het is dus verboden om een vergunning zomaar door te 
geven aan een nieuwe eigenaar. 
2. Onderstaand cijfer geeft de situatie weer op 20 maart 2024. Er worden geen specifieke 
cijfers inzake wijzigingen bijgehouden door de administratie. 
Aantal in Vlaams-Brabant
Aantal aanvragen vergunningen 143 vergunningsaanvragen  lopende
3. Iedere aanvraag voor een vergunning wordt door de gemeente in kwestie onderzocht 
en beoordeeld. Vergunninghouders die geen exploitatiezetel hebben, zoals 
gedefinieerd in het decreet, kunnen hier worden gedetecteerd. Hiernaast kan de 
politie ook controles uitvoeren op de voorwaarden van een vergunning en eventuele 
fraudeurs bestraffen. 
