title: Subsidie-oproep 'KMO's in een omgeving voor de toekomst' - Resultaten
thema: Economie
Natuur en Milieu
pdf link: https://docs.vlaamsparlement.be/pfile?id=2006211
thema link: https://www.vlaamsparlement.be/parlementaire-documenten/schriftelijke-vragen/1768258
SCHRIFTELIJKE VRAAG
nr. 24
van BRECHT WARNEZ
datum: 5 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Subsidie-oproep ‘KMO's in een omgeving voor de toekomst’  -  Resultaten
De subsidie-oproep ‘KMO’s in een omgeving voor de toekomst’ heeft als doel om 
klimaatadaptieve maatregelen op de bedrijfsruimtes van kleine en middelgrote 
ondernemingen te stimuleren. 
In totaal is er 800.000 euro uitgetrokken voor de projectoproep, met een maximumbedrag 
van 150.000 euro dat kan worden uitgereikt per project.
Gelieve de gevraagde gegevens in een Excel-bestand weer te geven.
1. Hoeveel projecten dienden een subsidieaanvraag in via de oproep? Graag een 
overzicht van de aantallen per provincie en per gemeente.
2. Hoeveel projecten kregen goedkeuring voor hun subsidieaanvraag via de oproep? 
Graag een overzicht van de aantallen per provincie en per gemeente.
a) Graag een overzicht van de goedgekeurde projecten, met een korte beschrijving 
van de desbetreffende projecten in West-Vlaanderen.
b) Graag per project in West-Vlaanderen ook de vermelding van het subsidiebedrag 
waarop ze aanspraak maken.
3. Hoeveel subsidies (bedrag) werden er toegewezen in elke provincie?
4. a)   Hoeveel aanvragen werden geweigerd?
b) Wat waren de voornaamste redenen voor een weigering?
5. Hoe evalueert de minister de resultaten van de projectoproep?
a) Zal men de vooropgestelde doelen bereiken?
b) Op welke manier wordt dit gemonitord?
c) Hoe zal de minister ervoor zorgen dat de ervaringen die opgedaan worden bij de 
projecten in de subsidie-oproep uitstraling krijgen naar toekomstige projecten en 
andere kmo’s?
6. Plant de minister een herneming van de projectoproep? Zo ja, graag timing en budget.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 24 van 5 oktober 2023
van BRECHT WARNEZ
1-4.De procedure voor de toekenning van de subsidie is lopende. Dertien van de veertien 
projectvoorstellen werden volledig en ontvankelijk verklaard en zullen dus verder 
onderzocht worden door de jury.  Een dossier is door de initiatiefnemer ingetrokken, 
omdat niet alle administratieve stukken konden voorgelegd worden.
In West-Vlaanderen werden vier dossiers ingediend, met name:
- Kortrijk : 110.973,10 euro
- Waregem: 150.000 euro
- Wevelgem: 150.000 euro
- Dentergem: 150.000 euro.
Er werden nog geen subsidies toegekend.
5-6.Het is nog te vroeg in de procedure om de resultaten van de projectoproep te 
evalueren, laat staan dat ik al een uitspraak kan doen over een volgende 
projectoproep. 
De projectoproep heeft alvast meerdere doelen die omgezet zijn in concrete 
evaluatiecriteria die vervolgens beoordeeld worden door een jury. Na afloop van de 
jurering volgt een administratieve procedure met controle door de inspectie van 
financiën alvorens ik een beslissing zal nemen. Deze stappen zijn bedoeld om ervoor 
te zorgen dat de subsidies in lijn met de doelstellingen worden toegekend en 
opgevolgd.
Het eerste doel van de oproep ‘kmo’s in een omgeving voor de toekomst’ is 
bedrijvigheid en economische activiteiten verenigen met klimaatadaptieve en 
natuurgebaseerde maatregelen, het bevorderen van de biodiversiteit en het gedeeld 
en meervoudig ruimtegebruik. Deze inhoudelijke doelen zijn de doelen van de 
transitiepriorieit ‘Omgeving voor de Toekomst’. De focus ligt hierbij op de omgeving 
van kmo’s. Voor deze doelgroep is het werken aan deze thema’s een extra waar ze 
minder tijd en middelen voor kunnen vrijmaken en dus steun kunnen gebruiken. 
Een tweede doel van deze projectoproep is om te informeren en sensibiliseren over de 
resultaten en de mogelijkheden die er zijn op en rond bedrijven om te werken aan 
omgevingskwaliteit. Om hieraan tegemoet te komen, worden de projecten 
geëvalueerd op het experimenteer-, leer- en multiplicatoreffect van het project. Ook 
het departement engageert zich om de geselecteerde projecten in te zetten als 
demoprojecten waaruit we lessen kunnen trekken om andere kmo’s en betrokken 
actoren te informeren en motiveren. Het werk van deze projecten wordt daarbij in de 
kijker gezet met inbegrip van de ervaringen en getuigenissen van de betrokkenen.
De geselecteerde projecten worden inhoudelijk opgevolgd door het Departement 
Omgeving. De opvolging en monitoring zal eruit bestaan dat de plannen zoals 
ingediend als bijlage bij het projectvoorstel correct zullen worden uitgevoerd.
Ook de activiteiten m.b.t het experimenteren, leren en verhogen van het 
multiplicatoreffect zoals vermeld in het projectvoorstel worden door het departement 
opgevolgd op vlak van impact (o.a. toegankelijkheid van de ingerichte terreinen, 
samenwerking met stakeholders waar relevant,…). 
Het Departement Omgeving voorziet ook in een gemeenschappelijk lerend 
netwerkmoment bij de start van de projecten en terugkoppelingsmomenten, minstens 
halverwege, voor ieder project om feedback te verzamelen en bij te sturen waar nodig. 
Na afloop van het project wordt nagegaan hoe de lessen en resultaten kunnen worden 
opgeschaald. Het departement kan de begunstigden daarbij betrekken door hen na 
afloop van het project te vragen toelichting te geven in functie van kennisdeling.
