title: Zorgbudget - Verhoging voor Brusselaars
thema: Brussel en de Vlaamse Rand
Welzijn en Gezin
pdf link: https://docs.vlaamsparlement.be/pfile?id=2037971
thema link: https://www.vlaamsparlement.be/parlementaire-documenten/schriftelijke-vragen/1796364
SCHRIFTELIJKE VRAAG
nr. 213
van IMMANUEL DE REUSE
datum: 19 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorgbudget  -  Verhoging voor Brusselaars
Op 16 mei 2023 stelde ik in de commissie een vraag over het niet toekennen van een 
verhoging van het zorgbudget aan Brusselaars. De Vlaamse Regering nam de beslissing 
om het zorgbudget voor ouderen met een zorgnood in woonzorgcentra te verhogen. Sinds 
1 april worden de bewoners van onze woonzorgcentra automatisch in de hoogste 
zorgcategorieën 4 en 5 geplaatst. 
In Brussel doet zich echter een probleem voor. Het probleem is dat Brusselaars die zijn 
aangesloten bij de Vlaamse sociale bescherming (VSB) die extra verhoging van dat 
zorgbudget niet krijgen. Dat komt doordat de bevoegdheid rond de tegemoetkoming voor 
hulp aan bejaarden (THAB) sinds de zesde staatshervorming werd overgeheveld naar de 
Gemeenschappelijke Gemeenschapscommissie (GGC) van het Brusselse Hoofdstedelijke 
Gewest. Voor mensen die in Brussel gedomicilieerd zijn, is Vlaanderen dus niet bevoegd 
voor het toekennen van dat budget voor ouderen.
De minister gaf in haar antwoord aan dat er een overleg heeft plaatsgevonden tussen de 
twee kabinetten. Ze heeft ook meegedeeld dat ze de categorie 4 of 5 ook zou willen 
toekennen aan Brusselaars die aangesloten zijn bij de Vlaamse sociale bescherming en die 
in een woonzorgcentrum of rusthuis verblijven. Daarbij werd voorgesteld dat vanuit de 
Vlaamse sociale bescherming het positieve verschil vergoed wordt tussen de 
tegemoetkoming hulp aan bejaarden en het zorgbudget voor ouderen categorie 4 of 
categorie 5. 
Ten tweede heeft de minister meegedeeld dat in Brussel het Vlaams zorgbudget zwaar 
zorgbehoevenden, voor wie daar recht op heeft, wordt meegeteld als bron van inkomen in 
het inkomensonderzoek voor hun tegemoetkoming hulp aan bejaarden. In Vlaanderen is 
dat niet het geval. De minister heeft dan ook gevraagd om dat niet langer als inkomen aan 
te rekenen. Nu verliezen sommige Brusselaars daardoor hun tegemoetkoming voor hulp 
aan bejaarden of wordt die lager.
1. Wat is de huidige stand van zaken omtrent deze problematiek? 
2. Wat was het resultaat van het overleg? 
3. Zal Vlaanderen extra investeren om die ongelijkheid weg te werken? Zo ja, hoeveel? 
4. Zal het Vlaams zorgbudget zwaar zorgbehoevenden in de toekomst niet meer worden 
meegeteld als bron van inkomen in het inkomensonderzoek voor de tegemoetkoming 
hulp aan bejaarden? Zo niet, waarom niet? 
5. Indien er momenteel nog geen verandering is in de huidige situatie, hoe komt dat en 
welke initiatieven neemt de minister nog om die ongelijkheid weg te werken? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 213 van 19 januari 2024
van IMMANUEL DE REUSE
1. In reactie op mijn brief gaven de Brusselse bevoegde ministers aan ervoor open te 
staan om de Brusselaars die bij de Vlaamse sociale bescherming aangesloten zijn, ook 
in aanmerking te laten komen voor het Vlaamse zorgbudget voor ouderen met een 
zorgnood. Dit door de vrije keuze te laten tussen enerzijds het Vlaamse zorgbudget 
voor ouderen met een zorgnood en anderzijds de Brusselse tegemoetkoming voor hulp 
aan bejaarden.
2. Ik verwijs hiervoor naar het antwoord op de eerste vraag. 
3. Er zijn momenteel verschillende zaken waarover een samenwerkingsakkoord met 
onder meer de Brusselse overheid moet afgesloten worden en die voor Vlaanderen een 
financiële impact hebben. Ik verwijs naar het aflopend samenwerkingsakkoord voor 
de deelstaat overschrijdende zorg. Ik wil daaraan prioriteit geven zodat de Vlamingen 
en de Vlaamse Brusselaars vlot een beroep kunnen blijven doen op alle voorzieningen. 
Een verlenging van dat samenwerkingsakkoord ligt op tafel.       
4. De Brusselse bevoegde ministers hebben aangegeven dat het Vlaams zorgbudget 
zwaar zorgbehoevenden in de toekomst zal blijven meegeteld worden als bron van 
inkomen in het inkomensonderzoek voor de Brusselse tegemoetkoming hulp aan 
bejaarden (THAB). Volgens de filosofie van hun besluit wordt immers rekening 
gehouden met alle inkomsten, ongeacht hun aard of oorsprong. Enkel zeer specifieke 
vergoedingen en uitkeringen, opgenomen in artikel 6 van hun besluit, worden 
uitgesloten en het Vlaams zorgbudget voor zwaar zorgbehoevenden is daarin niet 
opgenomen. De finaliteit van hun regeling is om via de criteria de Brusselse THAB 
trachten toe te kennen aan de personen die dat financieel het meest nodig hebben. 
Door in het inkomensonderzoek ook rekening te houden met het zorgbudget voor 
zwaar zorgbehoevenden, streven zij maximaal naar de gelijke behandeling en de 
gelijkwaardige bescherming van alle Brusselaars, zo geven zij aan.   
5. Ik verwijs naar mijn antwoord op de derde vraag. Gezien het einde van de legislatuur 
nadert is het niet meer realistisch om nog een samenwerkingsakkoord over het 
zorgbudget voor ouderen met een zorgnood in Brussel af te sluiten.
