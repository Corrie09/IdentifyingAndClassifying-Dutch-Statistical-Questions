title: Singlevriendelijk beleid - Bijdrage voor opvang en ondersteuning door een multifunctioneel centrum (MFC) voor minderjarigen met een handicap
thema: Welzijn en Gezin
pdf link: https://docs.vlaamsparlement.be/pfile?id=2012069
thema link: https://www.vlaamsparlement.be/parlementaire-documenten/schriftelijke-vragen/1776355
SCHRIFTELIJKE VRAAG
nr. 83
van BRECHT WARNEZ
datum: 27 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Singlevriendelijk beleid  -  Bijdrage voor opvang en ondersteuning door een 
multifunctioneel centrum (MFC) voor minderjarigen met een handicap
Op 13 februari 2022 gaf minister Somers in de media aan te willen werken aan meer 
aandacht voor singles in het Vlaamse en lokale beleid. Een terechte ambitie waarbij we 
hopen op veel daadkracht.
Steeds meer Vlamingen zijn single. In 2023 bestond 8% van de Vlaamse huishoudens uit 
alleenstaande ouders en 32% uit alleenwonenden. Het Federaal Planbureau voorziet in een 
stijging tot 50% tegen 2060.
De Vlaamse regelgeving is daarentegen niet steeds aangepast aan de maatschappelijke 
realiteit waarbij singles een grote groep in de samenleving vormen. Tijdens de vergadering 
van de Commissie voor Binnenlands Bestuur, Gelijke Kansen en Inburgering van 22 
februari 2022 gaf minister Somers aan daar samen met de Vlaamse Regering aan te willen 
werken.
Betreffende de verplichte persoonlijke financiële bijdrage voor de opvang en ondersteuning 
door een multifunctioneel centrum voor minderjarigen met een handicap kan er mogelijks 
een gevaar op een singleonvriendelijk beleid schuilgaan. Terwijl koppels met twee de 
kosten kunnen dragen voor hun minderjarig kind met een handicap dat hen ten laste is, 
moet een single dat vaak alleen financieren. 
Een doorlichting van de verplichte persoonlijke financiële bijdrage voor de opvang en 
ondersteuning door een MFC is bijgevolg onontbeerlijk in het licht van een singlevriendelijk 
beleid Dat heeft niet zozeer te maken met de hoogte van die bijdragen, maar veeleer met 
het feit dat talloze kleine en soms onopvallende heffingen kunnen leiden tot een grotere 
ongelijkheid tussen koppels en alleenstaanden. Bovendien kan dat voor vele singles die 
dicht bij de armoedegrens staan een groot verschil maken.
Het MFC richt zich tot minderjarige personen met een handicap tot en met de leeftijd van 
21 jaar die nood hebben aan specifieke en flexibele ondersteuning op maat. Onder 
bepaalde voorwaarden is het echter mogelijk om het verblijf te verlengen tot en met de 
leeftijd van 25 jaar. MFC focust zich op drie ondersteuningstrajecten, met name 
dagopvang, begeleiding en verblijf. Onder dagopvang vallen zowel de schoolvervangende 
dagopvang binnen de normale onderwijsuren als de schoolaanvullende dagopvang buiten 
de normale onderwijsuren. Begeleiding richt zich specifiek op algemene pedagogische en 
psychosociale ondersteuning van de gebruiker en de ouder. Verblijf slaat ten slotte op 
overnachting waarbij zowel de opvang ‘s avonds als het ontbijt is inbegrepen.
Krachtens artikel 25 van het besluit van de Vlaamse Regering houdende erkenning en 
subsidiëring van multifunctionele centra voor minderjarige personen met een handicap 
wordt aan de gebruiker van de MFC een persoonlijke financiële bijdrage gevraagd voor elk 
ondersteuningstraject. Het Vlaams Agentschap voor Personen met een Handicap (VAPH) 
legt de maximale bijdragen vast voor de verschillende soorten ondersteuning die een MFC 
mag aanrekenen, rekening houdende met de spilindex en de consumptieprijzen. De 
maximale bedragen geïndexeerd op 1 januari 2023 bedragen respectievelijk 15,11 euro 
per dag voor schoolvervangende opvang met of zonder vervoer; 6,53 euro (jonger dan 21 
jaar, met of zonder vervoer) of 11,84 euro (21 jaar of ouder, zonder vervoer) of 14,82 
euro (21 jaar of ouder, met vervoer) per dag voor schoolaanvullende dagopvang en 14,86 
euro per nacht (jonger dan 21 jaar) of 41,47 euro per nacht (21 jaar of ouder) voor verblijf. 
Voor begeleiding kan een bijdrage van 6,22 euro per uur begeleiding gevraagd worden, 
met een maximum van twee begeleidingen per dag.
De voorgaande bedragen mogen worden gecumuleerd, maar worden begrensd tot de 
bijdrage voor verblijf plus schoolaanvullende dagopvang per dag. Belangrijk is evenwel dat 
de bijdrage niet meer mag bedragen dan het basisbedrag, verhoogd met de zorgtoeslag 
voor kinderen met een specifieke ondersteuningsbehoefte waarop de gebruiker recht heeft 
krachtens het decreet van 27 april 2018 tot regeling van de toelagen in het kader van het 
gezinsbeleid. Voor kinderen die geboren zijn voor 1 januari 2019 mag de bijdrage voor de 
gebruiker niet hoger zijn dan het basisbedrag, verhoogd met de leeftijdstoeslag en de 
zorgtoeslag voor kinderen met een specifieke ondersteuningsbehoefte waarop de gebruiker 
recht heeft krachtens het voormelde decreet van 27 april 2018. Als de gebruiker een 
inkomensvervangende tegemoetkoming ontvangt als vermeld in artikel 2, §1, van de wet 
van 27 februari 1987 betreffende de tegemoetkomingen aan personen met een handicap 
of een integratietegemoetkoming als vermeld in artikel 2, §2, van de voormelde wet, dan 
bedraagt de bijdrage niet meer dan het basisbedrag of, voor kinderen die geboren zijn 
voor 1 januari 2019, niet meer dan het basisbedrag, verhoogd met de leeftijdstoeslag 
waarop ze recht hebben krachtens het Groeipakketdecreet van 2018 en de 
inkomensvervangende tegemoetkoming of de integratietegemoetkoming.
Betreffende de verplichte persoonlijke financiële bijdrage voor de opvang en ondersteuning 
door een multifunctioneel centrum voor minderjarigen met een handicap heb ik volgende 
vragen. 
Gelieve alle gegevens beschikbaar te stellen in Excel.
1. Beschikt de minister over cijfers omtrent het aantal koppels dan wel het aantal 
alleenstaanden met minderjarige personen met een handicap ten laste? Zo ja, graag 
een uitsplitsing van de cijfers voor de voorbije 5 jaar. 
2. Hoeveel koppels en hoeveel alleenstaanden met minderjarige personen met een 
handicap ten laste doen een beroep op een MFC en op welke ondersteuningstrajecten 
wordt er dan beroep opgedaan. Graag een uitsplitsing van deze cijfers voor de voorbije 
5 jaar. 
3. Plant de minister specifieke initiatieven om het beleid betreffende de persoonlijke 
financiële bijdrage voor elk gebruiker van een MFC meer singlevriendelijk te maken 
binnen het beleidsdomein Welzijn, Volksgezondheid en Gezin (WVG)? 
Zo ja, graag een overzicht van de geplande initiatieven met timing en budget. 
Zo niet, plant de minister nader onderzoek om eventuele mogelijkheden te bekijken?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 83 van 27 oktober 2023
van BRECHT WARNEZ
1. Het VAPH beschikt niet over de gevraagde gegevens.
2. Het VAPH beschikt niet over de gevraagde gegevens.
3. Er zijn geen specifieke initiatieven lopende, noch gepland.
In navolging van een onderzoek naar kosten en bijdragen van cliënten in de jeugdhulp, 
is er wel een projectgroep samengesteld uit medewerkers van administraties 
Opgroeien en VAPH bezig met een ruimere visie-oefening omtrent het thema kosten 
en bijdragen in de jeugdhulp.
