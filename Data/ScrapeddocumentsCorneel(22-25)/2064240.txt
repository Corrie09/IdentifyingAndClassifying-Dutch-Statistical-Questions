title: Verhuur via woonmaatschappij - Financiële tegemoetkomingen en fiscale voordelen voor eigenaars
thema: Wonen
pdf link: https://docs.vlaamsparlement.be/pfile?id=2064240
thema link: https://www.vlaamsparlement.be/parlementaire-documenten/schriftelijke-vragen/1823537
SCHRIFTELIJKE VRAAG
nr. 261
van STEVEN COENEGRACHTS
datum: 25 april 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Verhuur via woonmaatschappij  -  Financiële tegemoetkomingen en fiscale voordelen voor 
eigenaars
Er zijn heel wat financiële tegemoetkomingen en fiscale voordelen die eigenaars stimuleren 
om te verhuren via woonmaatschappijen, zoals de vermindering van onroerende 
voorheffing aan 2,4% in plaats van 3,97%, het gunsttarief van 7% aan registratierechten, 
het verlaagd btw-tarief van 12% bij nieuwbouw en 6% bij sloop en heropbouw, een 
doorbetalingsgarantie van de huurprijs, gunstige premies en tegemoetkomingen bij 
renovatie.
1. Hoeveel eigenaars verhuren hun pand via een woonmaatschappij? Graag een overzicht 
per provincie voor de periode 2020 tot en met 2024.
2. Wat is de budgettaire impact, lees: gederfde inkomsten voor de Vlaamse overheid 
ingevolge het verlaagde gunsttarief, op de vermindering van de onroerende 
voorheffing en het gunsttarief van 7% registratierechten op grond van verhuur aan 
een woonmaatschappij? Graag per afzonderlijke maatregel en per provincie een 
overzicht voor de periode van 2020 tot en met 2024.
3. Hoeveel verhuurders kregen de Mijn VerbouwPremie, Mijn VerbouwLening en 
aanpassingspremie toegekend wegens verhuur aan een woonmaatschappij? Graag een 
afzonderlijk overzicht per maatregel en per provincie voor de periode van oktober 2022 
tot en met 2024.
Graag per provincie een afzonderlijk overzicht van het totaalbedrag van 
bovenvermelde premies en leningen toegekend aan deze doelgroep voor de periode 
van oktober 2022 tot en met 2024.
4. Acht de minister het noodzakelijk om nog bijkomende financiële tegemoetkomingen 
en fiscale voordelen te verlenen aan verhuurders die via een woonmaatschappij hun 
pand verhuren? 
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 261 van 25 april 2024
van STEVEN COENEGRACHTS
1. Ik verwijs hiervoor naar mijn antwoord op de schriftelijke vraag nr. 230 van 15 maart 
2024 van Bart Somers over verhuurders en kandidaat-huurders bij sociale 
verhuurkantoren.
2. Hieronder is per provincie en per aanslagjaar een overzicht opgenomen van het aantal 
woningen dat door een erkende woonmaatschappij wordt gehuurd om doorverhuurd te 
worden. In de tweede kolom wordt de minderontvangst geraamd wat betreft de 
onroerende voorheffing (verschil tussen normaal tarief van 3,97% en verlaagd tarief 
van 2,4%), inclusief de gederfde gemeentelijke en provinciale opcentiemen die door de 
Vlaamse overheid worden gecompenseerd.
Gegevens voor aanslagjaar 2024 zijn nog niet beschikbaar.
aanslagjaar/provincie aantal woningen minderontvangst (in euro)
2020 9.916 1.343.071
Antwerpen 2.355 320.523
Limburg 1.861 265.848
Oost-Vlaanderen 1.731 196.667
Vlaams-Brabant 1.168 141.261
West-Vlaanderen 2.801 418.771
2021 11.760 1.756.489
Antwerpen 2.909 407.580
Limburg 2.113 342.620
Oost-Vlaanderen 2.132 269.109
Vlaams-Brabant 1.315 178.688
West-Vlaanderen 3.291 558.492
2022 13.369 1.884.971
Antwerpen 3.308 470.557
Limburg 2.279 357.466
Oost-Vlaanderen 2.623 299.947
Vlaams-Brabant 1.407 183.915
West-Vlaanderen 3.752 573.087
2023 12.487 2.083.869
Antwerpen 3.132 485.998
Limburg 2.253 403.234
Oost-Vlaanderen 2.375 350.888
Vlaams-Brabant 1.264 203.901
West-Vlaanderen 3.463 639.847
In onderstaande tabel vindt u voor aanslagjaren 2020-2023 een overzicht van het aantal 
woningen dat werd gekocht aan het verminderd verkooprecht van 7% voor sociale 
verhuur. Aangezien de kopers drie jaar de tijd hebben om een huurovereenkomst met 
een erkende woonmaatschappij te sluiten, zijn deze cijfers nog niet definitief. 
De budgettaire impact wordt geraamd in de laatste kolom. Voor 2020 en 2021 gaat 
het om 3% van de belastbare grondslag (verschil tussen het algemeen tarief van 10% 
en gunsttarief van 7%), voor 2023 en 2024 bedraagt de fiscale uitgave 5% (verschil 
tussen algemeen tarief van 12% en gunsttarief van 7%).1
Gegevens voor aanslagjaar 2024 zijn nog niet representatief.
aanslagjaar/provincie aantal woningen minderontvangst (in euro)
2020 277 1.360.701
Antwerpen 56 322.977
Limburg 53 261.221
Oost-Vlaanderen 68 332.198
Vlaams-Brabant 11 56.654
West-Vlaanderen 89 387.651
2021 319 1.714.558
Antwerpen 69 396.195
Limburg 65 322.984
Oost-Vlaanderen 69 381.466
Vlaams-Brabant 23 152.235
West-Vlaanderen 93 461.678
2022 329 3.134.157
Antwerpen 78 716.064
Limburg 59 549.317
Oost-Vlaanderen 70 744.337
Vlaams-Brabant 32 300.909
West-Vlaanderen 90 823.530
2023 221 2.054.301
Antwerpen 47 464.792
Limburg 24 224.619
Oost-Vlaanderen 62 541.920
Vlaams-Brabant 13 163.500
West-Vlaanderen 75 659.470
3. Wat de aanpassingspremie betreft, sinds oktober 2022 werden geen  
aanpassingspremies goedgekeurd voor een verhuurder aan een 
SVK/woonmaatschappij. (in maart 2022 en in juni 2022 werden in totaal 2 premies 
uitbetaald, maar die werden reeds toegekend voor oktober 2022). 
De gevraagde cijfers, voor wat betreft Mijn VerbouwPremie, zijn beschikbaar op de 
Energiekaart, https://apps.energiesparen.be/energiekaart/vlaanderen#mijn-
verbouwpremie. Zie ook bijlage 1.
Wat Mijn VerbouwLening betreft, in 2022 werden 2 dossiers toegekend voor 
verhuurders aan een SVK voor een bedrag van 64.198 euro. In 2023 werden 43 
leningen toegekend voor een bedrag van 1.426.961 euro. In 2024 werden tot nu toe 
16 leningen aan verhuurders aan een SVK toegekend voor een bedrag van 592.405 
euro.
1 cf. Programmadecreet van 23 december 2021
4. Zoals u terecht opmerkt bestaan er heel wat financiële stimuli om eigenaars te 
overtuigen hun huurwoningen te verhuren aan een woonmaatschappij. De financiële 
stimuli hebben verschillende doelstellingen. Zo bestaat er een financieel voordeel als 
eigenaars nieuwbouwwoningen verhuren aan een woonmaatschappij (het verlaagd btw-
tarief). Daarnaast is er ook een manier om particulieren te overtuigen om bestaande 
woningen aan te kopen en te verhuren aan een woonmaatschappij (het verlaagd 
verkooprecht). Verder zijn er financiële stimuli die eigenaars aanzetten om bestaande 
woningen te renoveren tot kwaliteitsvolle en energiezuinige woningen en te verhuren 
aan een woonmaatschappij (het verlaagd btw-tarief, de Mijn VerbouwPremie, de Mijn 
VerbouwLening en de Vlaamse aanpassingspremie).
Mijns inziens bestaan er voldoende financiële stimuli om eigenaars te overtuigen om 
hun woningen te verhuren aan een woonmaatschappij die de woningen op haar beurt 
onderverhuurt aan de sociale doelgroep. Een cruciale rol ligt bij de woonmaatschappijen 
om eigenaars niet alleen te informeren over deze verschillende financiële stimuli, maar 
hen ook te overtuigen met de voordelen die een woonmaatschappij kan bieden zoals de 
doorbetalingsgarantie van de huurprijs en de ontzorging van de eigenaar.
