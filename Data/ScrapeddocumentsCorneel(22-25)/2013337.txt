title: Zorgzame buurten - Subsidiëring
thema: Welzijn en Gezin
pdf link: https://docs.vlaamsparlement.be/pfile?id=2013337
thema link: https://www.vlaamsparlement.be/parlementaire-documenten/schriftelijke-vragen/1776879
SCHRIFTELIJKE VRAAG
nr. 92
van KURT VANRYCKEGHEM
datum: 7 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorgzame buurten  -  Subsidiëring
Eind februari 2024 moeten steden en gemeenten een laatste keer rapporteren over de 
projectsubsidie zorgzame buurten. Dat betekent dat de subsidiëring ten einde loopt en 
daarom rijst de vraag of de Vlaamse Regering met een nieuwe oproep zal komen om het 
goed geleverde werk betaalbaar te kunnen voortzetten. Het zou jammer zijn mocht dit niet 
het geval zijn. Vele steden en gemeenten zitten met dezelfde vragen. Ik werd hierover 
gecontacteerd door o.a. de gemeente Deerlijk.
Zal de Vlaamse Regering een nieuwe oproep ter zake lanceren?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 92 van 7 november 2023
van KURT VANRYCKEGHEM
De Zorgzame Buurten hebben een projecttermijn van twee jaar om te werken aan de 
fundamenten van een Zorgzame Buurt. In de oproep werd duidelijk aangegeven dat het 
om projecten ging met een looptijd van 1 maart 2022 tot 29 februari 2024. De tijd van 
twee jaar is beperkt om te werken aan het fundament van een zorgzame buurt, dat weten 
we, maar de projecten kregen dan ook een stevige ondersteuning via coaching en 
vormingen.
Bij Zorgzame Buurten gaat het niet over een extra laag bovenop het bestaande aanbod. 
Het gaat om werken aan geïntegreerde zorg met sleutelwoorden “samenwerken” en 
“verbinden” wat er al is: verbinden van mensen en verbinden van organisaties en 
aanbod/dienstverlening. Een zorgzame buurt wordt gedragen door een netwerk van 
partners, waarin een lokaal bestuur een verplichte partner is. Het is onder meer aan de 
Vlaamse overheid om – op basis van de beleidsaanbevelingen die we zullen ontvangen – 
zorgzame buurten mogelijk te maken en te faciliteren. Daarnaast hebben ook de 
stakeholders hierin een rol: meer bepaald op het vlak van kennisuitwisseling, in beeld 
brengen van good practices, enz. En uiteraard hebben de vele organisaties op het terrein 
ook hierin een rol te spelen: lokale besturen in coördinatie en aansturen lokaal  beleid, 
eerstelijnszones die kunnen helpen op vlak van kennisuitwisseling en de vele WVG 
organisaties die ook nu al buurtgericht (samen)werken en dat op een participatieve en 
inclusieve manier doen. 
Het is de bedoeling om dit beleid structureel in te bedden. Omwille van die reden loopt er 
– op basis van de projecten - een onderzoek van het Steunpunt Welzijn, Volksgezondheid 
en Gezin. In het voorjaar van 2024 zullen de onderzoekers ons beleidsaanbevelingen 
bezorgen. Met die aanbevelingen, die we bekend maken op een symposium op 22 april 
2024, gaan de Vlaamse overheid, maar hopelijk ook de sectoren en lokale besturen dan 
aan de slag om dit beleid een structurele plaats te geven. Daar kunnen we niet op vooruit 
lopen. 
We gaan na of we op korte termijn nog andere maatregelen kunnen nemen vanuit de 
Vlaamse Regering om het terrein hierin te ondersteunen. Een nieuwe oproep voor nieuwe 
buurten zit op dit ogenblik niet in de pijplijn. 
