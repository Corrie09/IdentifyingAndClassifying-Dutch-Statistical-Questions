title: Werkgroep Institutionele Zaken - Asymmetrische samenwerkingsakkoorden over arbeidsmarktbeleid
thema: Economie
Staatshervorming en Verhoudingen binnen de Belgische federale staat
Werk
pdf link: https://docs.vlaamsparlement.be/pfile?id=2051070
thema link: https://www.vlaamsparlement.be/parlementaire-documenten/schriftelijke-vragen/1806567
SCHRIFTELIJKE VRAAG
nr. 293
van KARL VANLOUWE
datum: 27 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkgroep Institutionele Zaken  -  Asymmetrische samenwerkingsakkoorden over 
arbeidsmarktbeleid
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting.
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer de asymmetrische uitoefening van de federale bevoegdheden op het 
vlak van het arbeidsmarktbeleid met betrekking tot het sluiten van asymmetrische 
samenwerkingsakkoorden als prioriteit naar voren geschoven.
1. Kan de minister een overzicht van alle hangende samenwerkingsakkoorden ter zake 
geven?
2. Wat is de scope van de samenwerkingsakkoorden en in welke mate komen ze tegemoet 
aan de verzuchtingen van de Vlaamse arbeidsmarkt? Graag wat meer toelichting.
3. Kan de minister de timing en het legistieke traject van de samenwerkingsakkoorden 
nader toelichten?
4. Hoe evalueert de minister de inhoud van de samenwerkingsakkoorden in hun totaliteit? 
Waarin schieten ze vandaag nog tekort?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 293 van 27 februari 2024
van KARL VANLOUWE
Op 25 juni 2021 heeft de Vlaamse Regering, op voorstel van de minister van Werk, de 
conceptnota “Elk talent telt: meer mensen aan de slag in duurzame en werkbare 
loopbanen” goedgekeurd. Hierin zijn 29 asymmetrische voorstellen geformuleerd. We 
brachten deze voorstellen in bij de eerste federale werkgelegenheidsconferentie. Voor de 
stand van zaken met betrekking tot de 29 voorstellen verwijs ik naar voorgaande 
schriftelijke vragen van collega Ronse (o.a. SV 725).
 
In het kader van de IMC Werk (december 2021) hebben we een afspraak gemaakt over de 
aanpak van voorstellen voor asymmetrisch beleid. Een werkgroep, het interfederaal 
platform, werd in het leven geroepen samen met een politieke werkgroep die samen de 
concrete voorstellen van de regio’s moeten onderzoeken. Dit is onder leiding van VDAB. 
Alle regio’s en de federale regering zijn vertegenwoordigd. Bij elke bijeenkomst mag elke 
entiteit 1 fiche als prioriteit naar voor schuiven. 
Vanuit Vlaanderen hebben we uit de lijst van 29 voorstellen 15 prioriteiten naar voren 
geschoven.
Inzake het arbeidsmarktbeleid zijn er een aantal samenwerkingsakkoorden en -
overeenkomsten, al dan niet asymmetrisch, afgesloten en/of afgesproken met de federale 
overheid, en met eventueel andere regionale overheden. Sommige zijn reeds operationeel, 
voor andere loopt de procedure nog. 
a) Samenwerkingsovereenkomst tussen VDAB, ziekenfondsen en RIZIV inzake 
arbeidsongeschikt erkende personen;
b) Samenwerkingsovereenkomst tussen VDAB en Fedasil met betrekking tot asielzoekers;
c) Samenwerkingsakkoord betreffende de oprichting en het beheer van de Individual 
Learning Account en het elektronisch uitwisselen van gegevens inzake opleiding;
d) interfederaal samenwerkingsakkoord inzake een vlottere data-uitwisseling tussen de 
federale en regionale overheden,
e) Samenwerkingsovereenkomst tussen de federale overheid en de bevoegde 
gewestelijke tewerkstellings- en bemiddelingsdiensten inzake experiment vrijwillige 
werkhervatting van personen met een handicap.
1. Deze verschillende samenwerkingsafspraken hebben een diverse scope en komen zo 
elk tegemoet aan verschillende deelaspecten van de Vlaamse arbeidsmarkt.
a) Samenwerkingsovereenkomst tussen VDAB, ziekenfondsen en RIZIV inzake 
arbeidsongeschikt erkende personen
Deze samenwerkingsovereenkomst is hernieuwd op 21/12/2022. Het Riziv, de 
mutualiteiten en VDAB willen zo samen meer langdurig zieken begeleiden op de 
weg naar werk. Zo stroomden in 2023 6070 arbeidsongeschikte erkende burgers in 
bij VDAB met goedkeuring vanuit ziekenfonds. Voor 2024 ligt de ambitie op de 
instroom van 12000 mensen met een gezondheidsprobleem.
In het kader hiervan ben ik ook voorstander van de bestendiging van het 
pilootproject dat spontane aanmelding mogelijk maakt, evenals van een uitbreiding 
naar primaire arbeidsongeschiktheid. Hiertoe lanceerde ik ook het versnellingsplan, 
met een focus op o.a. het vindplaatsgericht en outreachend bereiken van personen 
met gezondheidsuitdagingen in een welzijns- en zorgsetting. 
b) Samenwerkingsovereenkomst tussen VDAB en Fedasil met betrekking tot 
asielzoekers
VDAB en Fedasil bundelen in 2024 eveneens hun krachten om de talenten en 
competenties van asielzoekers te valideren en te versterken en hun toegang tot de 
arbeidsmarkt te verhogen. In januari 2024 hebben VDAB en Fedasil dan ook een 
samenwerkingsovereenkomst ondertekend om deze gedeelde doelstelling te 
bereiken. In die samenwerkingsovereenkomst is onder andere ook een 
projectmatige samenwerking met Fedasil opgenomen, die vertrekt vanuit de vraag 
en bereidheid van specifieke werkgevers om asielzoekers kansen te geven.
c) Samenwerkingsakkoord betreffende de oprichting en het beheer van de Individual 
Learning Account en het elektronisch uitwisselen van gegevens inzake opleiding
Gezien de uitdagingen op de Vlaamse arbeidsmarkt is het belangrijk dat burgers 
zich kunnen om– en bijscholen. Om hen hierbij te ondersteunen en hen meer 
eigenaarschap te geven over hun opleidings- en loopbaankeuzes, worden digitale 
toepassingen ontwikkeld waarmee opleidingsinformatie (zoals rechten, incentives 
en historiek) op een overzichtelijke en laagdrempelige manier kunnen geraadpleegd 
worden. Deze informatie is evenwel verdeeld over de verschillende beleidsniveaus. 
Hoewel vele Vlamingen exclusief in Vlaanderen opleiding volgen en tewerkgesteld 
zijn, is het aandeel burgers dat in een ander gewest een diploma verworven heeft, 
opleiding volgt of aan het werk is in een ander gewest en daar opleidingsrechten 
opbouwt,… niet onaanzienlijk. Vanuit deze context wordt deze samenwerking tussen 
de federale overheid en de gewesten en gemeenschappen vormgegeven volgens 
het ‘no wrong door’ principe. Dit samenwerkingsakkoord, dat nog in de ontwerpfase 
zit, tussen de federale overheid en de bevoegde gefedereerde entiteiten zal aldus 
bijdragen aan een versterkte gegevensuitwisseling, zodat overheidsdata die nu 
verspreid zit over verschillende overheden beter ontsloten en vindbaar zijn voor 
burgers. Er wordt evenwel geen afbreuk gedaan aan Vlaamse initiatieven zoals 
bijvoorbeeld het Opleidingstegoed dat in september 2023 werd gelanceerd.
d) interfederaal samenwerkingsakkoord inzake een vlottere data-uitwisseling tussen 
de federale en regionale overheden. 
Op mijn voorstel werd tijdens de Interministeriële Conferentie Werk van 1 december 
2023 beslist een werkgroep op te starten om op korte termijn een ontwerp van 
interfederaal samenwerkingsakkoord uit te werken aangaande een vlottere data-
uitwisseling tussen de betrokken overheden en de onderzoekswereld. Dit voorstel 
werd ingegeven door de vaststelling dat het beschikken over de juiste data steeds 
crucialer wordt in onze moderne, digitale samenleving. Modern overheidsbeleid is 
data-gedreven en evidence-informed. De nood aan uitwisseling van overheidsdata 
voor beleidsontwikkeling, -uitvoering en -evaluatie wordt steeds groter, maar de 
beschikbare capaciteit, infrastructuur en procedures in onze overheidsdiensten zijn 
niet altijd mee geëvolueerd met die stijgende vraag. Via deze interfederale 
samenwerking beogen we onze capaciteit tot data-uitwisseling efficiënter, sneller 
en sterker te maken.
e) Samenwerkingsovereenkomst tussen de federale overheid en de bevoegde 
gewestelijke tewerkstellings- en bemiddelingsdiensten inzake experiment vrijwillige 
werkhervatting van personen met een handicap 
Dit ontwerp van samenwerkingsovereenkomst tussen de Federale Oversheidsdienst 
Sociale Zaken – Directoraat-Generaal Personen met een Handicap, VDAB en het 
Departement Werk en Sociale Economie beoogde een experiment voor personen 
met een inkomensvervangende tegemoetkoming als persoon met een handicap op 
te zetten. De federale overheid voerde evenwel een aantal belangrijke wijzigingen 
aan de betreffende regelgeving door en het experiment werd uiteindelijk niet 
opgezet. Het ontwerp van samenwerkingsovereenkomst werd aldus niet 
gevalideerd. Ik verwijs hiervoor ook naar mijn antwoord op SV 296.
2. Inzake bovenvermelde samenwerkingen zijn er nog 2 akkoorden die niet gefinaliseerd 
zijn. Hun legistiek traject is volgende.
a) Samenwerkingsakkoord betreffende de oprichting en het beheer van de Individual 
Learning Account en het elektronisch uitwisselen van gegevens inzake opleiding
Het voorontwerp van instemmingsdecreet en van het samenwerkingsakkoord zullen 
in de komende weken besproken worden met de Vlaamse Regering. Vervolgens 
zullen de vereiste adviezen gevraagd worden (SERV, de Vlor,Vlaamse 
Toezichtscommissie voor de verwerking van persoonsgegevens, Raad van State). 
Het advies aan de Gegevensbeschermingsautoriteit wordt gezamenlijk met de 
andere betrokken overheden aangevraagd. Na definitieve goedkeuring van het 
ontwerpakkoord door de Vlaamse regering zal het ingediend worden voor 
parlementaire behandeling en bekrachtiging.  
Het legistiek traject bij de federale overheid is ook reeds van start gegaan. Het 
samenwerkingsakkoord ILA werd principieel goedgekeurd op de federale 
ministerraad van 2 februari 2024. 
b) interfederaal samenwerkingsakkoord inzake een vlottere data-uitwisseling tussen 
de federale en regionale overheden. 
Hier staan we nog aan de start van het proces. De interfederale werkgroep wordt 
momenteel samengesteld en zal spoedig van start gaan. Beoogd wordt dan wel op 
korte termijn een eerste ontwerp van samenwerkingsakkoord op te stellen, waarna 
de te doorlopen procedure van start kan gaan.
3. Enerzijds is er een continuering en verdieping van een aantal 
samenwerkingsakkoorden. Ik denk hierbij o.a. aan deze met het Riziv. Hierin krijgen 
onze ambities en inspanningen inzake de reïntegratie op de arbeidsmarkt van langdurig 
zieken gestalte. Uiteraard is dit slechts een eerste stap en dient dit pad verder 
bewandeld. Ook aangaande onze algemene doelstelling om een werkzaamheidsgraad 
van 80% te bereiken is dit slechts één aspekt en zijn nog verdere stappen nodig, zeker 
dus ook inzake asymmetrische samenwerking. Zoals ik hierboven reeds vermelde staan 
er hierrond nog een aantal samenwerkingen op stapel. Een cruciaal 
samenwerkingsakkoord hierbij zal dit inzake de data-uitwisseling zijn. Indien hier de 
nodige en vereiste stappen kunnen gezet worden zal er een data-based, en dus meer 
effectief en efficiënt, arbeidsmarktbeleid kunnen gevoerd worden. Zo zal ook de 
versterkte gegevensuitwisseling in het samenwerkingsakkoord Individual Learning 
Account al toelaten dat Vlaanderen zijn dienstverlening met betrekking tot levenslang 
leren kan versterken en optimaliseren. Hier wens ik nu dus de nodige inspanningen 
voor te leveren.
