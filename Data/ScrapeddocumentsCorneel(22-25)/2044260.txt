title: Agentschap Wegen en Verkeer (AWV) - Beheer kunstwerken - Kruisem
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2044260
thema link: https://www.vlaamsparlement.be/parlementaire-documenten/schriftelijke-vragen/1799532
SCHRIFTELIJKE VRAAG
nr. 586
van ROBRECHT BOTHUYNE
datum: 30 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Agentschap Wegen en Verkeer (AWV)  -  Beheer kunstwerken  -  Kruisem
Het Vlaamse Gewest is verantwoordelijk voor het beheer van kunstwerken (bruggen, 
tunnels, keermuren) met een overspanning van ten minste 5 meter. Deze kunstwerken 
zijn gelegen in of over de weg of de waterweg.
Kunstwerken die voorkomen op de lijst van AWV vereisen een meer nauwlettende 
opvolging. Dat kan ook betekenen dat er in de nabije toekomst 
herstellingen/vernieuwingen moeten worden uitgevoerd. Het zegt dus niets over het 
veiligheidsaspect van een kunstwerk.
AWV geeft aan regelmatig controles en onderhoud uit te voeren om ervoor te zorgen dat 
tunnels en bruggen in goede staat zijn.
Infrastructuur van categorie 5 werd heden ondergebracht binnen een vervangings- en 
renovatieprogramma genaamd ‘OverBruggen’, een pps-constructie om een inhaaloperatie 
te kunnen uitvoeren. (pps: publiek-private samenwerking)
Oost-Vlaanderen heeft geen kunstwerken categorie 5, maar wel van categorie 1 en 2. 
Kruisem heeft acht bruggen en tunnels.
1. Welke onderhoudswerken zijn tijdens de laatste 4 jaar al uitgevoerd aan elk van de 
bruggen/tunnels op het grondgebied Kruisem? Met welk budget en wat is de finaliteit 
ervan?
2. Welke gewone onderhoudswerken staan er op korte termijn - binnen 4 jaar - nog op 
het programma voor deze acht bruggen/tunnels op het grondgebied Kruisem? Met 
welk budget en welke finaliteit voor ogen?
3. In haar antwoord op schriftelijke vraag nr. 1625 van 29 augustus 2022 gaf de minister 
aan dat zal worden bekeken om via pps de bruggen uit categorie 3 en 4 op het 
grondgebied Kruisem aan te pakken.
Hoever staat de minister daarmee?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 586 van 30 januari 2024
van ROBRECHT BOTHUYNE
1. Er zijn de laatste vier jaar geen grootschalige onderhoudswerken aan kunstwerken in 
Kruisem uitgevoerd door het Agentschap Wegen en Verkeer (AWV).
2. AWV heeft onderhouds- en renovatiewerken aan twee bruggen over de E17 voorbereid. 
Voorlopig is er echter geen budgettaire ruimte op het goedgekeurde 
investeringsprogramma 2024-2026 om deze uit te voeren. De bruggen worden 
geïnspecteerd en opgevolgd. Ieder jaar wordt het programma met deze informatie 
herzien en als de toestand van de bruggen achteruit gaat, kunnen de werken snel 
aanbesteed en uitgevoerd worden.
3. Binnen de PPS worden bruggen van categorie 4 afgebroken en vernieuwd. De bruggen 
in Kruisem zijn niet in dergelijke staat dat zo’n ingrijpende vernieuwing noodzakelijk is 
en zijn dus niet meegenomen in de PPS. De bruggen worden opgevolgd en gerenoveerd 
op de reguliere kredieten. 
