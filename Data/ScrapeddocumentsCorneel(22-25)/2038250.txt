title: Studenten hoger onderwijs - Psychologische ondersteuning
thema: Gezondheid
Onderwijs en Vorming
pdf link: https://docs.vlaamsparlement.be/pfile?id=2038250
thema link: https://www.vlaamsparlement.be/parlementaire-documenten/schriftelijke-vragen/1798201
SCHRIFTELIJKE VRAAG
nr. 280
van BRECHT WARNEZ
datum: 25 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Studenten hoger onderwijs  -  Psychologische ondersteuning
Het mentaal welbevinden van studenten staat, sinds de coronacrisis, meer dan ooit en 
meer dan terecht hoog op de politieke agenda. De minister nam - in overleg en samen met 
de hogeronderwijsinstellingen en -studenten - verschillende initiatieven ter zake.
Op grond van artikel II.348 van de Codex Hoger Onderwijs zijn hogescholen en 
universiteiten er ook toe gehouden om aan studenten activiteiten aan te bieden in het 
kader van medische en psychologische dienstverlening. Die ondersteuning heeft tot doel 
studenten gepaste psychotherapeutische, psychosociale en medische ondersteuning en 
advies te verstrekken. Hogescholen en universiteiten kunnen erin voorzien door een eigen 
aanbod te ontwikkelen of door samen te werken met andere daartoe geëigende diensten.
Een van de mogelijkheden die instellingen aanbieden aan hun studenten is de 
studentenpsycholoog. Als een student verdere hulp zoekt, komt hij of zij snel bij de 
studentenpsycholoog terecht. Maar die is (niet alleen tijdens corona) overbevraagd.
Het belang van studentenpsychologen kan niet genoeg worden benadrukt in het 
hedendaagse onderwijssysteem. Als we kijken naar de complexiteit van het 
studentenleven, met zijn academische uitdagingen, sociale druk en persoonlijke 
ontwikkeling, wordt het duidelijk dat studentenpsychologen een cruciale rol spelen in het 
welzijn van studenten. Zij zijn getraind om de psychologische behoeften van studenten te 
begrijpen en te ondersteunen, en om hen te helpen omgaan met de diverse uitdagingen 
die ze kunnen tegenkomen tijdens hun studiejaren. Van stress en angst tot depressie en 
identiteitskwesties, studentenpsychologen bieden een veilige en vertrouwelijke omgeving 
waar studenten kunnen praten over hun emoties, gedachten en zorgen. Ze bieden niet 
alleen een luisterend oor, maar ook begeleiding, advies en concrete strategieën om 
studenten te helpen hun mentale welzijn te verbeteren en hun academisch succes te 
vergroten. Kortom, studentenpsychologen zijn essentiële zorgverleners in het onderwijs 
die de algehele gezondheid en het welzijn van studenten bevorderen, wat van cruciaal 
belang is voor hun succes en hun toekomstige welzijn.
Uit het antwoord op mijn eerdere schriftelijke vragen over het onderwerp bleek een 
gestage groei van het aantal betrokken studenten. Het is belangrijk die evolutie te blijven 
monitoren, alsook de invulling ervan.
Daarom graag een update van voormelde schriftelijke vragen en graag alle data in Excel.
1. Hoeveel studenten maken gebruik van de aangeboden medische en psychologische 
dienstverlening? Graag een jaarlijks overzicht voor de afgelopen vijf jaar per 
instelling voor:
a) medische consultaties;
b) psychosociale dienstverlening via groepsactiviteiten;
c) thema's Psychosociaal Groepsaanbod.
2. Hoeveel studenten gaan langs bij een studentenpsycholoog? Graag een jaarlijks 
overzicht voor de afgelopen vijf jaar per instelling  voor het aantal studenten dat 
een studentenpsycholoog raadpleegde.
3. Wat is de kostprijs voor de studenten om langs te gaan bij een 
studentenpsycholoog? 
a) Graag een overzicht per instelling.
b) Hoe evalueert de minister de prijszetting?
4. Welke hogeronderwijsinstellingen zetten studenten psychologie in om binnen een 
opleidingsonderdeel ‘stage’ aan de slag te gaan als studentenpsycholoog?
a) Graag een overzicht per provincie.
b) Hoe evalueert de minister de stand van zaken?
5. Hoe evalueert de minister de cijfers? 
a) Ziet hij nood aan bijkomende initiatieven om studenten voldoende steun te 
geven op dat vlak? 
b) Zo ja, graag een plan van aanpak met timing en budget.
6. Hoe evalueert de minister de werking op het terrein op dit vlak?
a) Op welke manier monitort de minister de tendensen rond mentaal welzijn?
i. Wat zijn de belangrijkste conclusies voor de minister op dat vlak?
ii. Ziet de minister nood aan bijsturing? Zo ja, graag een plan van aanpak met 
timing en budget.
b) Op welke manier monitort de minister de actoren die actief zijn rond mentaal 
welzijn?
i. Wat zijn de belangrijkste conclusies voor de minister op dat vlak per (soort) 
actor?
ii. Ziet de minister nood aan bijsturing? Zo ja, graag een plan van aanpak met 
timing en budget.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 280 van 25 januari 2024 
van BRECHT WARNEZ
1-5.De Vlaams Volksvertegenwoordiger kan deze gegevens terugvinden in de 
jaarverslagen van de instellingen. .
6. Zoals ondertussen meermaals besproken in de Commissie Onderwijs van het Vlaams 
Parlement heb ik een Vlaanderenbreed beleid rond mentaal welzijn van studenten 
uitgerold. Dit beleid steunt op 4 pijlers. Een van deze belangrijke pijlers is het 
longitudinaal en cross-sectioneel onderzoek naar het mentaal welzijn van de Vlaamse 
studenten. Op die manier houden we een vinger aan de pols. 
De noden en het aanbod worden ook op permanente basis geëvalueerd en bijgestuurd 
binnen de vergaderorganen van SIHO, Vlaamse interuniversitaire Raad (VLIR) en 
Vlaamse Hogescholenraad (VLHORA), waar ook de studentenvertegenwoordigers van 
de Vlaamse Vereniging van Studenten zetelen. 
