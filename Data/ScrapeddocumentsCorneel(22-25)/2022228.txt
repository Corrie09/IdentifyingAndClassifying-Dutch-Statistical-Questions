title: Handels- en Technologieraad (TTC) - Stand van zaken
thema: Buitenlands beleid
Internationaal ondernemen
pdf link: https://docs.vlaamsparlement.be/pfile?id=2022228
thema link: https://www.vlaamsparlement.be/parlementaire-documenten/schriftelijke-vragen/1780738
SCHRIFTELIJKE VRAAG
nr. 63
van KARL VANLOUWE
datum: 21 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Handels- en Technologieraad (TTC)  -  Stand van zaken
De Handels- en Technologieraad (Trade and Technology Council (TTC)) is een belangrijk 
forum om het strategische partnerschap op het gebied van handel en technologie tussen 
twee partners te verdiepen. De bekendste raad is het samenwerkingsverband tussen de 
VS en de EU, waar de raad een gecoördineerde aanpak moet creëren voor 
gemeenschappelijke economische en technologische uitdagingen waar beide 
machtsblokken voor staan. Die raad werd opgericht in 2021 en is een nieuwe passage in 
de trans-Atlantische samenwerking.
De Amerikaans-Europese raad kwam samen op 30 en 31 mei 2023 in Zweden voor zijn 
vierde ministeriële bijeenkomst. Ze kwamen zaken overeen over betrouwbare kunstmatige 
intelligentie, opkomende technologieën, verdediging van mensenrechten en waarden, en 
bestrijding van buitenlandse informatiemanipulatie en inmenging, meer bilaterale handel, 
duurzame handel en betere samenwerking voor een veiligere wereldhandel. Om die 
doelstellingen te behalen, bestaat de Handels- en Technologieraad uit tien werkgroepen, 
en vinden er geregeld ministeriële bijeenkomsten plaats. De eerstvolgende zitting van de 
Handels- en Technologieraad zal plaatsvinden eind 2023.
Naast de Amerikaans-Europese TTC, kwam twee weken voor deze bijeenkomst de eerste 
Handels- en Technologieraad EU-India samen op 16 mei met als doel om de strategische 
betrokkenheid tussen beide machtsblokken te verdiepen op het gebied van handel en 
technologie. Er werd beslist om meer samen te werken op vlak van strategische 
technologieën, digitale connectiviteit, groene energie en handel. Daarnaast werd ook 
beslist om minstens eenmaal per jaar een Europees-Indische TTC te organiseren.
Op de vraag om uitleg van 28 februari 2023 gaf de minister aan dat de resultaten van de 
TTC-werkgroepen worden opgevolgd en dat de minister erop toeziet hoe de Vlaamse 
overheid input kan leveren voor die gesprekken. Vlaanderen krijgt namelijk de kans om 
opmerkingen door te geven en stakeholderconsultaties te houden. De Vlaamse diensten 
zouden erop toezien hoe ze optimaal de Vlaamse belangen kunnen behartigen voor de 
komende TTC.
1. Op welke manier is Vlaanderen betrokken en vertegenwoordigd bij dit initiatief? Wat 
is de rol van Flanders Investment & Trade (FIT) in de doelstellingen van de TTC en 
heeft het ook als doel om Vlaamse bedrijven in te zetten om specifieke doelstellingen 
te behalen?
2. Hoe worden de resultaten van de TTC’s opgevolgd en op welke manier wordt er input 
gegeven vanuit Vlaanderen? Hoe worden de Vlaamse belangen specifiek behartigd? 
Zijn er onlangs stakeholderconsultaties georganiseerd rond bepaalde thema’s of 
voorstellen?
3. Worden er initiatieven voorbereid of georganiseerd met betrekking tot de Amerikaanse 
of Indische TTC voor het aankomende Belgische voorzitterschap?
4. Wat de volgende Amerikaans-Europese TTC betreft, heeft de minister al een specifieke 
datum waarop de volgende raad plaatsvindt? Zo ja, hoe staat het met de voorbereiding 
en wat staat er op de agenda?
5. Kan de minister een stand van zaken geven over de eerste TTC die plaatsvond met 
India in mei? Zijn er andere initiatieven in de maak naast de Verenigde Staten en 
India?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 63 van 21 november 2023
van KARL VANLOUWE
1. Ik wil graag verduidelijken dat de Handels- en Technologieraad (Trade and Technology 
Council, of kortweg TTC) een forum is tussen de Verenigde Staten en de Europese 
Unie. De Europese Commissie is de gesprekspartner van de Verenigde Staten, niet de 
individuele lidstaten. 
Tijdens de voorbereiding van een TTC door de Europese Commissie wordt aan de 
lidstaten om input gevraagd, via bestaande thematische werkgroepen binnen de Raad 
en de Commissie. Op Belgisch niveau gebeurt de voorbereiding via de federale 
instanties, die op hun beurt met de gewesten afstemmen. Een gecoördineerd, Vlaams 
standpunt wordt op die manier dan ook meegenomen tijdens een directie-generaal 
Europese Zaken en Coördinatie (DGE).
2. De Europese Commissie brieft de lidstaten over de resultaten van de werkgroepen 
binnen de EU-VS TTC in de relevante raadswerkgroepen. Via die raadswerkgroepen 
wordt aan de lidstaten om technische input gevraagd. Andere input en de behartiging 
van de Vlaamse belangen gebeurt op de manier zoals uiteengezet in het antwoord op 
deelvraag één.
De Europese Commissie en de Verenigde Staten organiseren op geregelde tijdstippen 
stakeholderconsultaties. Europese stakeholders kunnen deelnemen via het Futurium 
Platform van de Europese Commissie. Op de website van de EU-VS TTC is een 
chronologisch overzicht terug te vinden van de afgelopen consultaties die de Europese 
Commissie heeft georganiseerd. De meest recente consultatie, van 30 oktober 2023, 
had betrekking op het bekomen van input op de lijst met 65 sleuteltermen in het 
kader van artificiële intelligentie. 
3. Zoals aangegeven in het antwoord op deelvraag één, liggen de voorbereiding en 
organisatie van de TTC-samenkomsten in handen van de Europese Commissie. In 
ieder geval beschouwt België de TTC als een belangrijk overlegplatform met beide 
landen en het verwelkomt dan ook de plannen voor een vijfde en zesde EU-VS TTC 
onder Belgisch voorzitterschap. 
4. Volgens de meest recente informatie die aan de Vlaamse Regering ter beschikking is 
gesteld, zal de eerstvolgende EU-VS TTC doorgaan begin 2024 in de Verenigde Staten. 
Een concrete datum is nog niet bekend. 
Een inhoudelijke prioriteit voor de Europese Commissie is onder andere de Clean 
Energy Incentives Dialogue, dat een constructieve dialoog op gang brengt over hoe de 
Europese Unie en de Verenigde Staten net zero industrieën van de toekomst kunnen 
bouwen en hoe we bepaalde uitdagingen kunnen aangaan. Ook het Transatlantic 
Initiative for Sustainable Trade (TIST) dat een groene Trans-Atlantische markt wil 
creëren, met focus op onder andere groene technologie, digitale handel en digitale 
ondersteuning, staat op de agenda. 
Op de exacte planning voor de vijfde en zesde EU-VS TTC is het nog wachten. 
5. Op de eerste TTC-samenkomst van mei kwamen de Europese Unie en India overeen 
om de TTC op te zetten als een coördinerend platform om kernuitdagingen met 
betrekking tot handel, betrouwbare technologie en beveiliging aan te pakken. 
Daarnaast heeft de TTC als doel het promoten van een digitale transformatie waarin 
de mens centraal staat. Hiertoe werden, naast de ministeriële samenkomsten, drie 
werkgroepen opgestart. De ministeriële samenkomsten zullen jaarlijks plaatsvinden, 
afwisselend in de Europese Unie en India. De werkgroepen zullen daarentegen 
regelmatig samenkomen om vooruitgang te boeken inzake de politieke prioriteiten. De 
eerstvolgende ministeriële samenkomst zou begin 2024 in India doorgaan, maar dat is 
nog te bevestigen. 
Voorlopig heb ik nog geen zicht op gelijkaardige TTC-initiatieven met andere landen 
dan de Verenigde Staten en India. 
