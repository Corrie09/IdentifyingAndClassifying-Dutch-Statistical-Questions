title: N 494 Kruisem-Oudenaardseweg/Kruishoutemsesteenweg - Verkeersveiligheid fietsers - Studieopdracht
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2008892
thema link: https://www.vlaamsparlement.be/parlementaire-documenten/schriftelijke-vragen/1773072
SCHRIFTELIJKE VRAAG
nr. 120
van JORIS NACHTERGAELE
datum: 18 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
N 494 Kruisem-Oudenaardseweg/Kruishoutemsesteenweg  -  Verkeersveiligheid fietsers  -  
Studieopdracht
Uit het antwoord op mijn schriftelijke vraag nr. 577 van 19 februari 2020 blijkt dat het 
Agentschap Wegen en Verkeer (AWV) heeft kennisgenomen van de lokale bezorgdheden 
over de N494 tussen de kilometerpunten 7,7 en 15,7. Uit datzelfde antwoord blijkt dat in 
een volgend investeringsprogramma in een studieopdracht voor de herinrichting van de 
weg kon worden voorzien. 
Op de Deinzestraat (N459) tussen het Ooikeplein en de N60 in Oudenaarde zal het 
Agentschap Wegen en Verkeer binnenkort de oude betonverharding vervangen door 
comfortabeler en stiller asfalt. Het verkeer richting Oudenaarde wordt vanuit Kruishoutem 
omgeleid via de N494.
Uit het antwoord op mijn schriftelijke vraag nr. 806 van 14 februari 2023 blijkt dat de 
opmaak van de startnota in het voorjaar van 2023 zou starten.
1. Hoe verloopt de opmaak van de startnota? Werd deze al afgerond?
2. Wat zijn de bevindingen?
3. Kan de minister al uitsluitsel geven of er langs dit stuk gewestweg vrijliggende 
fietspaden aangelegd kunnen worden? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 120 van 18 oktober 2023
van JORIS NACHTERGAELE
1. De opmaak verloopt goed. Voor de opmaak van de startnota werkt het Agentschap 
Wegen en Verkeer (AWV) samen met een studiebureau. Sinds 15 september wordt 
intensief aan deze studie gewerkt. Zo worden er metingen en tellingen uitgevoerd op 
het terrein. Daarnaast werken we ook het participatietraject uit met o.a. een online 
bevraging. Het is de bedoeling de startnota klaar te hebben in het voorjaar van 2024.
2. De studie voor de opmaak van de startnota is nog onvoldoende ver gevorderd om nu 
reeds van enige bevinding te kunnen spreken. 
3. Hoewel de studie nog niet zo ver is gevorderd, kan het AWV stellen dat de variant 
waarbij vrijliggende fietspaden aan de beide zijden van de weg worden voorzien, een 
alternatief is dat in de studie zal beschouwd worden als een van de verschillende 
alternatieve oplossingen. Het is evenwel momenteel nog niet duidelijk welk van de 
alternatieven door de projectstuurgroep naar voren geschoven zal worden als de 
voorkeursoplossing.
