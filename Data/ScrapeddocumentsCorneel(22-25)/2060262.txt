title: Vlaamse Randfonds - Besteding middelen
thema: Brussel en de Vlaamse Rand
pdf link: https://docs.vlaamsparlement.be/pfile?id=2060262
thema link: https://www.vlaamsparlement.be/parlementaire-documenten/schriftelijke-vragen/1815693
SCHRIFTELIJKE VRAAG
nr. 364
van JEROEN TIEBOUT
datum: 22 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Vlaamse Randfonds  -  Besteding middelen
In de beleidsnota Vlaamse Rand en dito beleids- en begrotingstoelichting (BBT) 2020 zag 
het Randfonds het levenslicht. Voor de huidige regeerperiode werd 26 miljoen euro 
gebudgetteerd om een antwoord te kunnen bieden op de grootstedelijke effecten alsook 
de mobiliteitsproblemen, de druk op de onderwijscapaciteit, de taalachterstand, het 
verdwijnen van de groene en open ruimte en het dorpse karakter, het behoud van taal en 
culturele identiteit en een gebrek aan welzijns- en gezondheidsvoorzieningen, de hoge druk 
op de grond- en woningprijzen.
1. Graag een gedetailleerd overzicht van toegewezen financiële middelen en 
ondersteuning vanuit het Vlaamse Randfonds sinds de start van deze legislatuur 
(inclusief 2024) met vermelding van het bedrag per ondersteund initiatief en het 
jaartal.
2. Kan de minister een overzicht geven van de projecten die al gepland maar nog niet 
voltooid zijn?
3. Hoe evalueert de minister de bestede middelen?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 364 van 22 maart 2024
van JEROEN TIEBOUT
1. U vindt de gevraagde gegevens terug in bijlage 1 (overzicht projecten per jaar).
In de Excel wordt een gedetailleerd overzicht gegeven van de toegewezen financiële 
middelen vanuit het Vlaamse Randfonds. Per jaar is er een opdeling gemaakt om aan 
te tonen of het gaat over een herverdeling naar een ander beleidsdomein of een 
rechtstreekse toekenning aan de initiatiefnemer van het project.
Hierbij wordt telkens het toegekende bedrag opgenomen. 
2. Onder de kolom ‘status’ wordt er telkens aangeduid of de projecten uitgevoerd zijn of 
in uitvoering zijn. Voor de bijkomende onderwijsopdracht ‘secundair onderwijs’ van vzw 
‘de Rand’ staat er een verduidelijking in dat deze opdracht over 3 jaar gespreid wordt. 
Bij de projecten in uitvoering zijn de financiële middelen (deels) toegekend, maar nog 
niet voltooid. 
Onderaan zijn er drie projecten toegevoegd waarvan een aanvraag is ingediend. 
Momenteel doorlopen deze projecten de toewijzingsprocedure. Hierdoor kan ik daarover 
hier verder niet op ingaan.
3. Als minister stel ik vast dat we binnen het beleidsveld ‘Vlaamse Rand’ dankzij het 
Randfonds voor het eerst werkelijk slagkracht konden ontwikkelen om voor de 
specifieke uitdagingen in de streek het verschil te maken. Hierbij denk ik in het bijzonder 
aan de nieuwe regeling voor wonen in eigen streek, waarbij we via het fonds 5 miljoen 
euro konden investeren zodat de regeling in de regio een stevige duw in de rug krijgt. 
Niet alleen kwam deze regeling er voornamelijk vanwege de specifieke uitdagingen die 
leven in de Vlaamse Rand, de regio krijgt er ook als enige specifieke middelen voor. 
Daarnaast konden we dankzij de extra middelen meer dan 250.000 bomen planten. Al 
doende creëerden we zo ook een groter rond het groen karakter van de Rand, aangezien 
die bomen er kwamen in samenwerking met een rist aan partners: burgers, 
verenigingen, lokale besturen, bedrijven en de minister van Omgeving en haar diensten. 
Een andere belangrijke realisatie betreft de onderwijsopdracht die vzw ‘de Rand’ kreeg. 
Voor het eerst kregen secundaire scholen in de Vlaamse Rand een op maat ontwikkelde 
ondersteuning die hen moet bijstaan bij het ontwikkelen van een structureel taalbeleid, 
het verhogen van de ouderbetrokkenheid en het leggen van bruggen naar activiteiten 
buiten de schoolmuren die het Nederlands bevorderen. Dit alles met één focus voor 
ogen: het versterken van het Nederlands bij de jongeren die in de Vlaamse Rand 
opgroeien. Samen met de regeling rond wonen in eigen streek is dit één van de grotere 
maatregelen waarmee we het Vlaams karakter van de Rand ondersteunen. Dankzij het 
Randfonds konden we dit voor het eerst doen met een slagkracht die stilaan evenredig 
wordt met de grootte van de uitdagingen die op de Rand afkomen.
De terugkoppeling van betrokken externe partners (de betrokken lokale besturen, de 
provincie Vlaams-Brabant, andere Vlaamse overheidsentiteiten, de Vlaamse 
Landmaatschappij, Vlabinvest...) over de effectiviteit van gefinancierde projecten via 
het Vlaamse Randfonds is ook positief. De belangrijkste zorgen zijn het ontbreken van 
een Vlaamse Randfonds op permanente basis. Dit heeft een negatieve impact op de 
duurzaamheid en transparantie van gefinancierde projecten. Er is zeker nog bijkomende 
nood aan inzet van financiële middelen over meer beleidsthema’s dan nu het geval is 
en dit gespreid over de hele regio van de Vlaamse Rand. Ik denk hierbij aan projecten 
ter bevordering van streekontwikkeling en het Vlaams karakter van de Rand, de 
vermindering van sociale verdringing en uitbouw van welzijnsvoorzieningen. Een 
verdere nauwe samenwerking met lokale besturen in de Vlaamse Rand en andere 
entiteiten binnen de Vlaamse overheid is essentieel voor een duurzame impact van 
gesubsidieerde projecten via het Vlaamse Randfonds, waarbij het opzetten van 
intergemeentelijke samenwerkingsverbanden nuttig kan zijn om lokale besturen nauw 
te betrekken bij de identificatie, implementatie en monitoring van de gefinancierde 
projecten. Deze benadering sluit ook nauw aan bij het beleidskader van de huidige 
Vlaamse Regering rond regiovorming.
BIJLAGE
Overzicht van alle gefinancierde projecten via het Vlaamse Randfonds gegroepeerd per 
jaar
