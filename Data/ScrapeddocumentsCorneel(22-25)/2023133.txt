title: Onderwijs aan uitzonderlijk hoogbegaafde leerlingen - Beleidsadvies
thema: Onderwijs en Vorming
pdf link: https://docs.vlaamsparlement.be/pfile?id=2023133
thema link: https://www.vlaamsparlement.be/parlementaire-documenten/schriftelijke-vragen/1785427
SCHRIFTELIJKE VRAAG
nr. 178
van HANNELORE GOEMAN
datum: 6 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijs aan uitzonderlijk hoogbegaafde leerlingen  -  Beleidsadvies
Eind oktober liep het huidige project ‘Voorbeeldscholen in de begeleiding van cognitief sterk 
functionerende leerlingen’ af. Een mooi project door en voor scholen, wetenschappelijk 
ondersteund door een expertisecentrum. Zogenaamde ankerscholen, die al heel wat 
expertise hebben opgebouwd rond het werken met cognitief sterke leerlingen, delen hun 
expertise met andere scholen via zogenaamde lerende netwerken.
Het leren van en met elkaar en het delen van kennis en ervaringen is een krachtige vorm 
van professionalisering. Daarnaast worden de ontwikkelde materialen ook voor alle scholen 
ter beschikking gesteld op de website van het project, zodat ook scholen die niet in de 
lerende netwerken zitten daar gebruik van kunnen maken.
Via dat project wordt voor scholen duidelijk welke maatregelen ze kunnen nemen om ook 
aan de noden van snel lerenden tegemoet te komen, hen de uitdaging te bieden die ze 
nodig hebben zodat ook zij, net als alle andere kinderen, hun talenten kunnen ontwikkelen.
We waren dan ook positief over de verhoging van het budget voor die doelgroep naar een 
miljoen euro en de verankering van een interuniversitair expertisecentrum met een 
beheersovereenkomst van vijf jaar. Ondertussen is er ook een nieuwe projectoproep 
geweest en zijn naast het expertisecentrum ook opnieuw ankerscholen aangeduid.
De vorige projectsubsidie liep af op 31 oktober 2022. Een van de doelstellingen van dat 
project was ook om tot een beleidsadvies te komen over het onderwijs aan uitzonderlijk 
hoogbegaafde leerlingen. In de literatuur wordt die doelgroep vaak omschreven als 
leerlingen met een IQ boven de 145. Met een gemiddelde IQ-score van 100 zit die, 
weliswaar kleine, groep van leerlingen (het zou gaan om 0,1% van de leerlingen) heel ver 
verwijderd van het populatiegemiddelde.
De manier, maar ook de snelheid, van leren en ontwikkelen, zou voor deze leerlingen zo 
anders verlopen dat zij ook heel specifieke noden en aanpassingen nodig hebben. Omdat 
de groep zo klein is, is het voor een school niet evident om daarin expertise op te bouwen. 
We zijn dan ook erg benieuwd naar het beleidsadvies dat gegeven werd in de schoot van 
dat project.
1. Welke adviezen over het onderwijs aan uitzonderlijk hoogbegaafde kinderen werden 
er gegeven?
2. Zijn er adviezen die extra budget vergen en zo ja, over welk bedrag gaat het?
3. Zal de minister nog extra maatregelen treffen voor die doelgroep?
4. Graag het volledige advies als bijlage bij dit antwoord.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr.178 van 6 december 2023
van HANNELORE GOEMAN
Het rapport over de verkenning van de onderwijssituatie van uitzonderlijk hoogbegaafde 
leerlingen werd pas eind 2023 aan de overheid overgemaakt in het kader van de 
rapportering over het derde projectjaar (1/1/2022 – 31/10/2023). De administratie 
bestudeert momenteel het rapport en zal het mij binnenkort voorleggen voor kennisname 
en vrijgave.  
