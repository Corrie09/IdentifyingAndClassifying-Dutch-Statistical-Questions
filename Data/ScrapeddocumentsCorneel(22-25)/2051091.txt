title: Werkgroep Institutionele Zaken – Afstemming Vlaamse arbeidsmarktbeleidsdoelstellingen met het federale (inter)sectorale arbeidsmarktbeleid
thema: Staatshervorming en Verhoudingen binnen de Belgische federale staat
Werk
pdf link: https://docs.vlaamsparlement.be/pfile?id=2051091
thema link: https://www.vlaamsparlement.be/parlementaire-documenten/schriftelijke-vragen/1806583
SCHRIFTELIJKE VRAAG
nr. 297
van KARL VANLOUWE
datum: 27 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkgroep Institutionele Zaken  –  Afstemming Vlaamse arbeidsmarktbeleidsdoelstellingen 
met het federale (inter)sectorale arbeidsmarktbeleid
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting.
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer de sterkere afstemming van de bredere Vlaamse 
arbeidsmarktbeleidsdoelstellingen met het federale (inter)sectorale arbeidsmarktbeleid als 
prioriteit naar voren geschoven.
1. Graag een oplijsting van de stappen die de minister al heeft gezet en de laatste stand 
van zaken voor:
a) de afstemming van de Vlaamse beleidsdoelstelling op het vlak van opleiding en 
vorming met het federale (intersectorale) beleid;
b) de afstemming van de Vlaamse beleidsdoelstelling op het vlak van werkbaar werk 
met het federale (intersectorale) beleid;
c) de afstemming van de Vlaamse beleidsdoelstelling op het vlak van het tegengaan 
van discriminatie met het federale (intersectorale) beleid;
d) de oprichting van een nieuw intersectoraal opleidingsfonds op regionaal niveau.
2. Hoe evalueert de minister zijn bilan ter zake? Welke inspanningen zijn er volgens hem 
zowel op korte als op lange termijn nodig?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 297 van 27 februari 2024
van KARL VANLOUWE
Op 25 juni 2021 heeft de Vlaamse Regering, op voorstel van de minister van Werk, de 
conceptnota “Elk talent telt: meer mensen aan de slag in duurzame en werkbare 
loopbanen” goedgekeurd. Hierin zijn 29 asymmetrische voorstellen geformuleerd. We 
brachten deze voorstellen in bij de eerste federale werkgelegenheidsconferentie. Voor de 
stand van zaken met betrekking tot de 29 voorstellen verwijs ik naar de schriftelijke vraag 
244 van collega Ronse.
 
In het kader van de IMC Werk (december 2021) hebben we een afspraak gemaakt over de 
aanpak van voorstellen voor asymmetrisch beleid. Een werkgroep, het interfederaal 
platform, werd in het leven geroepen samen met een politieke werkgroep die samen de 
concrete voorstellen van de regio’s moeten onderzoeken. Dit is onder leiding van VDAB. 
Alle regio’s en de federale regering zijn vertegenwoordigd. Bij elke bijeenkomst mag elke 
entiteit 1 fiche als prioriteit naar voor schuiven. 
Vanuit Vlaanderen hebben we uit de lijst van 29 voorstellen 15 prioriteiten naar voren 
geschoven.
1. Er is nog geen formeel federaal-Vlaams overleg geweest over de diverse aspecten (cfr 
de diverse deelvragen) bij de vraag naar een sterkere afstemming met het federale 
(inter)sectorale beleid in functie van Vlaamse beleidsdoelstellingen op vlak van 
opleiding en vorming, werkbaar werk, tegengaan van discriminatie bijvoorbeeld door 
de oprichting van een nieuw intersectoraal opleidingsfonds op regionaal niveau.  
2. Het sociaal overlegmodel in België kent verschillende niveaus (federaal, regionaal, 
interprofessioneel, sectoraal). Die niveaus werken, afhankelijk van het thema, 
onafhankelijk van elkaar en volgen een andere timing of aanpak (bv. tripartite versus 
bipartite) terwijl het inhoudelijk vaak wel over gedeelde beleidsdoelstellingen en 
bevoegdheden gaat. Er is dus nood aan een sterkere afstemming tussen de Vlaamse 
aanpak via SERV/VESOC en de sectorconvenants met het federale (inter)sectoraal 
beleid in functie van het slagkrachtiger realiseren van Vlaamse beleidsdoelstellingen 
op vlak van opleiding en vorming, werkbaar werk, tegengaan van discriminatie. Op die 
manier kunnen de sectorale middelen die geïnd worden via werkgeversbijdragen 
mogelijks sterker geappelleerd en gemobiliseerd worden in wat voor het Vlaamse 
werkgelegenheidsbeleid belangrijk is. Inzake die sterkere afstemming kan gedacht 
worden aan 1) een bekrachtigende rol van de gewesten, met name inzake de sectorale 
CAO-onderhandelingen naar aanleiding van het IPA voor de CAO-thema’s die 
betrekking hebben op Vlaamse bevoegdheden (vorming en opleiding, werkbaar werk, 
tegengaan van discriminatie); 2) de mogelijkheid, via het vehikel van werken met 
paritaire subcomités, voor de gewesten, om zelf regionale CAO’s af te sluiten voor 
sectoren of thema’s waar een sterke regionale bevoegdheid speelt. 
