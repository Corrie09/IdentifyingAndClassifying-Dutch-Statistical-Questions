title: Psychologische hulpverlening voor kinderen en jongeren - Limburg
thema: Welzijn en Gezin
pdf link: https://docs.vlaamsparlement.be/pfile?id=2033540
thema link: https://www.vlaamsparlement.be/parlementaire-documenten/schriftelijke-vragen/1794358
SCHRIFTELIJKE VRAAG
nr. 190
van LUDWIG VANDENHOVE
datum: 12 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Psychologische hulpverlening voor kinderen en jongeren  -  Limburg
Uit cijfers, onlangs gepubliceerd in het Belang van Limburg, blijkt dat in Limburg kinderen 
en jongeren die (ambulante) psychologische hulp nodig hebben het langst moeten wachten 
tussen het eerste gesprek met hulpverleners van de centra voor geestelijke 
gezondheidszorg en het moment dat de hulpverlening effectief kan beginnen. De 
gemiddelde wachttijd in Limburg is 222 dagen, in West-Vlaanderen is dat bijvoorbeeld 
maar 31 dagen. In Vlaanderen ligt de gemiddelde wachttijd op 111 dagen.
1. Kan de minister verklaren waarom in Limburg de wachttijd voor kinderen en jongeren 
om psychologische hulp te verkrijgen dubbel zo lang is als het gemiddelde van 
Vlaanderen? Welke factoren spelen mee? 
2. Wat kan men bijvoorbeeld leren uit West-Vlaanderen om de wachttijd te verkorten?
3. Wat zal de minister doen om de wachttijd voor kinderen en jongeren specifiek in 
Limburg drastisch te verlagen? Zal de minister specifieke aandacht hebben voor de 
uitbreiding van - en zodoende de investering in - psychologische zorg voor kinderen 
en jongeren in Limburg?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 190 van 12 januari 2024
van LUDWIG VANDENHOVE
1. Graag verwijs ik u naar de website van het Departement Zorg voor de meest actuele 
gegevens m.b.t. de zorggebruikers en zorgperiodes van de  Centra Geestelijke 
Gezondheidszorg (CGG), waar u op het tabblad duurtijden kan filteren op leeftijd.  Met 
de filters aan de zijkant, kan u de provincie selecteren.  U zal zien dat deze cijfers niet 
overeenstemmen met de cijfers die werden getoond in het artikel van het Belang Van 
Limburg. Staat u mij toe om aan te geven welke gegevens van de CGG worden 
opgevolgd. De CGG zijn ambulante gespecialiseerde geestelijke 
gezondheidszorgvoorzieningen, waar zorggebruikers specifiek naar worden 
doorverwezen.  
Vooreerst meten we de gemiddelde duurtijd in aantal dagen tussen het moment van 
aanmelding en het eerste directe cliëntencontact met een hulpverlener. In tweede 
instantie meten we de gemiddelde duurtijd tussen het eerste en tweede directe 
cliëntencontact dat wordt aangeboden wanneer zowel hulpverlener als zorggebruiker 
kiezen voor de opstart van een behandeling. Het is daarom ook niet juist om voor de 
duurtijden deze twee gemiddelden op te tellen en dit te poneren als wachttijd tot 
behandeling, gezien er reeds een eerste contact daartussen heeft plaatsgevonden. 
Daarom voegen we ook graag in bijlage een Excel toe van de gemiddelde duurtijd per 
CGG voor deze twee tijdspannes. In de tabel in bijlage kan u ook het gemiddelde per 
provincie zien alsook het gemiddelde in Vlaanderen, ook dit verschilt van de cijfers uit 
het artikel. De gemiddelde duurtijd van het eerste directe cliëntencontact tot het 
tweede cliëntencontact in Vlaanderen voor kinderen en jongeren (0-17 jaar) ligt in 
2022 op 57.4 dagen; de duurtijd van aanmelding tot het eerste directe cliëntencontact 
ligt in 2022 voor kinderen en jongeren op 47.8 dagen. Wanneer u verschillende jaren 
met elkaar vergelijkt kan u tevens zien dat voor alle leeftijdsgroepen de wachttijd daalt 
zowel tussen aanmelding en eerste directe cliëntencontact als tussen eerste en tweede 
directe cliëntencontact. Het stijgen en dalen van deze gemiddelde duurtijd kan door 
verschillende factoren verklaard worden.
Elk CGG is een actieve zorgactor binnen een netwerk geestelijke gezondheid. In 
samenwerking met andere netwerkpartners beantwoorden ze zo goed mogelijk aan de 
vele regionale zorgvragen en noden. Sta me dan ook toe erop te wijzen dat er grote 
verschillen zijn tussen de verschillende regio's op gebied van specifieke zorgnoden, 
doelgroep, aanwezigheid van andere zorgactoren, de aan-/afwezigheid van een 
centraal aanmeldpunt... 
Het is daarnaast niet zo dat een zorggebruiker in de periode tussen aanmelding en 
eerste/tweede directe hulpverleningscontact geen zorg krijgt, hetzij van andere 
zorgactoren (die doorverwijzen naar het CGG) in het netwerk, hetzij van het CGG zelf 
(zie verder). De CGG alsook de andere netwerkpartners dragen verantwoordelijkheid 
op gebied van zorgbeleid, waarin we ook juist de ruimte laten opdat ze kunnen voldoen 
aan de regionale noden.
Naast de regionale verschillen zijn er ook tal van factoren die de wachttijd beïnvloeden. 
De wachttijd is immers een complex gegeven dat met veel factoren samenhangt, 
waardoor de weergegeven wachttijden vaak ook een vertekend beeld geven. Zo zijn 
wachttijden afhankelijk van in-, door- en uitstroombeleid van voorzieningen. Elk CGG 
staat in voor het eigen instroombeleid. Binnen dat instroombeleid worden criteria 
bepaald en afspraken gemaakt met netwerkpartners om zo efficiënt en effectief 
mogelijk antwoorden te geven op de vele zorgvragen en -noden. Maar de wachttijden 
zijn niet enkel afhankelijk van het instroombeleid, maar evenzeer van het doorstroom- 
en uitstroombeleid. We zien o.a. dat de stijging van de wachttijden wordt bepaald door 
de duurtijd van een behandeling. Hoe langer een behandeling duurt, hoe minder snel 
een nieuwe zorgperiode kan worden opgestart. Gezien CGG gespecialiseerde hulp 
bieden aan zorggebruikers met complexe, ernstige problemen die een 
multidisciplinaire aanpak vragen, dienen we bij de interpretatie van de wachttijden 
hiermee rekening te houden. De CGG melden immers een forse toename van de 
complexiteit van de behandelde problematieken. 
Daarnaast staan mensen soms op meerdere wachtlijsten of staan ze niet altijd bij de 
juiste organisatie in de wachtlijst. In 2020 en 2021 liepen de wachttijden omwille van 
de coronapandemie hoog op. In 2022 zijn hier door de CGG inspanningen geleverd om 
deze te minderen en dit zien we ook weerspiegeld in de cijfers.
Het zijn deze factoren alsook de regionale verschillen die aantonen dat cijfers met 
enige nuancering en binnen zijn context dienen geïnterpreteerd te worden. 
Tot slot betekent een wachttijd niet dat de zorggebruiker ook op het CGG al geen hulp 
kan krijgen. Zorggebruikers kunnen op verschillende CGG ook terecht voor een 
groepsaanbod en/of kunnen zelf aan de slag gaan met online tools (al dan niet in 
combinatie met een hulpverlener ook wel blended hulpverlening genoemd). Het CGG 
kan ook (telefonisch) contact houden met de zorggebruiker tijdens deze wachttijd. 
Daarnaast proberen CGG zorggebruikers in hun kracht te zetten, hen te motiveren om 
hulp te zoeken binnen het eigen netwerk of gericht te verwijzen voor meer algemene 
psycho-sociale ondersteuning (bv. CAW) in afwachting van de opstart. Ook de 
mogelijkheden van terugbetaalde psychologische zorg binnen de eerstelijn door het 
Riziv is een recente evolutie die in komende jaren verder een impact zal hebben op de 
toegankelijkheid en wachttijden binnen de CGG.
2. De CGG komen regelmatig samen in verschillende werkgroepen, waaronder een 
werkgroep kwaliteit die ook focust op de in- en doorstroom. Hier kunnen de CGG met 
elkaar goede praktijken uitwisselen. Echter zal ook hier rekening gehouden moeten 
worden met de regionale context. Een interventie die werkt in de ene provincie wil niet 
zeggen dat ze ook effect zal hebben in een andere provincie. 
3. In deze legislatuur heb ik binnen mijn uitbreidingsbeleid geïnvesteerd in de uitbreiding 
van het aanbod van de CGG voor de doelgroep kinderen en jongeren.  Voor de periode 
2024-2026 sluiten we met de CGG een nieuwe overeenkomst. Samen met deze 
overeenkomst werden beleidsplannen opgesteld, waarin de CGG gevraagd werden om 
doelstellingen op te nemen rond het in-, door- en uitstroombeleid. Dit zal de komende 
drie jaar zowel in de voortgangsrapportages als met de geactualiseerde indicatoren 
hierrond (vanaf 2025) opgevolgd worden. De CGG dienen hier dus gericht op in te 
zetten.
De uitbreiding van het aanbod crisiszorg en eerstelijnspsychologische zorg (= RIZIV-
conventie) wordt verwacht impact te hebben op de duurtijd tot behandeling, ook voor 
kinderen en jongeren. Vanaf februari 2024 kunnen kinderen en jongeren gratis terecht 
bij een geconventioneerde eerstelijnspsycholoog voor milde tot matige problemen. Het 
is belangrijk om de eerstelijnszorg meer bekend te maken, zodat zorgvragers met een 
lichtere problematiek de weg hiernaartoe vinden en de gespecialiseerde zorg 
ontlasten. Het is echter nog te vroeg om uitspraken te doen over de precieze impact 
hiervan op de wachttijden bij de gespecialiseerde zorg. 
BIJLAGE
Overzicht
