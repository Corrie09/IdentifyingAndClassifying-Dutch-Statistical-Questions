title: Werkstraffen - Uitvoering
thema: Justitie en Handhaving
pdf link: https://docs.vlaamsparlement.be/pfile?id=2022046
thema link: https://www.vlaamsparlement.be/parlementaire-documenten/schriftelijke-vragen/1782529
SCHRIFTELIJKE VRAAG
nr. 167
van LUDWIG VANDENHOVE
datum: 27 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Werkstraffen  -  Uitvoering
Blijkbaar is het steeds moeilijker om organisaties te vinden om werkstraffen te laten 
uitvoeren. Nochtans zijn werkstraffen een van de alternatieven voor de traditionele 
gevangenisstraffen.
1. Graag een overzicht per jaar van het aantal werkstraffen vanaf het ogenblik dat 
Vlaanderen daarvoor bevoegd is geworden? Is het mogelijk om per jaar een indeling 
in grote categorieën van maatschappelijke sectoren te krijgen waar die werkstraffen 
werden uitgevoerd?
2. Welke maatregelen nam de minister om de interesse bij organisaties en instanties te 
verhogen om werkstraffen toe te laten?
3. Welke initiatieven plant de minister nog deze legislatuur om het aantal werkstraffen te 
kunnen verhogen? Welk budget wordt daarvoor uitgetrokken? Wat is de timing ervan? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 167 van 27 november 2023
van LUDWIG VANDENHOVE
1. In onderstaande tabel vindt u het aantal nieuwe werkstraffen dat de Vlaamse 
justitiehuizen hebben ontvangen, opgedeeld per jaartal. Zoals u kunt zien, is dit aantal 
sinds het begin van deze legislatuur – met uitzondering van 2020 (het coronajaar 
waarin veel arbeidsplaatsen de deuren sloten, sommigen ook voorgoed) – sterk 
gestegen. Een voldoende ruim aanbod aan prestatieplaatsen voorzien, is dus een 
belangrijke voorwaarde om een kordate uitvoering van werkstraffen mogelijk te 
maken. Ik heb hier deze legislatuur dan ook sterk op ingezet (zie verder).
Jaartal Nieuwe dossiers
2016 3926
2017 3663
2018 3782
2019 4295
2020 3852
2021 5851
2022 5500
De cijfers van 2023 zijn nog niet beschikbaar. 
Wat betreft de verschillende types van organisaties waar werkstraffen worden 
uitgevoerd, is er een grote variatie. Zo kunnen werkstraffen onder andere worden 
uitgevoerd bij dierenasielen, natuurbeheerorganisaties, woonzorgcentra, verschillende 
diensten van lokale besturen (technische dienst, groendienst en administratieve 
ondersteuning), kringloopwinkels en cultuurcentra. Als we kijken naar de 6 grootste 
categorieën van werkzaamheden, dan zijn dat de volgende:
- Groenonderhoud;
- Logistieke ondersteuning in kringloopwinkels;
- Dierenverzorging;
- Algemene onderhoudswerken;
- Hulp bij recyclageparken;
- Ondersteuning in woonzorgcentra.
Deze categorieën zijn over de jaren heen in grote lijnen dezelfde gebleven. 
Het intern registratiesysteem van de justitiehuizen werd vorig jaar grondig hervormd 
waardoor de samenwerkingen met de verschillende organisaties nauwkeuriger worden 
geregistreerd. Momenteel worden de nodige rapporten ontwikkeld zodat de typen 
samenwerkingen op een meer kwantitatieve manier kunnen worden weergegeven. 
2. Zoals ik hierboven reeds aangaf, heb ik tijdens deze legislatuur verschillende 
initiatieven genomen om niet alleen de interesse bij organisaties te verhogen, maar 
ook het bestaande aanbod daadwerkelijk te verruimen. Zo heb ik onder andere lokale 
besturen aangeschreven om naar mogelijkheden te zoeken om werkstraffen te laten 
uitvoeren. Er waren hierdoor beduidend meer aanmeldingen van lokale besturen. 
Daarnaast heb ik ook contact opgenomen met mijn collega-ministers om te bekijken of 
uitvoering van werkstraffen binnen hun diensten mogelijk was. Er worden door mijn 
diensten ook regelmatig infosessies voor organisaties gehouden om de interesse te 
verhogen. 
Naast de uitbreiding van deze vrijwillige samenwerkingen heb ik dus ook het 
gesubsidieerd aanbod substantieel verruimd. Zo zijn er nieuwe werkvloerprojecten van 
Natuurpunt opgestart, heb ik bestaande werkvloerprojecten uitgebreid, en heb ik drie 
mobiele werkvloerprojecten in de provincies Antwerpen en Limburg en het gerechtelijk 
arrondissement Brussel geïnstalleerd. Bij een mobiel werkvloerproject gaat een 
werkvloerbegeleider samen met een groep werkgestraften bij externe organisaties 
taken uitvoeren. Er is ook een mobiel werkvloerproject in samenwerking met de OVAM 
opgestart. 
Samengevat heb ik 1900 extra plaatsen gecreëerd, dit voornamelijk in het 
gesubsidieerd aanbod gezien een vrijwillig aanbod moeilijker te vinden valt. Het gaat 
immers niet enkel om gratis gepresteerde uren, maar de werkgestraften moeten ook 
opgevolgd worden, er komt de nodige administratie bij kijken enzovoort. 
3. Ik wil eerst even verduidelijken dat het als Vlaams minister van justitie en handhaving 
niet mijn bevoegdheid is om werkstraffen op te leggen. Dat is een federale 
bevoegdheid. Ik kan het aantal werkstraffen dat de justitiehuizen ontvangen dus niet 
verhogen of verlagen. Ook is het in principe de federale minister van justitie die 
bevoegd is voor de financiering van de prestatieplaatsen via de envelop van het globaal 
plan. Die middelen werden destijds niet overgeheveld naar de deelstaten en kunnen 
slechts via een bijzondere financieringswet worden overgeheveld.
Alleen gaat het om een gesloten envelop, zonder indexering, terwijl het aantal 
werkstraffen wel met ongeveer 45% gestegen is en er ondertussen een serieuze 
indexsprong is geweest. Ik ben dus wel verantwoordelijk voor het vinden van een 
voldoende aanbod van prestatieplaatsen, maar zonder de nodige financiering. Dat is 
natuurlijk dweilen met de kraan open. Dit geldt ook voor de bestaande 
prestatieplaatsen, waarbij het water aan de lippen van bepaalde lokale besturen staat 
gezien er geen indexering wordt toegepast. Ik heb dit, samen met mijn bevoegde 
collega’s van de andere deelstaten, al meermaals aangekaart bij mijn federale collega. 
Tot nu toe beweegt er echter niks.
Omdat ik geen straffeloosheid in de hand wil werken, heb ik daarom zelf geïnvesteerd 
in extra prestatieplaatsen. En dit voor ongeveer 1 miljoen euro extra jaarlijks vanaf 
2020. Ook dit jaar en volgend jaar investeer ik telkens 500.000 euro extra middelen in 
een aantal van de bestaande prestatieplaatsen om deels tegemoet te komen aan de 
tekorten door de gesloten envelop, gezien we die prestatieplaatsen anders dreigen te 
verliezen. Ik reken erop dat bij een nieuwe federale regeringsvorming de middelen 
zullen overgeheveld worden en Vlaanderen ook effectief kan instaan voor de 
financiering van de prestatieplaatsen, maar tot dan, neem ik hier toch mijn 
verantwoordelijkheid in.
