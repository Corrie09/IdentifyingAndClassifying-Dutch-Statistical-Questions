title: Samenwerkingsverbanden buiten regio's - Stand van zaken
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2060323
thema link: https://www.vlaamsparlement.be/parlementaire-documenten/schriftelijke-vragen/1814982
SCHRIFTELIJKE VRAAG
nr. 174
van BRECHT WARNEZ
datum: 21 maart 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Samenwerkingsverbanden buiten regio's  -  Stand van zaken
Op 1 februari 2023 keurde het Vlaams Parlement het decreet goed dat Vlaanderen 
opdeelde in 17 referentieregio’s. Het doel van die regiovorming is volgens de beleidsnota 
van de minister om de huidige verrommeling van intergemeentelijke samenwerkingen 
tegen te gaan en het aantal mandaten te verminderen.
Om het regionaal beleid en de regionale samenwerking te ondersteunen, werd een Labo 
Regiovorming opgericht door de Vereniging van Vlaamse Steden en Gemeenten (VVSG). 
Dat labo heeft tot en met 2023 zowel regio’s als subregio’s ondersteund in het uitwerken 
van een ontwikkelingstraject, het realiseren van regionale doorbraakprojecten en het 
saneren van de bovenlokale ruimte van regio’s die dat wensen.
Graag alle data in Excel ter beschikking stellen.
1. Kan de minister per provincie, gemeente en OCMW een actueel overzicht geven van 
het aantal samenwerkingsverbanden waar het lokaal bestuur aan deelneemt? Graag 
met vermelding van de betrokken referentieregio’s.
a) Hoe evalueert de minister die gegevens?
b) Stelt de minister een effect vast van de samenwerkingen afgesloten sinds de 
aangekondigde/ingevoerde regiovorming?
2. Kan de minister per provincie een overzicht geven van alle samenwerkingsverbanden 
waar gemeenten op dit moment aan deelnemen? Graag per samenwerkingsverband 
de vermelding van de naam, de deelnemende actoren (gemeente, OCMW en andere), 
de categorie (cf. boven), de kernopdracht, het KBO-nummer, de juridische vorm, de 
wettelijke of decretale basis, de provincie waar de zetel is gevestigd, de gemeente 
waar de zetel is gevestigd, de datum waarop het samenwerkingsverband is opgericht 
en desgevallend de einddatum, de website en de beleidsdomeinen waarbinnen het 
samenwerkingsverband actief is. (KBO-Kruispuntbank van Ondernemingen)
3. Kan de minister per provincie een update geven van het overzicht van de 
samenwerkingsverbanden gesloten na de aangekondigde regiovorming binnen de 
referentieregio’s? Graag een overzicht per referentieregio, gemeente en OCMW, met 
vermelding van de gegevens uit de tweede vraag.
a) Hoe evalueert de minister die gegevens?
b) Wanneer zijn evaluatie veeleer negatief is, welke initiatieven zal de minister 
nemen om samenwerkingen binnen de referentieregio’s verder te stimuleren?
c) Wat is de timing en de stand van zaken van die initiatieven?
4. Kan de minister per provincie een update geven van het overzicht van de 
samenwerkingsverbanden gesloten na de aangekondigde regiovorming buiten de 
referentieregio’s? Graag een overzicht per referentieregio, gemeente en OCMW, met 
vermelding van de gegevens uit de tweede vraag.
a) Hoe evalueert de minister die gegevens?
b) Wanneer zijn evaluatie veeleer negatief is, welke initiatieven zal de minister 
nemen om samenwerkingen binnen de referentieregio’s verder te stimuleren?
c) Wat is de timing en de stand van zaken van die initiatieven?
5. Hoe evalueert de minister de werking van het Labo Regiovorming?
a) Hoe kijkt de minister naar de doorbraaktrajecten?
b) Wat de eventuele knelpunten binnen de regiowerking die bleken uit het Labo 
Regiovorming betreft:?
i. Wat zijn de belangrijkste knelpunten die blijken uit het Labo 
Regiovorming?
ii. Plant de minister desgevallend bijsturingen op dit vlak? Zo ja, welke 
en met welke timing?
c) Hoe evalueert de minister de werking van het Labo Regiovorming?
i. Welke regionale doorbraken zijn er tot nu toe gerealiseerd? Welke 
doelen beogen deze regionale doorbraken?
ii. Zijn die regionale doorbraken realistisch inzetbaar in Vlaanderen? 
Hoe evalueert of voorziet de minister (in) de uitrol ervan? Graag plan 
van aanpak met timing en budget.
iii. Werden nieuwe ontwikkelingsprojecten opgestart als gevolg van de 
verkennende gesprekken van het labo?
iv. Welke impact hebben de opleidingen, workshops en webinars over 
regiovorming die georganiseerd werden door het labo, gehad?
6. Plant de minister nieuwe initiatieven op het vlak van regiovorming of de ondersteuning 
van het proces?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 174 van 21 maart 2024
van BRECHT WARNEZ
Ik verwijs naar het antwoord op uw schriftelijke vraag nr. 244 van 23 maart 2023 en 
herhaal net als mijn voorganger dat er vandaag geen allesomvattend overzicht bestaat van 
samenwerkingsverbanden waaraan lokale besturen deelnemen. Het Agentschap 
Binnenlands Bestuur (ABB) houdt enkel de gegevens bij van samenwerkingsverbanden 
waarop een uitgebreid of beperkt bestuurlijk toezicht van toepassing is. In dat kader 
registreert ABB een aantal gegevens over deze samenwerkingsverbanden in een interne 
databank. Deze gegevens vormen de basis voor de antwoorden in de bijlagen. Andere 
gegevens zijn niet voorhanden. 
Ik geef graag nog mee dat het Decreet van 22 december 2017 over het Lokaal Bestuur 
(DLB) de verantwoordelijkheid legt bij het college van burgemeester en schepenen, 
respectievelijk bij het Vast Bureau, om een actueel overzicht bij te houden van de 
samenwerkingsverbanden waaraan het lokaal bestuur deelneemt. Minstens eenmaal per 
jaar wordt de gemeenteraad, respectievelijk de raad voor maatschappelijk welzijn, op de 
hoogte gebracht van het geactualiseerde overzicht. 
1. Bijlage 1 bevat een overzicht van het aantal samenwerkingsverbanden per gemeente 
en per OCMW, op provinciaal niveau gesorteerd. ABB houdt deze gegevens niet bij op 
het niveau van de referentieregio. 
a) Ten opzichte van vorig jaar is het totaal aantal deelnemers gestegen met 161, wat 
veel lijkt maar enigszins te nuanceren is. Vandaag telt Vlaanderen opgeteld 600 
gemeenten en OCMW’s. Als ongeveer 1/4e van hen een nieuwe participatie aangaat, 
komt men al aan dit cijfer. De data zijn recentelijk gemigreerd naar een nieuw 
platform, waarbij een grondige controle doorgevoerd werd. Het is mogelijk dat hierbij 
nieuwe participaties aan het licht kwamen. 
b) Gelet op de recente inwerkingtreding van het Regiodecreet is het momenteel nog te 
vroeg om een effect van de regiovorming waar te nemen.
2. Bijlage 2 bevat een overzicht van de intergemeentelijke samenwerkingsverbanden 
(IGS’en) en de verenigingen en vennootschappen voor maatschappelijk welzijn 
(VVMW’s), op provinciaal niveau gesorteerd. Het gaat meer bepaald over de provincie 
waar het samenwerkingsverband zijn maatschappelijke zetel heeft. Dit betekent niet 
dat er enkel gemeenten van die provincie deelnemen aan dat samenwerkingsverband. 
Het aantal provinciegrensoverschrijdende samenwerkingen is echter gering. 
3. Bijlage 3 bevat een overzicht van de samenwerkingsverbanden die opgericht zijn na 12 
maart 2021, de beslissing van de Vlaamse Regering over de regioafbakening. 
Sindsdien zijn er 11 nieuwe samenwerkingsverbanden opgericht. 1 Dienstverlenende 
Vereniging, 1 vereniging voor Sociale dienstverlening, 6 Welzijnsverenigingen, 1 
Woonzorgvereniging en 2 Ziekenhuisverenigingen. Enkel de dienstverlenende 
vereniging valt binnen het toepassingsgebied van de regiovorming. Gezien het beperkt 
aantal nieuwe samenwerkingsverbanden is het tot op heden niet mogelijk om een 
evaluatie ten gronde te maken.  
4. Na 12 maart 2021 werden er geen samenwerkingsverbanden, waarop de 
toezichthoudende overheid het bestuurlijk toezicht uitoefent, opgericht die de grenzen 
van de referentieregio’s overschrijden. Deze vaststelling is positief. 
5. a) Er werden in totaal 7 regionale doorbraakprojecten opgestart in 2021 en nog eens 5 
projecten in 2022. Labo Regiovorming voorzag begeleiding voor elk van de projecten. 
De begeleiding varieerde qua inhoud en intensiteit, afhankelijk van de behoefte van 
het project. Per geselecteerde regionale doorbraak voorzag het Labo Regiovorming 
een cofinanciering van €25.000 om het project te realiseren. 
b) De inventaris van de hinderpalen voor de regiowerking werd op 14 juli 2023 ter 
mededeling aan de Vlaamse Regering voorgelegd als onderdeel van de 
voortgangsrapportering over het project regiovorming (VR 2023 1407 MED.0278). 
Over de eventuele bijsturingen zal worden gerapporteerd in de 
voortgangsrapportering van 2024.
c) Het Steunpunt Bestuurlijke Vernieuwing heeft de werking van het Labo Regiovorming 
geëvalueerd als onderdeel van de tussentijdse evaluatie van het traject 
regiovorming. Het evaluatierapport is op de website van het Steunpunt te 
raadplegen. Op basis daarvan besliste de Vlaamse Regering op 8 december 2023 om 
de VVSG een subsidie toe te kennen voor de verderzetting van Labo Regiovorming in 
2024 en 2025. 
i. Voor een overzicht van de regionale doorbraakprojecten en hun doelstellingen 
verwijs ik naar de website van Labo Regiovorming.
ii. De regionale doorbraakprojecten hebben bijgedragen aan de inventarisatie van 
sectorale hinderpalen. Er werd ook input geleverd voor de opmaak van het 
Regiodecreet van 3 februari 2023. Zo kwam de vraag tot regiomobiliteit binnen 
het Regiodecreet mede tot stand vanuit het onderzoek en de ervaringen rond deze 
thematiek binnen het project van subregio Neteland. De resultaten binnen het 
project van regio Gent leidden tot input om de regelgeving in het kader van de 
intergemeentelijke onroerend erfgoeddiensten bij te sturen. Het project van Zuid-
West-Vlaanderen heeft bijgedragen aan het concept van de technische 
assistentiehubs die lokale actoren ondersteunen bij de uitrol van lokale 
energiegemeenschappen in het kader van het lokaal energie- en klimaatpact 
(LEKP 2.1.).
iii. In 2023 werden geen nieuwe trajecten opgestart. De resultaten en geleerde lessen 
van de ontwikkelingstrajecten werden op 23 november 2023 voorgesteld op een 
studiedag.
iv. Het werkpakket communicatie en kennisdeling van Labo Regiovorming heeft tot 
doel regiovorming onder de aandacht te brengen bij de lokale besturen. In 2023 
organiseerde Labo Regiovorming een studiedag over regiovorming. Ook in 2024 
zal het Labo blijven inzetten op communicatie en kennisdeling.
6. Momenteel lopen vier trajecten waarin de lokale besturen het bovenlokaal 
samenwerkingslandschap in hun regio of subregio willen vereenvoudigen. Concreet gaat 
het om Regio Brugge, referentieregio Vlaamse Ardennen, referentieregio Oost-Brabant 
en subregio Zuidrand/Rupelstreek. Doel is de opmaak van een plan vereenvoudiging 
tegen 30 juni 2024. IDEA Consult begeleidt de vier trajecten. In het najaar zal het 
bureau op basis van de kennis en ervaring van de trajecten een draaiboek 
vereenvoudiging opmaken. 
BIJLAGEN
1.Aantal deelnames van gemeenten en OCMW’s in IGS’en en VVMW’s
2.Overzicht IGS’en en VVMW’s
3.Oprichting samenwerkingsverbanden na 12/03/2021
