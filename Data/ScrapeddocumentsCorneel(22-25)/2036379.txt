title: Asbestproducenten - Ingebrekestellingen
thema: Natuur en Milieu
pdf link: https://docs.vlaamsparlement.be/pfile?id=2036379
thema link: https://www.vlaamsparlement.be/parlementaire-documenten/schriftelijke-vragen/1794880
SCHRIFTELIJKE VRAAG
nr. 243 
van JOHAN DANEN
datum: 17 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Asbestproducenten  -  Ingebrekestellingen
Op woensdag 17 januari 2024 vindt er een bijzondere algemene vergadering plaats bij het 
bouwmaterialenbedrijf Scheerders Van Kerchove (SVK). Op de agenda van dat 
beursgenoteerde bedrijf staat onder andere het voorstel om de raad van bestuur de 
opdracht te geven SVK te splitsen in een vastgoedvennootschap, waarvan de onroerende 
goederen verkocht kunnen worden, en een vennootschap die het handelsfonds en de 
oorspronkelijke bouwactiviteiten omvat. Op dit moment is er reeds een verkoopproces 
lopende waarbij SVK een deel van de industriegronden wenst te verkopen.
Deze wijzigingen in de bedrijfsvoering zouden ertoe kunnen leiden dat het kapitaal dat 
nodig is voor de uitvoering van de saneringen onttrokken wordt uit de vennootschap, 
waardoor de saneringskost terecht zou kunnen komen bij de Openbare Vlaamse 
Afvalstoffenmaatschappij (OVAM) en dus de Vlaamse belastingbetaler. Nochtans beweert 
de minister in de media dat de agenda van de bijzondere algemene vergadering niet de 
aanleiding was voor het versturen van de ingebrekestelling. Volgens de minister gebeurde 
die handeling naar aanleiding van een juridische analyse waar men al langer mee bezig 
was.
Om het scenario te vermijden waarbij de belastingbetaler opdraait voor de 
saneringskosten, stuurde de minister een ingebrekestelling naar het bedrijf waarin de 
minister tegen 31 januari 2024 een duidelijk plan van aanpak vraagt over de nakoming 
van de bodemsaneringsverplichtingen. Bovendien vraagt de minister ook een financiële 
tegemoetkoming voor het aandeel van het bedrijf in de verspreiding van asbest in Sint-
Niklaas en de rest van Vlaanderen.
1. De minister geeft in de media aan dat het versturen van een ingebrekestelling niet 
werd ingegeven door de agenda van de bijzondere algemene vergadering van 17 
januari 2024, maar dat dat gebeurde naar aanleiding van een juridische analyse.
a) Waarom werd de ingebrekestelling nu (weekend 13-14 januari 2024) verstuurd? 
Was daarvoor een specifieke aanleiding?
b) Door wie werd de juridische analyse uitgevoerd? Wat was het voorwerp van de 
analyse en wat waren de conclusies van dat onderzoek?
c) Volgens de eigen communicatie van het bedrijf, zou de sanering van de voormalige 
asbeststortplaats op schema zitten en is de verwachting dat de volledige sanering 
tegen eind 2025 wordt afgerond. Welk probleem wordt er precies aangekaart in de 
ingebrekestelling en welke oplossingen worden er verwacht?
2. Zijn er momenteel nog andere juridische analyses lopende in Vlaanderen die aanleiding 
kunnen geven tot soortgelijke ingebrekestellingen?
3. Een ingebrekestelling is een ‘laatste kans’ die wordt geboden aan de geadresseerde 
om zich in orde te stellen met de gemaakte afspraken, opgelegde verplichtingen, 
openstaande facturen enzovoort. Aan een ingebrekestelling gaan dus diverse 
aanmaningen of contactnames vooraf.
a) Hoeveel contactnames en aanmaningen werden er al aan het bedrijf overgemaakt 
in verband met het niet nakomen van de saneringsverplichtingen?
b) Door wie werden die contactnames/aanmaningen uitgevoerd?
4. Het (nieuwe) uitvoeringsbesluit Vlarebo bepaalt dat de vrijstelling om te saneren 
automatisch overgaat op de koper van verontreinigde grond indien er sprake is van 
een onschuldige eigenaar. Er kan alleen maar sprake zijn van een ‘onschuldige’ 
eigenaar indien de huidige eigenaar geen aandeel heeft in de historische vervuiling.
a) Kan SVK het statuut van ‘onschuldige’ eigenaar krijgen, en dus vrijgesteld worden 
van de saneringsplicht, voor de risicogronden waarover het bedrijf beschikt?
b) Blijft de saneringsplicht gelden voor een nieuwe vennootschap waarin de 
risicogronden eventueel worden ondergebracht, aangezien het hier om een 
overdracht gaat?
5. Het principe van ‘de vervuiler betaalt’ indachtig, zou de minister in de ingebrekestelling 
opgenomen hebben dat zij een financiële tegemoetkoming verwacht van het bedrijf 
voor het aandeel van het bedrijf in de verspreiding van asbest in Sint-Niklaas en de 
rest van Vlaanderen. SVK zou verantwoordelijk zijn voor 15 procent van het 
geproduceerde en aanwezige asbestcement in Vlaanderen.
a) Hoe moet de vraag tot financiële tegemoetkoming worden bekeken? Gaat het over 
een dading waarbij er bepaalde afspraken worden gemaakt tussen Vlaanderen (de 
OVAM) en het bedrijf? Wat is de juridische grond van de vraag?
b) Kan de vraag tot financiële tegemoetkoming leiden tot het vrijwaren van het bedrijf 
voor verdere juridische gevolgen?
c) Op welke wijze zal de financiële tegemoetkoming worden berekend? Wat zijn de 
parameters waarmee rekening wordt gehouden?
d) Waarvoor zal de financiële tegemoetkoming worden aangewend? Is er een 
bestemming voor de financiële inkomsten?
6. Zullen de andere asbestproducenten ook een gelijkaardige vraag tot financiële 
tegemoetkoming ontvangen voor hun aandeel in de asbestproductie en verspreiding 
van asbestproducten in Vlaanderen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 243 van 17 januari 2024
van JOHAN DANEN
1. a) De exacte timing was ingegeven door de kennisname dat op de algemene 
vergadering een punt inzake de vennootschapsstructuur stond geagendeerd. Het 
zou niet de eerste keer zijn dat ook de Vlaamse overheid geconfronteerd wordt met 
sterfhuisconstructies waardoor bedrijven hun milieuverplichtingen trachten te 
ontlopen.
b) De juridische analyse werd uitgevoerd door een advocatenkantoor aangesteld door 
de Openbare Vlaamse Afvalstoffenmaatschappij (OVAM). Het voorwerp van de 
analyse was de aanspreekbaarheid van voormalige asbestverwerkende bedrijven 
op hun historische verantwoordelijkheid voor de maatschappelijke milieukosten 
door het verkopen van asbesthoudende producten. De verdere inhoud en conclusies 
zijn vertrouwelijk om het verdere verloop niet te benadelen.  
c) SVK wordt enerzijds aangesproken op haar plicht om te voldoen aan de 
noodzakelijke bodemverplichtingen en anderzijds op haar aandeel in geproduceerde 
asbesthoudende producten waardoor individuele eigenaars en de maatschappij met 
kosten worden geconfronteerd om onze gezondheid te vrijwaren. Wij verwachten 
van SVK als vervuiler een bijdrage voor deze maatschappelijke lasten. Voor wat 
betreft de sanering van de stortplaats ter hoogte van het deelgebied ‘De Winningen’ 
werd de sanering afgerond op 05/05/2022. De OVAM heeft een eindverklaring 
afgeleverd op 04/07/2022 waarin ze bevestigt dat er geen verdere maatregelen 
meer nodig zijn.
2. Er lopen inderdaad nog andere juridische analyses om te bekijken hoe we andere 
voormalige asbestverwerkende bedrijven en hun rechtsopvolgers hiervoor kunnen 
aanspreken. 
3. a) Binnen de procedures om te voldoen aan de bodemverplichtingen was er reeds 
contact en briefwisseling, dit volgens de vigerende procedures van de 
bodemregelgeving.
b) Door de OVAM als toezichthoudende overheid. 
4. a) Neen, SVK kan voor de tot op vandaag vastgestelde bodemverontreinigingen geen 
vrijstelling van saneringsplicht bekomen.
b) In het geval er sprake is van een overdracht zoals opgenomen in de definities artikel 
2 van het Bodemdecreet zullen de bepalingen zoals opgenomen in Titel III, 
Hoofdstuk VIII, afdeling II van het Bodemdecreet vervuld moeten worden bij het 
inbrengen van de gronden in een nieuwe vennootschap. Ook op deze manier kan 
men dus niet onder de saneringsplicht uitkomen. 
5. a) We willen hiervoor inderdaad tot een dading komen tussen SVK en de Vlaamse 
Regering. De juridische grond hiervoor maakt deel uit van de vertrouwelijke inhoud.
b) Of de afspraken een vrijwaring voor bepaalde zaken kunnen inhouden is nog niet 
bekend en zal voorwerp uitmaken van het verdere verloop van het overleg en de 
procedure.
c) We houden rekening met het ingeschatte aandeel van door SVK geproduceerde 
asbesthoudende materialen die nu nog aanwezig zijn in Vlaamse gebouwen. We 
houden daarnaast ook rekening met de verwijderings- en beheerskosten die 
eigenaars en de Vlaamse Regering hebben om een asbestveilige toestand te 
realiseren.
d) Met de financiële inkomsten willen we via de bestaande en mogelijk nieuwe 
instrumenten extra ondersteuning bieden aan eigenaars van woningen en 
gebouwen om een asbestveilige toestand te realiseren en om zo hun gezondheid te 
vrijwaren van asbestrisico’s.
6. Zoals ik al zei, loopt inderdaad de juridische analyse hiervoor. Zodra die klaar is, zullen 
we alle mogelijkheden aanwenden ook de andere asbestproducenten aan te spreken 
op hun producentenverantwoordelijkheid, elk voor hun respectievelijk geraamde 
aandeel.
