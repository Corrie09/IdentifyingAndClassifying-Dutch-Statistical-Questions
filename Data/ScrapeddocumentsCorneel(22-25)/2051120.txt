title: Werkgroep Institutionele Zaken - Vlaamse noden binnen actualisering federale regelgeving verpleegkundige handelingen
thema: Gezondheid
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2051120
thema link: https://www.vlaamsparlement.be/parlementaire-documenten/schriftelijke-vragen/1806559
SCHRIFTELIJKE VRAAG
nr. 261
van KARL VANLOUWE
datum: 27 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Werkgroep Institutionele Zaken  -  Vlaamse noden binnen actualisering federale 
regelgeving verpleegkundige handelingen
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting.
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer overleg met het oog op het actualiseren van de federale regelgeving 
over verpleegkundige handelingen als prioriteit naar voren geschoven.
Naar verluidt keurde de federale ministerraad op voorstel van federaal minister van 
Volksgezondheid Frank Vandenbroucke een voorontwerp van wet goed tot wijziging van 
de wet betreffende de uitoefening van de gezondheidszorgberoepen, gecoördineerd op 10 
mei 2015, om de hervorming van de verpleegkunde in die wet op te nemen.
1. Heeft de minister voorafgaand overleg gehad met haar federale evenknie over de 
Vlaamse noden?
Zo ja, graag een overzicht van de verschillende overlegmomenten en van wat 
besproken werd.
Zo niet, waarom niet?
2. Heeft de minister garanties/toezeggingen gekregen dat die noden meegenomen zullen 
worden in de actualisering van de bestaande wetgeving én acht de minister de 
wijzigingen voldoende om aan de Vlaamse realiteit te voldoen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 261 van 27 februari 2024
van KARL VANLOUWE
Er hebben meerdere overlegmomenten plaatsgevonden in de vorm van de maandelijkse 
IKW zorgberoepen en bilaterale overlegmomenten tussen de kabinetten. Er heeft ook een 
overleg plaatsgevonden op niveau van de ministers op 24 oktober 2023.
Morgen, 19 maart 2024, ligt in de federale Commissie Gezondheid en Gelijke kansen een 
Wetsontwerp voor tot wijziging van de wet betreffende de uitoefening van de 
gezondheidszorgberoepen, gecoördineerd op 10 mei 2015, teneinde de hervorming van de 
verpleegkunde, de afschaffing van de Technische Commissies voor verpleegkunde en de 
paramedische beroepen en de aanpassing van de taken van de Federale Raden voor 
verpleegkunde en paramedische beroepen hierin op te nemen.
Een andere belangrijke stap is reeds gezet met de wet tot 28 juni 2023 tot wijziging van 
de wet betreffende de uitoefening van de gezondheidszorgberoepen, gecoördineerd op 10 
mei 2015, teneinde de huidige titel van verpleegkundige aan Richtlijn 2005/36/EG te 
verduidelijken en de basisverpleegkundige en de klinisch verpleegkundig onderzoeker 
hierin op te nemen, net als bij de wet van 11 juni 2023 tot wijziging van artikel 124, 1°, 
van de wet betreffende de uitoefening van de gezondheidszorgberoepen, gecoördineerd op 
10 mei 2015, teneinde de wetgeving betreffende de uitoefening van technische 
verpleegkundige verstrekkingen door een mantelzorger of door een bekwame helper, 
hierin aan te passen.
In het kader van de uitwerking van deze regelgevende kaders was er oor naar de 
aandachtspunten vanuit Vlaanderen, maar finaal moeten de politieke beslissingen over de 
aanpassingen aan het kader inzake de gezondheidszorgberoepen genomen worden door 
de federale regering. We gaan in Vlaanderen maximaal met deze federale wetgeving aan 
de slag om een goede implementatie in het Vlaamse zorglandschap te verzekeren.
