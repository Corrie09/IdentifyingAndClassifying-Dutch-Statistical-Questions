title: Topstukkenlijst - Gerelateerde onderzoeksopdrachten
thema: Cultuur
pdf link: https://docs.vlaamsparlement.be/pfile?id=2051303
thema link: https://www.vlaamsparlement.be/parlementaire-documenten/schriftelijke-vragen/1808521
SCHRIFTELIJKE VRAAG
nr. 157
van FILIP BRUSSELMANS
datum: 29 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Topstukkenlijst  -  Gerelateerde onderzoeksopdrachten
In 2021 werd de opdracht gegeven tot het opstellen van een proeflijst ’inventarisatie 
stichtingsbullen en oorkonden uit Vlaamse kloosters en abdijen in het kader van opmaak 
proeflijst Topstukkendecreet’. De opdracht werd gegund aan PARCUM en KADOC. Tussen 
juni 2021 en juni 2022 werd op basis van een uitgebreide bibliografische screening en 
prospecties op het terrein een longlist van circa 350 oorkonden opgesteld. Het 
screeningsproces voor de longlist nam echter veel meer tijd in dan aanvankelijk werd 
ingeschat omdat zowel inhoudelijk als kwantitatief de selectie veel complexer was dan 
eerst werd verondersteld. Dit screeningsproces liep vanaf januari 2023 tot het najaar 2023, 
met als doel om op basis van de longlist een beargumenteerde shortlist op te stellen met 
oorkonden die worden voorgedragen voor opname in de topstukkenlijst.
1. Is deze shortlist met eindrapport - die was gepland voor eind november 2023 - 
inmiddels al opgeleverd? 
2. Op advies van de Topstukkenraad werd overwogen om voor 2024 een 
onderzoeksopdracht om een proeflijst over antieke kunst uit te schrijven. 
Komt die onderzoeksopdracht er? Wie wordt ermee belast? Gelet op de brede 
interpretatie die aan het begrip ‘antieke kunst’ kan worden gegeven, waaruit zal de 
opdracht precies bestaan?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 157 van 29 februari 2024
van FILIP BRUSSELMANS
1. De shortlist werd op 14 november 2023 overgemaakt door KADOC aan het 
departement CJM, inclusief een beschrijving van de gebruikte methodologie.  Deze 
shortlist werd besproken op de Topstukkenraad van 5 december 2023. De Raad vroeg 
de opstellers om de verschillende stukken op de shortlist verder te toetsen aan de 
criteria “zeldzaam en onmisbaar” van het Topstukkendecreet. De administratie ontving 
het aangevulde document op 2 februari 2024. De inhoud van deze shortlist werd voor 
de eerste maal besproken op de Topstukkenraad van 22 februari 2024. Op vraag van 
de Topstukkenraad wordt nog een laatste selectie gemaakt uit de shortlist met voor te 
stellen topstukken.
2. Op dit moment werd nog geen verdere actie ondernomen tot het definiëren van 
“antieke kunst” of het uitschrijven van een onderzoeksopdracht voor een proeflijst 
“antieke kunst”. 
