title: Stikstofdossier Nederland - Effect op Vlaanderen
thema: Natuur en Milieu
pdf link: https://docs.vlaamsparlement.be/pfile?id=2016672
thema link: https://www.vlaamsparlement.be/parlementaire-documenten/schriftelijke-vragen/1787678
SCHRIFTELIJKE VRAAG
nr. 191
van MARINO KEULEN
datum: 13 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Stikstofdossier Nederland  -  Effect op Vlaanderen
De Vlaamse Regering heeft een stikstofakkoord gesloten maar in Nederland is men nog 
veraf van een akkoord. Het probleem is dat stikstof zich niet beperkt tot een landsgrens 
maar een grensoverschrijdende invloed heeft.
Een concreet voorbeeld is de steenbakkerij Nelissen in Lanaken die recent nog nationale 
en internationale erkenning kreeg voor haar vernieuwde procedé waarbij men via een 
nieuw baksteenformaat de CO2-uitstoot enorm vermindert. Een groot probleem is dat 
vanuit Nederlands-Limburg een bezwaar werd ingediend waarbij een opmerking in verband 
met stikstof werd geformuleerd. Het gevolg is dat er een grondig en bijkomend 
milieuonderzoek nodig is en dat de termijn voor de definitieve vastlegging verlengd werd 
met zestig dagen tot 30 december 2023.
Dit is één voorbeeld van een veel groter probleem aangezien alle industriële investeringen 
en mobiliteitsprojecten die zich in de buurt van de Nederlandse grens bevinden daardoor 
kunnen worden geïmpacteerd. Op die manier wordt de standstill in Nederland ook een 
standstil voor de economische ontwikkeling in Vlaanderen.
De minister heeft op maandag 20 november jl. in Maastricht een overleg gehad met de 
gedeputeerde voor Natuur en Stikstof over het dossier-Nelissen. Maar achterliggend gaat 
het over een veel groter belang dat een potentiële impact heeft op alle investeringsdossiers 
die dicht bij de grens Vlaanderen - Nederlands-Limburg liggen. Die grens heeft een lengte 
van meer dan 100 kilometer.
1. Hoe is dat gesprek verlopen?
2. Welke afspraken zijn er gemaakt met de gedeputeerde waardoor onze economie en 
de vele investeringen, waaronder die van steenbakkerij Nelissen, gevrijwaard kunnen 
worden?
3. Welke beleidsmatige conclusies trekt de minister daaruit?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 191 van 13 december 2023
van MARINO KEULEN
1. Het gesprek verliepen in een goede sfeer. Uiteraard beseft iedereen aan tafel het 
belang van duidelijkheid bij de vergunningverlening in de grensgebieden.
Tijdens het gesprek bevestigde de gedeputeerde dat de Nederlandse provincie 
Limburg geen bezwaar heeft tegen projecten die de verduurzaming van de economie 
tot gevolg hebben, zoals de plannen van Nelissen Steenfabrieken NV. Meer nog, ze 
zien erg goed in dat het gaat om een goed project.
Er werd ook genuanceerd dat de eerder bezorgde brief van de (diensten van de) 
provincie Limburg, in het kader van het ontwerp-gewestelijk ruimtelijk 
uitvoeringsplan (GRUP), eerder moet gezien worden als informatievraag, dan wel als 
een ongunstig advies met als bedoeling het project neer te sabelen. Dat laatste is niet 
de intentie verklaarde de gedeputeerde. 
De gedeputeerde wil uitdrukkelijk een werkbare oplossing voor zowel Vlaanderen als 
Nederlands Limburg en erkende ook dat de uitvoering van de Vlaamse definitieve 
programmatische aanpak stikstof (PAS) een positief effect heeft op de Nederlandse 
Natura 2000-gebieden.
2. Er werd afgesproken de nodige documentatie uit te wisselen, zowel over het 
specifieke dossier als over het recent bereikte stikstofakkoord. Daarnaast zullen we 
elkaar van elke stap in dit dossier op de hoogte houden. 
Daarnaast heeft de gedeputeerde van de provincie Nederlands Limburg zich bereid 
verklaard om mee te zoeken naar oplossingen voor het Nederlandse grondgebied, 
mocht er al sprake zijn van enige stikstofimpact. Of dit nodig is, zal dit in het verdere 
dossierverloop moeten blijken.
Tot slot zou de gedeputeerde ook de betrokken Nederlandse diensten en het 
Ministerie wijzen op hun positieve houding ten aanzien van het project op het 
grondgebied van Lanaken.
3. Bovenal trek ik de conclusie dat Nederland niet per definitie tegen dit project is, maar 
dat onze noorderburen uiteraard wel graag inzichten krijgen in het stikstofeffect, al 
dan niet tijdelijk, van het project.
Zoals u weet, ging de Vlaamse Regering op 13 oktober 2023 over tot de 
termijnverlenging voor de definitieve vaststelling van het GRUP ‘Nelissen 
Steenfabrieken NV’ omdat een bijkomend onderzoek nodig is om de risico’s van de 
grensoverschrijdende stikstofproblematiek af te dekken.
Dit dossier komt, inclusief dit bijkomend onderzoek, terug naar de ministerraad voor 
het jaareinde. De Nederlandse actoren zullen dan verder geïnformeerd worden over 
het dossier. Ik ben alvast vastberaden om dit dossier tot een goed einde te brengen, 
en reken erop dat de Nederlandse actoren constructief staan ten aanzien van dit 
dossier.
