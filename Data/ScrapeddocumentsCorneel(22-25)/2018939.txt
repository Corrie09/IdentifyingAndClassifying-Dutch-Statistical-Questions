title: Strijd tegen drugscriminaliteit - Mogelijke verwerking van cocaïne in bouwmaterialen
thema: Justitie en Handhaving
pdf link: https://docs.vlaamsparlement.be/pfile?id=2018939
thema link: https://www.vlaamsparlement.be/parlementaire-documenten/schriftelijke-vragen/1780619
SCHRIFTELIJKE VRAAG
nr. 138
van MIEKE SCHAUVLIEGE
datum: 20 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Strijd tegen drugscriminaliteit  -  Mogelijke verwerking van cocaïne in bouwmaterialen
In Ecuador wordt op grote schaal cocaïne onderschept. Het gaat om zo’n grote 
hoeveelheden dat kiezen voor verbranding in gespecialiseerde ovens te veel tijd vergt. 
Daarom wordt er ook gekozen voor het inkapselen van cocaïne in bouwblokken. Dat kan 
door het mengen van cocaïne met cement, zand en water, waardoor na een chemische 
reactie een stabiele en onscheidbare betonpasta ontstaat die kan gebruikt worden om mee 
te bouwen. Die manier van werken wordt aangemoedigd door de VN. De United Nations 
Office on Drugs and Crime (UNODC) vaardigde daarrond zelfs richtlijnen uit om ervoor te 
zorgen dat bij deze manier van werken zeker geen cocaïne meer kan gerecupereerd 
worden of er geen cocaïne kan wegsijpelen in de grond. Deze verwerkingsmethode kan 
veel sneller haar beslag krijgen: voor 10 ton heeft men slechts één dag nodig. Bij 
verbranding heeft men twee weken nodig. Vorig jaar werd ze met succes toegepast in 
Ecuador om 32 ton cocaïne te vernietigen. Het labo van het UNODC biedt technische 
expertise aan landen die hetzelfde willen doen en werkt nu al samen met Colombia, 
Ecuador, Guatemala, Honduras en Peru.
Los van de discussie of er nu al dan niet voldoende tijdslots zijn in Vlaamse 
verbrandingsovens om onderschepte tonnen cocaïne te verbranden en gezien de intussen 
gebleken veiligheidsproblemen voor de tijdelijke opslag van de cocaïne, lijkt het interessant 
om ook bij ons te kijken of via inkapseling hoeveelheden aangeslagen cocaïne sneller 
kunnen weggewerkt worden. Het zou een bijzonder voorbeeld kunnen vormen van een 
circulaire toepassing.
Bert Maes, professor Organische Chemie en Katalyse aan de Universiteit Antwerpen, ziet 
dan ook geen redenen waarom we de aanpak niet zouden overnemen in Vlaanderen.
1. Is een dergelijke verwerkingswijze voor cocaïne wettelijk toegelaten in het kader van 
Vlaamse, Belgische of Europese regels?
2. Is de minister van plan dit te onderzoeken en te bespreken met de afvalsector of de 
bouwsector?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 138 van 20 november 2023
van MIEKE SCHAUVLIEGE
Vanuit de UNODC (United Nations Office on Drugs and Crime) wordt inderdaad voorgesteld 
om de cocaïne in te kapselen als potentieel alternatief voor verbranding. Dit kan 
bijvoorbeeld door toepassing in beton. Hiermee is de drugs sterk gebonden in de beton, 
en daarmee niet meer terug te winnen. Echter is voor dit  traject de doorlooptijd van 
onklaar maken wellicht langer dan voor verbranding.
Ik heb het VITO de opdracht gegeven om een technologie te ontwikkelen waarmee de 
douane cocaïne meteen na inbeslagname en zelfs ter plaatse bij de douane zelf chemisch 
onklaar kan maken. De cocaïne wordt hierbij afgebroken in enkele onschadelijke 
moleculen. Dit is een onomkeerbaar proces waarbij de cocaïne dus permanent onbruikbaar 
wordt voor criminelen en het veiligheidsrisico vervalt. Het reactieproduct kan dan 
vervolgens verbrand worden. 
Er is ook een mogelijkheid waarbij het reactieproduct wordt verwerkt in beton als 
alternatief voor verbranding. Het onderzoek van het VITO focust in een eerste fase op het 
onmiddellijk chemisch onklaar maken van cocaïne. De potentiële vervolgstappen als 
alternatief voor verbranding worden hierna bekeken. Een verwerking in beton kan hier een 
van de mogelijkheden zijn.
