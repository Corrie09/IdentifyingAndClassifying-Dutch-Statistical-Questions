title: Verkeersveiligheid - Ongevallen met zware en hoge wagens
thema: Mobiliteit en Verkeer
pdf link: https://docs.vlaamsparlement.be/pfile?id=2003772
thema link: https://www.vlaamsparlement.be/parlementaire-documenten/schriftelijke-vragen/1763747
SCHRIFTELIJKE VRAAG
nr. 7 
van ANNICK LAMBRECHT
datum: 27 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersveiligheid  -  Ongevallen met zware en hoge wagens
De laatste jaren hebben we een sterke stijging gezien in het aantal zware en hoge wagens 
zoals pick-ups en SUV’s. Enerzijds zijn bestuurders en passagiers in deze wagens beter 
beschermd, maar anderzijds geldt het tegenovergestelde voor bestuurders en passagiers 
van lichtere wagens en andere weggebruikers. Verkeersinstituut Vias institute spreekt 
daarom over een verkeersveiligheid op twee snelheden. Uit het onderzoek dat Vias voerde 
bleek dat bijvoorbeeld een fietser of voetganger die aangereden wordt door een voertuig 
waarvan de motorkap tien cm hoger is dan gemiddeld, dertig procent meer kans loopt op 
dodelijke verwondingen. Ook het gewicht van de wagen speelt een grote rol bij ongevallen.
1. Graag een overzicht van het aantal ongevallen waarbij een voertuig betrokken was 
met een motorkap van tien centimeter of hoger dan gemiddeld.
a) Bij hoeveel ongevallen was daarbij een fietser betrokken?
b) Bij hoeveel ongevallen was daarbij een voetganger betrokken?
c) Hoeveel van die ongevallen hadden een dodelijke afloop?
d) Hoeveel van die ongevallen hadden een zware verwonding als gevolg?
2. Graag een overzicht van het aantal ongevallen waarbij een voertuig betrokken was 
met een motorkap van tien centimeter of lager dan gemiddeld.
a) Bij hoeveel ongevallen was daarbij een fietser betrokken?
b) Bij hoeveel ongevallen was daarbij een voetganger betrokken?
c) Hoeveel van die ongevallen hadden een dodelijke afloop?
d) Hoeveel van die ongevallen hadden een zware verwonding als gevolg?
3. Graag een overzicht van het aantal ongevallen waarbij een zware wagen boven de 
1500 kilogram was betrokken.
a) Bij hoeveel daarvan was daarbij een fietser betrokken?
b) Bij hoeveel daarvan was daarbij een voetganger betrokken?
c) Hoeveel van die ongevallen hadden een dodelijke afloop?
d) Hoeveel van die ongevallen hadden een zware verwonding als gevolg?
4. Graag een overzicht van het aantal ongevallen waarbij een lichte wagen onder de 1500 
kilogram was betrokken.
a) Bij hoeveel daarvan was daarbij een fietser betrokken?
b) Bij hoeveel daarvan was daarbij een voetganger betrokken?
c) Hoeveel van die ongevallen hadden een dodelijke afloop?
d) Hoeveel van die ongevallen hadden een zware verwonding als gevolg?
5. Zal de minister maatregelen nemen om het wagenpark homogener te maken? Zo ja, 
welke?
6. Hoe ziet de minister dit verder evolueren gelet op de elektrificatie van het wagenpark? 
Verwacht de minister dat de cijfers die Vias publiceerde, zullen verbeteren?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 7 van 27 september 2023
van ANNICK LAMBRECHT
1-2.Uit de ongevallendata valt niet op te maken wat de motorkaphoogte is van de 
voertuigen betrokken in ongevallen. Om de motorkaphoogte te bepalen, heeft VIAS 
voor hun onderzoek verschillende gegevensbronnen met schetsen van automodellen 
geraadpleegd. De motorkaphoogte werd via manuele metingen van deze schetsen 
afgeleid. We verwijzen dan ook naar VIAS Institute en de bijhorende publicatie voor 
meer details.
3-4.Uit de ongevallendata valt niet op te maken wat de massa is van de voertuigen 
betrokken in ongevallen. Daarvoor is een koppeling met de DIV-databank nodig. In 
afwachting van de analyse van de meest recente DIV-gegevens, verwijzen we dan 
ook naar VIAS Institute en de bijhorende publicatie voor meer details. 
5. Het wagenpark vanuit Vlaanderen en binnen de Vlaamse bevoegdheden homogener 
maken, is een quasi onmogelijke opdracht, omdat dit op internationaal niveau wordt 
geregeld. We hopen dat er door de recent ingevoerde subsidie ten voordele van 
goedkopere, lichtere elektrische wagens meer dergelijke voertuigen worden verkocht 
in plaats van de zwaardere exemplaren. Ze zijn niet alleen minder vervuilend, maar 
kunnen dus ook een positieve impact hebben op de verkeersveiligheid. 
6. Via de Europese regelgeving (Verordening (EU) 2019/2144 van het Europees 
Parlement en de Raad) is er de verplichte invoering van enkele ADAS (geavanceerde 
rijhulpsystemen) in de nieuwe voertuigen sinds 2022. Hierdoor wordt de huidige 
generatie voertuigen alsmaar veiliger voor zowel inzittenden als voor andere 
verkeersdeelnemers, omdat ze steeds vaker zijn uitgerust met bepaalde ADAS, zoals 
o.a. de detectie van actieve weggebruikers en automatische remsystemen. Naast 
deze actieve veiligheidssystemen, is er bij nieuwe wagens ook steeds meer aandacht 
voor passieve veiligheidssystemen, en voor de bescherming van kwetsbare 
weggebruikers (bv. voetgangersbescherming) die betrokken kunnen raken in een 
ongeval. 
Ten slotte wil ik ook nog benadrukken dat het uiteraard niet de wagens zelf zijn die 
voor ongevallen zorgen. Het menselijk gedrag speelt immers in 9 op de 10 ongevallen 
een belangrijke rol. Het zijn voorlopig nog steeds de bestuurders en weggebruikers 
zelf – niet alleen van auto’s – die verantwoordelijk zijn. Inzetten op gedrag blijft dan 
ook uitermate belangrijk.
