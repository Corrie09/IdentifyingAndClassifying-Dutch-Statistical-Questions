title: Sociale huurders - Aanpak asociaal gedrag
thema: Wonen
pdf link: https://docs.vlaamsparlement.be/pfile?id=2020757
thema link: https://www.vlaamsparlement.be/parlementaire-documenten/schriftelijke-vragen/1782730
SCHRIFTELIJKE VRAAG
nr. 75 
van SARAH SMEYERS
datum: 28 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huurders  -  Aanpak asociaal gedrag
In de krant Het Laatste Nieuws van 20 oktober 2023 verscheen een artikel over een jonge 
drugsdealer die vanuit het sociale appartement van zijn moeder dealde en de buurt 
jarenlang op stelten zette met zijn handeltje. Na een inval van de politie kijkt hij nu wellicht 
aan tegen een effectieve gevangenisstraf van 2 jaar. 
In de beleids- en begrotingstoelichting (BBT) van de minister bij de begroting 2023 voor 
het departement Wonen, lees ik op bladzijde 21, onder operationele doelstelling ‘3.2 We 
bevorderen de woonzekerheid op de sociale huurmarkt’: “Daarnaast wil ik in 2023 
onderzoeken op welke manier zware woonoverlast kan worden aangepakt, als een dialoog 
met de huurder of begeleidende maatregelen geen uitkomst meer bieden.”
1. Heeft de minister onderzocht op welke wijze zware overlast kan worden aangepakt? 
Zo ja, op welke wijze heeft hij dat gedaan? Wat waren de resultaten van dat 
onderzoek?
2. Hoeveel huurders moesten in 2022 hun woning verlaten wegens blijvend onoorbaar 
gedrag? Let wel: dat staat los van wanbetaling. Ik heb het louter over onophoudelijk, 
storend, asociaal gedrag. Graag een overzicht per woonmaatschappij.
3. Voortgaande op de vorige vraag: wordt daarbij bijgehouden wat er aan de basis ligt 
van het storende gedrag zoals alcoholisme, drugsgebruik en -handel, psychische 
problemen enzovoort? Zo ja, graag een overzicht per ‘dysfunctie’. 
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 75 van 28 november 2023
van SARAH SMEYERS
1. In de BBT heb ik inderdaad aangekondigd te zullen onderzoeken op welke manier zware 
woonoverlast kan worden aangepakt, in het bijzonder wanneer een dialoog met de 
huurder of begeleidende maatregelen geen uitkomst meer bieden. Daarom gingen we 
na of concepten zoals ‘Skaeve Huse’ en Housing First inspirerend kunnen werken om de 
leefbaarheid en woonzekerheid te versterken. 
De beide modellen richten zich op mensen die dak- en thuisloos zijn of dat dreigen te 
worden en bieden hen een duurzame, zelfstandige woongelegenheid. Bij Housing First 
vertrekt men evenwel van het uitgangspunt dat een stabiele huisvestingssituatie een 
cruciale voorwaarde is om de nodige rust en energie te vinden om op andere 
levensdomeinen verbeteringen tot stand te kunnen brengen en te streven naar sociale 
integratie. In het geval van woonconcept Skaeve Huse wordt gezocht naar een meer 
afgelegen woonplek voor mensen die voor zware overlast zorgen en, ondanks de nodige 
begeleiding, niet in staat blijken in een reguliere woonbuurt te functioneren. Om aan de 
overlast een einde te maken wordt de overlastgever letterlijk geïsoleerd en in de marge 
van de samenleving geplaatst.
Waar Housing First breder gekend en toegepast wordt, kunnen we vaststellen dat het 
concept ‘Skaeve Huse’ slechts op beperkte schaal wordt ingezet in een aantal Europese 
landen. Een grote uitdaging ligt immers natuurlijk ook in het vinden van geschikte 
locaties voor deze woningen. In Vlaanderen kennen we recent het Gentse project 
Robuuste Woningen dat met dit concept aan de slag gaat.
Beide woonconcepten kunnen in ieder geval ingebed worden in het bestaande en 
toekomstige regelgevende kader voor verhuring van sociale woningen. Zowel binnen de 
instroommogelijkheid ‘versnelde toewijzingen’ als de toewijzingen aan ‘specifieke 
doelgroepen’ kan een project Housing First of Skaeve Huse worden ingebed. 
Om het aanbod te verruimen heb ik eind november 2023 een projectoproep ‘woningen 
voor dak- en thuislozen’ gelanceerd. Deze oproep voorziet in een subsidie van 50% voor 
lokale besturen die investeren in het bouwen, kopen, renoveren en inrichten van (al dan 
niet verplaatsbare) woningen voor mensen die dak- of thuisloos zijn. In het kader van 
deze oproep kunnen eveneens modulaire woningen worden afgenomen van de 
afgesloten raamovereenkomst. De lokale besturen hebben tot 30 april 2024 de tijd om 
een projectvoorstel in te dienen.
Daarnaast is op 8 december 2023 het gewijzigd ontwerpbesluit Vlaamse Codex Wonen 
van 2021 definitief goedgekeurd door de Vlaamse Regering. Hierin is een bepaling 
opgenomen die regelt dat sociale huurders waarvan de huurovereenkomst werd 
beëindigd omwille van ernstige overlast of verwaarlozing, geen aanspraak meer kunnen 
maken op de versnelde toewijzing. Hierdoor wordt voorkomen dat die ex-huurder via 
versnelde toewijzing op korte termijn weer een sociale huurwoning kan toegewezen 
krijgen. Er is echter wel de mogelijkheid dat de verhuurder, na overleg in de 
toewijzingsraad, waarin ook welzijnsactoren participeren, op basis van billijkheid, toch 
kan beslissen om versneld toe te wijzen. Dit biedt perspectief aan de betrokkene, vooral 
als hij zich laat begeleiden en daardoor in de toekomst geen vergelijkbare daden van 
overlast en ernstige verwaarlozing zal begaan.
 
2. In 2022 zijn er in totaal bij alle sociale huisvestingsmaatschappijen 12 effectieve 
uithuiszettingen wegens gebrek aan onderhoud van de woning en 34 wegens 
leefbaarheidsproblemen genoteerd. Het overzicht per sociale huisvestingsmaatschappij 
kan u terugvinden in bijlage 1.
3. Deze informatie wordt niet bijgehouden. 
BIJLAGE
Aantal ontbindingen of uithuiszettingen bij de sociale huisvestigingsmaatschappijen in 
2022.
