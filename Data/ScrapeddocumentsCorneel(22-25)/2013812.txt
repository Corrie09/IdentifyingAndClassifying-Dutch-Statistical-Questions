title: Proefdieren - Herplaatsing
thema: Dierenwelzijn
pdf link: https://docs.vlaamsparlement.be/pfile?id=2013812
thema link: https://www.vlaamsparlement.be/parlementaire-documenten/schriftelijke-vragen/1778855
SCHRIFTELIJKE VRAAG
nr. 116
van ELS STERCKX
datum: 10 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Proefdieren  -  Herplaatsing
Voor het derde jaar op rij is het aantal dierproeven aan de KU Leuven gestegen. De KU 
Leuven is de enige universiteit die nog ingrijpende experimenten op apen uitvoert. In 2022 
werden er 110.607 dierproeven uitgevoerd aan de KU Leuven, in 2021 waren dat er 
100.652. Meer dan de helft van de proeven veroorzaakt volgens onderzoekers lijden bij de 
proefdieren. 
De Universiteit van Utrecht (Nederland) en het Universitair Medisch Centrum Utrecht 
hebben al jaren een succesvol project voor herplaatsing. 
1. Op welke diersoorten werden er in 2022 aan de KU Leuven proeven uitgevoerd? Graag 
een overzicht per diersoort met vermelding van het aantal. 
2. Hoeveel dieren zijn er bij de proeven in 2022 overleden? Graag een overzicht per 
diersoort met vermelding van het aantal. 
3. Is er bij ons ook een project zoals in Utrecht voor herplaatsing? Zo ja, hoeveel en 
welke diersoorten zijn in 2022 herplaatst? Zo niet, waarom niet? 
4. Welke initiatieven zal de minister nemen om het aantal dieren dat gebruikt wordt bij 
dierproeven te verminderen?
5. Welke initiatieven zal de minister nemen om dieren die gebruikt worden bij dierproeven 
zoveel mogelijk te herplaatsen?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr.116 van 10 november 2023
van ELS STERCKX 
1. De KU Leuven communiceert over deze cijfers. U vindt deze informatie terug in het 
Jaarverslag Dierproeven 2022:
https://gbiomed.kuleuven.be/nl/Wetenschappelijkonderzoekmetbehulpvanproefdier
en/jaarverslag-dierproeven-kuleuven-2022-ned. 
2. Proefdiergebruikers moeten uitgebreid rapporteren volgens een resem vereisten die 
Europees zijn vastgelegd: het aantal overlijdens is hier geen deel van. De wel 
beschikbare informatie wordt actief openbaar gemaakt. 
3. Er zijn in Vlaanderen, net als in Nederland, verschillende initiatieven voor de adoptie 
van proefdieren, maar er is geen overzicht van herplaatste soorten en aantallen omdat 
de instellingen dit niet centraal moeten registreren en rapporteren. 
4. Een dierproef mag alleen worden uitgevoerd als het beoogde resultaat niet op een 
andere manier kan worden bereikt. Om ervoor te zorgen dat onderzoekers 
gemakkelijk relevante en actuele informatie kunnen vinden over alternatieve 
methoden, en om de uitwisseling van expertise hierover tussen onderzoekers te 
bevorderen, heb ik het RE-Placeproject op poten gezet. In de afgelopen jaren heeft 
RE-Place zich ontwikkeld tot een erkende speler op het gebied van alternatieve 
methoden in Vlaanderen, BelgiÃ«, en zelfs internationaal. Ik wil in de komende periode 
het nodige doen om RE-Place verder op de kaart te zetten als een volwaardig 3R-
centrum.
Daarbovenop heb ik in overleg met alle partners op het terrein de afgelopen twee jaar 
gewerkt aan een plan gericht op de vermindering van het aantal dierproeven. Het 
resultaat werd online gepubliceerd op https://www.vlaanderen.be/actieplan-
vermindering-dierproeven. Het plan bestaat uit een bundeling van 33 acties van in 
totaal 20 actoren die hiermee willen bijdragen aan reductie. Bovendien heeft het plan 
nog veel potentieel om verder te groeien en nog sterker te worden. Het is duidelijk 
dat er veel bereidheid is binnen de onderzoeksgemeenschap om deel te nemen. Met 
de juiste opvolging en stimulansen, kan het plan de motor vormen voor een echte 
transitiebeweging die zijn gelijke vindt in het Nederlandse Transitie Proefdiervrije 
Innovatie.
5. Proefdieren kunnen worden vrijgegeven voor adoptie mits de gezondheidstoestand 
van het dier dit toelaat en er geen gevaar bestaat voor de volksgezondheid, de 
dierengezondheid of het milieu en er passende maatregelen genomen zijn om het 
welzijn van het proefdier te garanderen. Per definitie is hier dus een individuele 
aanpak op maat nodig. Het is aan de erkende proefdiergebruiker om deze 
mogelijkheid te bekijken met de Ethische Commissie, zoals in de praktijk ook gebeurt. 
