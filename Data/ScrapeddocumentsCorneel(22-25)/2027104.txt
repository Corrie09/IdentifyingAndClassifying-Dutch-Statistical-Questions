title: Hemelwaterverordening - Impact
thema: Natuur en Milieu
Openbare werken
pdf link: https://docs.vlaamsparlement.be/pfile?id=2027104
thema link: https://www.vlaamsparlement.be/parlementaire-documenten/schriftelijke-vragen/1787874
SCHRIFTELIJKE VRAAG
nr. 391
van PETER VAN ROMPUY
datum: 13 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Hemelwaterverordening  -  Impact
Op 10 februari 2023 keurde de Vlaamse Regering de gewestelijke hemelwaterverordening 
2023 definitief goed. De vorige Vlaamse regels over de opvang van hemelwater hielden 
onvoldoende rekening met evoluties inzake klimaat, waardoor hevige piekregenval en 
lange periodes van droogte vaker voorkomen. Bovendien is Vlaanderen sterk verhard, wat 
leidt tot een snelle afvoer van water. De nieuwe regelgeving heeft als uitgangspunt dat 
elke druppel die op verhardingen valt, maximaal ter plaatse moet worden gehouden. Voor 
de (her)aanleg van het openbare domein zullen de verplichtingen van de 
hemelwaterverordening 2023 pas in werking treden vanaf 7 januari 2025.
1. Bouwprojecten van Vlaanderen, waarbij indiening omgevingsvergunning na 7 januari 
2025 is gepland, zullen worden geconfronteerd met bijkomende kosten om in regel te 
zijn. 
a) Heeft de minister rekening gehouden met die bijkomende kosten bij de 
budgettering van die projecten zoals voorgesteld in doorkijk 2025-2026?
I. Zo ja, hoeveel bedragen de bijkomende kosten, opgesplitst per provincie?
Kan de minister een overzicht geven over de budgettaire impact per project 
voor de projecten in Vlaams-Brabant? 
Heeft de minister daarvoor extra budget gereserveerd per project of zijn er 
projecten geschrapt? 
II. Zo niet, hoe wil de minister die bijkomende kosten opvangen?
b) Er zal ook een impact zijn op de termijnen van studiewerk en faseringen. 
Is met die bijkomende regelgeving en vertragingen rekening gehouden bij de 
lopende studies?
Zo ja, kan de minister een overzicht geven welke impact dat heeft op de planning 
per project voor de projecten in Vlaams-Brabant? 
Zo niet, hoe zal de minister die impact op de planning ondervangen aangezien 
daar ook budgetten aan gekoppeld zijn conform doorkijk 2025-2026?
2. Provincies kunnen afwijken van de regels en strengere regels uitvaardigen voor hun 
grondgebied. 
a) Kan de minister een overzicht geven:
I. welke provincies van de regels afwijken en hun beweegredenen om dat te 
doen;
II. wat de verschillen zijn tussen die strengere regels per provincie?
b) Welke provincie evalueert de minister als de strengste provincie? Wil de minister 
op termijn strengere regels toepassen over heel Vlaanderen?
c) Kan de minister duiden welke regelgeving van toepassing is bij de aanleg van 
infrastructuur die in meerdere provincies ligt?
Deze vraag werd gesteld aan de ministers Zuhal Demir (193), Lydia Peeters (391)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÃ–RDINEERD ANTWOORD 
op vraag nr. 391 van 13 december 2023
van PETER VAN ROMPUY
1. Hiermee wordt in de mate van het mogelijke rekening gehouden. Een heel aantal 
projecten in de doorkijk GIP 2025-2026 zit momenteel nog in studiefase (ontwerp is 
nog lopende) en er is nog onvoldoende zicht op welke extra kosten zich zullen 
voordoen. Bijkomend is het zo dat projecten ofwel volgens de huidige dan wel volgens 
de nieuwe verordening ontworpen worden, waardoor een vergelijking in kosten niet 
mogelijk is. Bijgevolg kan er geen overzicht gegeven worden van de bijkomende 
kosten. Zodra de studies en projecten verder gevorderd zijn, zal pas de raming bekend 
zijn, en zullen alsdan de middelen voor deze projecten voorzien dienen te worden.
Voor de provincie Vlaams-Brabant zal ook gelijktijdig een provinciale 
hemelwaterverordening in werking treden. Deze verordening gaat verder dan de 
gewestelijke hemelwaterverordening en verplicht dat al het hemelwater op eigen 
terreinen moet infiltreren, wat een volledig verbod inhoudt van de afvoer van het 
hemelwater van de eigen terreinen.  
2. a) Enkel de provincie Vlaams-Brabant beschikt over een provinciale verordening 
hemelwater die op 1 januari 2024 in werking trad. Het grote verschilpunt met de 
gewestelijke verordening is dat de Vlaamse verordening een noodoverlaat toestaat 
en de provinciale niet. De gewestelijke verordening houdt er rekening mee dat de 
dimensionering van put en infiltratievoorziening zodanig gebeuren dat er nog wel 
af en toe een overloop van de infiltratievoorziening kan gebeuren. In zo'n geval kan 
de infiltratievoorziening overlopen. De gewestelijke verordening laat daarom toe 
dat de overloop van de infiltratievoorziening terecht komt in de riolering (bij 
voorkeur in de RWA-leiding als er een gescheiden stelsel is). De provinciale 
verordening laat dit in principe niet toe (tenzij een afwijking wordt bekomen). 
b) Zoals gezegd, beschikt enkel de provincie Vlaams-Brabant over een 
hemelwaterverordening. Vermits de Gewestelijke Stedenbouwkundige 
Hemelwaterverordening (GSV) nog niet lang in voege is, evalueer ik de impact van 
onze eigen regelgeving. Ik wil erop wijzen dat de nieuwe GSV gebaseerd is op een 
veranderend klimaat en de doelstellingen van de Blue Deal tot uiting brengt in de 
praktijk in heel Vlaanderen. Ik evalueer uiteraard, in samenspraak met 
stakeholders, maar voorzie momenteel dan ook geen aanscherping.  
c) Bij infrastructuur die aangevraagd wordt in de provincie Vlaams-Brabant en een 
andere provincie, zal voor het deel op grondgebied Vlaams-Brabant de provinciale 
verordening moeten toegepast worden.
