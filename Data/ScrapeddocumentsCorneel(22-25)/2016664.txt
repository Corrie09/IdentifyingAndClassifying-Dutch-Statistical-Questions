title: Pompgemaal Watermolen Verrebroek - Analyses provincie Oost-Vlaanderen
thema: Natuur en Milieu
pdf link: https://docs.vlaamsparlement.be/pfile?id=2016664
thema link: https://www.vlaamsparlement.be/parlementaire-documenten/schriftelijke-vragen/1780425
SCHRIFTELIJKE VRAAG
nr. 130
van KOEN DANIËLS
datum: 16 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Pompgemaal Watermolen Verrebroek    Analyses provincie Oost-Vlaanderen
In mijn schriftelijke vraag nr. 635 van 30 maart 2023 bevroeg ik de minister opnieuw over 
het pompgemaal Watermolen in Verrebroek. De pompen waren defect en zouden hersteld 
worden. Op het moment van mijn vraag bleek dat er voor twee van de drie defecte pompen 
vertraging was opgetreden in het herstel. Bij pomp 2 ging het om ontbrekende onderdelen 
en bij pomp 3 waren er problemen met de motor. De minister stelde toen dat de pompen 
in mei zouden vervangen worden.
Ook de documenten die ik toen opvroeg (opmaak bestek, dossier omgevingsvergunning 
en grondverwerving van het inrichtingsproject) waren toen nog niet beschikbaar maar 
werden verwacht voor de zomer van 2023.
1. Wanneer waren de pompen die in maart 2023 nog niet hersteld waren, wél hersteld 
en wanneer waren ze opnieuw in dienst? 
2. Sinds wanneer zijn de 6 pompen in dienst en in staat om op volle capaciteit te werken?
3. Zijn de volgende documenten: opmaak bestek, dossier omgevingsvergunning en 
grondverwerving van het inrichtingsproject, al beschikbaar? 
Zo ja, kan de minister ze bezorgen? Welke timing wordt voorgesteld voor deze 
plannen? 
Zo niet, wat is de reden?
4. In maart was men bezig met een elektrische studie voor de aansluiting van een externe 
generator voor het pompstation. 
Is die studie al afgerond? Zijn de nodige onderdelen ondertussen geleverd? Wat is de 
timing van de aansluiting van een externe generator?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 130 van 16 november 2023
van KOEN DANIËLS
1. Pomp 1 werd teruggeplaatst op 21/03/2023 en is sindsdien in dienst. Pomp 2 werd 
teruggeplaatst op 26/05/2023 en is sindsdien in dienst. Pomp 3 werd teruggeplaatst 
op 05/10/2023 en is sindsdien in dienst.
2. Sinds 05/10/2023 zijn 6 pompen in dienst.
3. De provincie Oost-Vlaanderen werd aangeduid als opdrachtgevend bestuur voor dit 
project gezien het merendeel van de werken de bevoegdheid is van de provincie. De 
provincie deelt mee dat het bestek, het dossier omgevingsvergunning en de 
grondverwerving nog in opmaak zijn. De bedoeling is om in het voorjaar 2024 het 
dossier af te ronden waarna het besproken zal worden met alle actoren. De 
aanbesteding van de werken is voorzien voor 2025 mits het tijdig bekomen van de 
vergunningen. De documenten kunnen bij de provincie Oost-Vlaanderen opgevraagd 
worden.
4. De studie is afgerond. De opdracht voor uitvoering is gegeven. De voorbereidende 
werken starten begin december 2023. De hoofdwerken zijn gepland om te starten eind 
maart 2024.
