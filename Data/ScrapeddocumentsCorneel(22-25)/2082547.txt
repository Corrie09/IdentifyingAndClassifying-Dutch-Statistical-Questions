title: Provinciale beleidsplannen ruimte - Evaluatie
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2082547
thema link: https://www.vlaamsparlement.be/parlementaire-documenten/schriftelijke-vragen/1834368
SCHRIFTELIJKE VRAAG
nr. 27
van JURGEN CALLAERTS
datum: 17 oktober 2024
aan JO BROUNS
VLAAMS MINISTER VAN OMGEVING EN LANDBOUW
Provinciale beleidsplannen ruimte  -  Evaluatie
Het regeerakkoord van deze Vlaamse Regering stelt: “We stellen het Beleidsplan Ruimte 
Vlaanderen vast. Een plan op hoofdlijnen dat de belangrijkste principes bevat waar we de 
bouwshift en het ruimtelijk beleid op willen enten. In afwachting van een BRV worden 
lokale RUP’s getoetst aan de hand van het Ruimtelijk Structuurplan Vlaanderen.”
Tijdens de vergadering van de Commissie voor Leefmilieu, Natuur en Ruimtelijke Ordening 
van het Vlaams Parlement op 15 oktober 2024 kwam het Beleidsplan Ruimte Vlaanderen 
(BRV) ter sprake: “Dat BRV moet ook een helder kader geven aan lokale besturen om hun 
ruimtelijk beleid op te enten”, zo stelde de minister. Hij sprak toen ook zijn vertrouwen uit 
in de lokale besturen.
Provinciale besturen keuren intussen beleidsplannen voor ruimte goed (op basis van de 
strategische visie).
1. Kan de minister een overzicht bieden van de (al dan niet reeds goedgekeurde) 
provinciale beleidsplannen voor ruimte, alsook van hun totstandkomingsproces?
2. Kan de minister aangeven of, en zo ja hoeveel, procedures er lopen tegen die 
beleidsplannen? Graag een overzicht.
3. Hoe evalueert de minister die provinciale beleidsplannen ruimte, alsook hun 
totstandkomingsproces?
4. In welke gevallen is er sprake van een discrepantie tussen die provinciale 
beleidsplannen en gemeentelijke ruimtelijke structuurplannen? Graag een oplijsting. 
Hoe evalueert de minister een dergelijke discrepantie?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 27 van 17 oktober 2024
van JURGEN CALLAERTS
1. Drie provinciale ruimtelijke beleidsplannen zijn definitief goedgekeurd. Dit zijn de 
ruimtelijke beleidsplannen van de provincies Vlaams-Brabant, Antwerpen en Limburg, 
die respectievelijk op 19 september 2023, 26 oktober 2023 en 21 februari 2024 
definitief werden vastgesteld. Het provinciaal ruimtelijk beleidsplan West-Vlaanderen is 
voorlopig vastgesteld op 20 juni 2024. Het openbaar onderzoek is voorzien in het 
voorjaar van 2025. De provincie Oost-Vlaanderen is in voorbereiding om de voorlopige 
vaststelling van het ruimtelijk beleidsplan te hernemen, na de intrekking op 6 
september 2023 omdat een gebrek aan draagvlak voor de geformuleerde planopties 
bleek.
De provinciale ruimtelijke beleidsplannen komen tot stand volgens de procedure zoals 
bepaald in art.2.1.8 e.v. van de Vlaamse Codex Ruimtelijke Ordening en in het Besluit 
van de Vlaamse Regering van 30 maart 2018 tot bepaling van nadere regels voor de 
opmaak, de vaststelling en de herziening van ruimtelijke beleidsplannen. Via online 
raadpleegbare procesinformatie kan de totstandkoming gevolgd worden.
2. Volgende Raad van State-procedures tegen provinciale ruimtelijke beleidsplannen zijn 
bekend bij het Vlaams Gewest:
-Gemeente Aartselaar tegen provinciaal beleidsplan Ruimte Antwerpen;
-Stad Mortsel tegen provinciaal beleidsplan Ruimte Antwerpen;
-Gemeente Lint tegen provinciaal beleidsplan Ruimte Antwerpen;
-Gemeente Rumst tegen provinciaal beleidsplan Ruimte Antwerpen;
-Gemeente Grobbendonk tegen provinciaal beleidsplan Ruimte Antwerpen;
-Gemeente Westerlo tegen provinciaal beleidsplan Ruimte Antwerpen;
-Gemeente Alken tegen provinciaal beleidsplan Ruimte Limburg;
-Gemeente Heers tegen provinciaal beleidsplan Ruimte Limburg
De verzoekschriften tegen het beleidsplan Ruimte Antwerpen dateren van april 2024, 
die tegen het beleidsplan Ruimte Limburg van juli 2024.
Het beleidsplan Ruimte Vlaams-Brabant is niet rechtstreeks aangevochten bij de Raad 
van State. Er loopt wel een Raad van State-procedure tegen een gemeentelijk RUP in 
de provincie, waarbij de wettigheid van de provincieraadsbeslissing tot vaststelling van 
het provinciaal beleidsplan in vraag wordt gesteld (toepassing artikel 159 van de 
Grondwet). De discussie daar draait echter vooral rond de schrapping, via de 
provincieraadsbeslissing, van een passage uit het betrokken gemeentelijk ruimtelijk 
structuurplan. M.a.w. het gaat over een ander onderdeel van de 
provincieraadsbeslissing dan de eigenlijke vaststelling van het provinciaal beleidsplan 
Ruimte, al is er natuurlijk wel een inhoudelijk verband.
3. Het is binnen het niet-hiërarchisch beleidsplanningssysteem niet aan mij om het 
totstandkomingsproces van de provinciale ruimtelijke beleidsplannen te evalueren. 
Belangrijk is dat de regelgeving gevolgd wordt en dat er samenspraak is met de andere 
bestuursniveaus. Deze participatieve aanpak is ook ingeschreven in de regelgeving. Ik 
kan meegeven dat er frequent overleg is tussen mijn administratie en de provinciale 
ruimtelijke planningsdiensten over de ruimtelijke beleidsplanningsprocessen met het 
oog op inhoudelijke afstemming. Ruimtelijke beleidsplanning als systeem is wel 
flexibeler van aard dan structuurplannen en doorbreekt de doorwerkende hiërarchie 
van de hogere bestuursniveaus naar de lagere bestuursniveaus. De drie 
bestuursniveaus kunnen zelf hun acties formuleren waaraan ze willen werken. De 
provinciebesturen hebben de vrijgekomen beleidsruimte benut om in de provinciale 
ruimtelijke beleidsplannen beleid op eigen maat te formuleren. Dit maakt dat de 
provinciale ruimtelijke beleidsplannen meer divers van opbouw zijn dan de provinciale 
ruimtelijke structuurplannen. Dit hoeft op zich niet als een nadeel worden ervaren. Het 
opleggen van opdrachten aan andere bestuursniveaus betekent immers niet dat zij die 
opdrachten ook kwalitatief uitvoeren. Het is beter dat de provincies hun eigen acties 
formuleren en die ook uitvoeren, mits de nodige aandacht voor interbestuurlijk overleg 
en afstemming.
4. Het Ruimtelijk Structuurplan Vlaanderen vertrekt als systeem van kwantitatieve 
doelstellingen gericht op beheerste uitbreiding, en koppelt dit aan selecties en 
expliciete opdrachten voor de drie bestuursniveaus. De opbouw van de gemeentelijke 
ruimtelijke structuurplannen is een weerspiegeling van deze ruimtelijke filosofie. Sinds 
de opmaak van het Ruimtelijk Structuurplan Vlaanderen en de provinciale ruimtelijke 
structuurplannen is de ruimtelijke, sociaal-economische en bestuurlijke context 
evenwel grondig veranderd. De provinciale ruimtelijke beleidsplannen hanteren nu een 
nieuwe filosofie die zich inschrijft in de strategische visie van het BRV. Hierbij is er veel 
meer aandacht voor het realiseren van een hoger ruimtelijk rendement binnen de 
bebouwde ruimte. Ruimtelijke uitbreiding is enkel mogelijk als een uitzondering. 
Sommige herbestemmingsopdrachten die vanuit een structuurplanningscontext logisch 
waren, zijn vanuit deze vernieuwde filosofie niet meer gewenst. Het is bijgevolg bijna 
vanzelfsprekend dat er discrepantie optreedt tussen bepaalde opties uit de nieuwe 
provinciale ruimtelijke beleidsplannen en opties uit bestaande gemeentelijke 
ruimtelijke structuurplannen. 
Het provinciebestuur Antwerpen heeft als enige provincie een systematische screening 
gedaan van de strijdigheid van opties uit de gemeentelijke ruimtelijke structuurplannen 
met de doelstellingen uit hun provinciaal ruimtelijk beleidsplan. Het provinciebestuur 
heeft gebruik gemaakt van de decretale mogelijkheid, volgens art.215§2 van het 
Decreet van 8 december 2017 houdende wijziging van diverse bepalingen inzake 
ruimtelijke ordening, milieu en omgeving, om als gevolg van deze screening onderdelen 
van die gemeentelijke ruimtelijke structuurplannen niet meer geldig te verklaren. Ook 
de provincie Vlaams-Brabant heeft deze proactieve aanpak, op vraag van enkele 
gemeenten, ten dele toegepast. Hierbij werd zoals voorgeschreven door de procedure 
het advies ingewonnen van de betrokken gemeenteraden.
