title: Schipdonkkanaal en Leopoldkanaal - Herstel middendijk
thema: Openbare werken
pdf link: https://docs.vlaamsparlement.be/pfile?id=2050548
thema link: https://www.vlaamsparlement.be/parlementaire-documenten/schriftelijke-vragen/1806309
SCHRIFTELIJKE VRAAG
nr. 702
van MIEKE SCHAUVLIEGE
datum: 26 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Schipdonkkanaal en Leopoldkanaal  -  Herstel middendijk
Eind december 2018 trad een ernstige dijkbreuk op tussen het Schipdonkkanaal en het 
Leopoldkanaal. In augustus 2023 werden de werken opgestart om de middendijk te 
herstellen Die herstelling is zeer belangrijk aangezien de middendijk in geen goede staat 
is.
1. Na de dijkbreuk in 2018 werd bij inspecties vastgesteld dat de dijk in geen goede staat 
is. 
Waarom werd dat niet opgemerkt voor de dijkbreuk in 2018?
2. De herstellingswerken werden opgestart in augustus 2023. Er werd gemeld dat de 
werken ongeveer 4 jaar zouden duren. 
Zal deze timing aangehouden worden?
3. Er wordt niet gewerkt in de periode maart tot juli, om de natuur niet te verstoren. Voor 
dergelijke werken wordt normaal toelating gegeven door het Agentschap voor Natuur 
en Bos (ANB) om ook tijdens het broedseizoen te werken als de werken voor het begin 
van het broedseizoen gestart werden. 
Werd die vraag aan het Agentschap voor Natuur en Bos gesteld? Zo ja, wat was het 
antwoord van het ANB?
4. Klopt het dat er ook herstellingswerken worden uitgevoerd aan de 
uitwateringsconstructie in Heist? Gelieve de werken te duiden. Wat is de kostprijs van 
de werken? Hoe lang zullen ze duren?
5. Wat is de totale kostprijs van de werken?
6. Klopt het dat de peilen op het Schipdonkkanaal veel lager gehouden worden gezien de 
instabiliteit van de middendijk? Zo ja, werd een inschatting gemaakt van de gevolgen 
voor verdroging op de omliggende gebieden?
7. Klopt het dat ook bij hoogwater er extra beperkingen zijn als gevolg van de instabiele 
middenberm? Kan de minister die duiden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 702 van 26 februari 2024 
van MIEKE SCHAUVLIEGE
1. Tot voor de dijkbreuk werd de middendijk 4-jaarlijks geïnspecteerd, wat een gangbare 
frequentie is bij dijkinspectie. De laatste inspectie van de middendijk, zijde 
Afleidingskanaal van de Leie, gebeurde in mei 2015. De laatste inspectie van de 
middendijk, zijde Leopoldkanaal, gebeurde in mei 2016. Bij beide inspecties werden 
geen abnormale afwijkingen vastgesteld. Er dienden op basis van deze inspecties geen 
ingrepen uitgevoerd te worden.
Sinds de dijkbreuk werd de inspectiefrequentie verhoogd naar jaarlijks, om eventuele 
nieuwe anomalieën te detecteren.
2. Ik verwijs naar mijn antwoord op schriftelijke vraag nr. 399, gesteld door de heer Bert 
Maertens op 15 december 2023. Sinds de dijkbreuk wordt jaarlijks een substantieel 
budget voorzien voor de uitvoering van de werken aan de middendijk; dat zal ook de 
volgende jaren het geval blijven. 
3. Deze vraag werd inderdaad aan het Agentschap Natuur en Bos (ANB) gesteld, en door 
ANB werd beslist om werken tijdens het broedseizoen niet toe te staan.
Eind februari werd echter een nieuwe afschuiving van de dijk van het Leopoldskanaal 
kant Heist (afwaarts Zelzate brug) vastgesteld. Dit is op een locatie kortbij waar 
voorheen de dijkdoorbraak heeft plaatsgevonden. Er werd aan ANB gevraagd om, 
omwille van het urgente karakter van deze afschuivingen, aan deze zones te kunnen 
verder werken tijdens het broedseizoen.
4. Hiervoor verwijs ik naar mijn antwoord op schriftelijke vraag nr. 1064, gesteld door 
mevrouw Mercedes van Volcem op 30 maart 2023, en mijn antwoord op schriftelijke 
vraag nr. 400, gesteld door de heer Bert Maertens op 15 december 2023.
5. Hiervoor verwijs ik naar mijn antwoord op schriftelijke vraag nr. 261, gesteld door de 
heer Stijn De Roo op 23 november 2023.
6. Deze peilen zijn voornamelijk van belang tot het veilig kunnen herstellen en renoveren 
van de uitwateringskokers te Heist. Deels moet het peil op het Afleidingskanaal van de 
Leie (AKL) immers ook i.f.v. de werken in de kokers worden verlaagd naar niveau +1,80 
m TAW; bij NP (+3,10 m TAW) kan de aannemer immers niet veilig werken in de kokers 
met het werkponton. 
In de uitvoering door de aannemer in de kokers zijn afwijkingen hierop voorzien:
- Tussen 1 november en 29 februari i.f.v. verhoogde noodzaak inzet AKL voor 
waterafvoer.
- In juli en augustus bij eventuele droogteperiodes om het peil desgevallend hoger 
te kunnen houden (los van situatie middendijk).
7. Hiervoor verwijs ik naar mijn antwoord op schriftelijke vraag nr. 399, gesteld door de 
heer Bert Maertens op 15 december 2023.
