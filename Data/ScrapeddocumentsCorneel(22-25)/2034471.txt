title: Asbestverwijdering - Jeugdlokalen
thema: Natuur en Milieu
pdf link: https://docs.vlaamsparlement.be/pfile?id=2034471
thema link: https://www.vlaamsparlement.be/parlementaire-documenten/schriftelijke-vragen/1796415
SCHRIFTELIJKE VRAAG
nr. 259
van TINNE ROMBOUTS
datum: 19 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Asbestverwijdering  -  Jeugdlokalen
Tussen de indiening van mijn vraag om uitleg nr. 772 op 18 december 2023 en het 
antwoord van de minister op 9 januari 2024 heeft de Vlaamse Regering op 22 december 
2023 een versterkt Actieplan Asbestafbouw 2023 principieel goedgekeurd, “versterkt” ten 
opzichte van het oorspronkelijke Actieplan Asbestafbouw van 2018. 
Het versterkt Actieplan Asbestafbouw 2023 bevat “een nieuw uitgelichte actie die voorheen 
tekstueel vermeld werd in één of meerdere acties van het Actieplan Asbestafbouw 2018” 
(“Type 1”), inzonderheid voor het “Realiseren van asbestveilige lokale jeugdinfrastructuur 
via een sectorprotocol” (“Actie 19”). 
- Maar Actie 19 uit het Actieplan Asbestafbouw 2018 handelt niet over sectorprotocollen 
en evenmin over jeugdinfrastructuur. 
o Jeugd komt alleen aan bod als een “prioritaire doelgroep” bij “bronophaling” 
(3.1.1.), “aankoopformules [voor] asbestdakrenovaties” (3.1.3.) en “Voorzien van 
projectsubsidies en projectbegeleiding voor lokale besturen voor de organisatie 
van asbestafbouwprojecten” (Actie 6). 
o Sectorprotocollen komen alleen ter sprake bij “Versnelde verwijdering tegen 2034 
en 2040” (5.1.2.1.), “Ondersteunen van vragen vanuit de lokale besturen en 
publieke instellingen met als doel het stellen van een voorbeeldfunctie inzake 
asbestafbouw richting 2040” (Actie 4), “Initiëren van sectorprotocollen met 
prioritaire sectoren” (Actie 9), “Onderzoeken en ondersteunen van een 
innovatieve verwerking van asbesthoudend afval tot nieuwe, asbestvrije grondstof 
binnen een circulaire economie en een verminderd ruimtebeslag” (Actie 20) en 
“Afsluiten van het Actieprogramma asbesthandhaving in samenwerking met de 
afdeling Handhaving en VVSG om het toezicht op onzorgvuldig handelen met 
asbesthoudende materialen te versterken en te optimaliseren” (Actie 23). 
- En Actie 19 uit het Actieplan Asbestafbouw 2023, vermoedelijk voortbouwend op de 
acties 9 en 4 uit het Actieplan Asbestafbouw 2018, richt zich tot “gebouweigenaren [van] 
lokale jeugdinfrastructuur tot 18 jaar” en betreft de “opmaak van een asbestattest” en, 
weliswaar “optioneel”, de “asbestinzameling”, beide volledig door OVAM te dekken, 
alsook een “sensibiliserend luik met brochures en directe benadering via 
jeugd[…]koepels”. 
- In de nota aan de Vlaamse Regering lees ik: “Het versterkt Actieplan Asbestafbouw omvat 
geen bijkomende budgettaire impact ten aanzien van het oorspronkelijk Actieplan 
Asbestafbouw.” Er kunnen dus geen bijkomende middelen worden ingezet. Wel kan er 
binnen de globale enveloppe met specifieke budgetten worden geschoven. 
- Maar in de Commissie voor Leefmilieu, Natuur, Ruimtelijke Ordening en Energie hoor ik: 
“Er werd 3 miljoen euro vrijgemaakt om het sectorprotocol voor de jeugdgebouwen van 
start te laten gaan.” “We willen de meerkost die ze vanwege asbest hebben, ook van hen 
overnemen. Ik denk dat het niet meer dan normaal is, ook die ontzorging.” 
Ik vraag me dan ook af: 
1. waar die 3 miljoen euro vandaan komt; 
2. waarvoor die 3 miljoen euro gebruikt kan worden, inzonderheid ook voor 
asbestverwijdering; 
3. hoe en door wie die middelen moeten worden aangevraagd; 
4. hoe die middelen worden toegekend, in volgorde van indiening of op grond van een 
bepaalde rangorde; 
5. of het in aanmerking komen voor die middelen nog afhankelijk is van een door het 
lokaal bestuur opgezet asbestafbouwproject;  
6. waarom de besteding van die middelen via de omweg van een sectorprotocol gebeurt;
7. wat de stand van zaken is met betrekking tot de gesprekken met de koepels over het 
sectorprotocol. 
De verschillen tussen de gangbare ondersteuning en de vooropgestelde maatregel zijn met 
andere woorden niet zo duidelijk.
8. Wat is voor de jeugdverenigingen dan eigenlijk de meerwaarde van 2023 ten opzichte 
van 2018? Graag een volledige vergelijkende tabel met de maatregelen (datum van 
beslissing), beschikbare budgetten (per jaar weergegeven), wie hiertoe precies 
toegang heeft. Graag ook een overzicht van wie welke budgetten uitbetaald heeft 
gekregen (per jaar) voor het asbestveilig maken van hun jeugdlokalen.
In de Commissie voor Leefmilieu, Natuur, Ruimtelijke Ordening en Energie heeft de 
minister ook het volgende meegedeeld: “De reden dat we het protocol maken, is ook net 
om eventuele weigeraars mee te nemen in het verhaal. De koepels verbinden zich er ook 
toe om hun leden asbestveilig te laten worden.” 
9. Is het de bedoeling (en op welke manier dan) dat de koepels leden moeten of kunnen 
dwingen om hun lokalen asbestveilig te maken? 
10. Gaat de minister zogenaamde weigeraars dan ambtshalve saneren?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 259 van 19 januari 2024
van TINNE ROMBOUTS
1. Het budget van 3 miljoen euro is afkomstig uit het relanceproject ‘Vlaamse Veerkracht’, 
nl. VV4 ‘Circulaire Economie – asbest – lokale besturen’ en is na toewijzing via 
beslissing door de Vlaamse Regering in 2022 reeds in contracten vastgelegd voor de 
asbestmeerkost op niveau van asbestinventarisatie en asbestcementinzameling.
2. Zoals ieder instrument binnen het Actieplan Asbestafbouw situeert de ondersteuning 
zich op niveau van de asbestmeerkost, nl. de kost die enkel door de aanwezigheid van 
asbest bestaat. Lokale jeugd(sport)verenigingen zullen na goedkeuring van het 
protocol kosteloos een asbestattest kunnen laten opmaken en het asbestcement laten 
inzamelen en verwerken. 
3. Na goedkeuring door de Vlaamse Regering kunnen lokale jeugdgebouwen aangemeld 
worden voor een kosteloze asbestinventarisatie via de website van de Openbare 
Vlaamse Afvalstoffenmaatschappij (OVAM). Een asbestattest is immers de eerste stap 
in het opsporen van aanwezige blootstellingsrisico’s aan asbestvezels. De eigenaar van 
het gebouw gaat akkoord voor de inventarisatie via de gebruikelijke 
opdrachtovereenkomst tussen gebouweigenaar en gecertificeerd asbestdeskundige.
4. Het gaat niet over een toekenning van middelen, maar wel over het kosteloos laten 
uitvoeren van een asbestinventarisatie op de aangemelde locatie, al dan niet gevolgd 
door een asbestcementinzameling. Aanmeldingen worden chronologisch volgens 
aanmeldingsdatum behandeld.
5. De ondersteuning staat volledig los van de bestaande lokale asbestprojecten. 
6. Voor de besteding van de middelen volgen we artikel 33/8 en 33/12 van het 
Materialendecreet waarbij een overeenkomst op niveau van de Vlaamse Regering 
noodzakelijk is, net zoals dat voor alle andere sectorprotocollen het geval was. Met de 
steun van de sectorfederaties dragen we het sectorprotocol gericht uit naar de juiste 
doelgroepen. Actie 9 van het Actieplan Asbestafbouw 2018 beschrijft daarnaast 
inderdaad dat sectorprotocollen geïnitieerd kunnen worden voor prioritaire 
doelgroepen, zoals kinderen en jongeren. Die lijn werd ook verder versterkt in het 
Actieplan Asbestafbouw 2023.
7. Dit voorjaar worden de besprekingen met de protocolpartners afgerond.
8. Uit de rapporteringscijfers die de OVAM bekwam uit de lokale asbestprojecten blijkt dat 
slechts een twintigtal jeugd(sport)verenigingen sinds 2018 gebruik maakte van de 
lokale asbestprojecten. Er is dan ook amper iets besteed voor deze doelgroep sinds 
2018. Net omdat jeugdige longen zo gevoelig zijn aan asbestvezelblootstelling – wat 
ook zo vermeld staat in het Actieplan Asbestafbouw 2018 – willen we voor kinderen en 
jongeren nu het verschil maken door hen actief te benaderen. Hiervoor gaan we een 
samenwerkingsverband aan met de protocolpartners waarbij zij het engagement 
opnemen het aanbod actief te communiceren aan hun leden en hen mee te overtuigen 
een asbestattest voor hun gebouwen op te laten maken om zo blootstellingsrisico’s op 
korte termijn op te sporen. Daarbij wordt toegewerkt naar 2029 als streefjaar, wat drie 
jaar voor de generieke decretale mijlpaal voor asbestinventarisatie valt. Hiermee 
trachten we lokale jeugdgebouwen prioritair op de agenda te plaatsen bij de 
inventarisatie van het lokaal patrimonium.
9. Neen, het is niet de bedoeling dat sectorpartners hun leden moeten dwingen. Wel is 
het de bedoeling dat zij hun leden informeren over het belang van een asbestveilig 
gebouw en hen aanmoedigen actie te ondernemen op niveau van de risico’s en in lijn 
met het toekomstbestendig maken van gebouwen. Deelnemende gebouweigenaars/-
beheerders kunnen ook gebruik maken van een ontzorgende expertisebegeleiding met 
advies over een gefaseerde asbestverwijdering en (energie)renovatie.
10.Neen. Zoals in het Actieplan Asbestafbouw 2023 beschreven wordt, is het een gedeelde 
verantwoordelijkheid om blootstellingsrisico’s te verkleinen, te laten bestaan of om er 
de ogen voor te sluiten. De Vlaamse Regering neemt hierin haar verantwoordelijkheid 
met een decretale inventarisatieplicht voor alle gebouwen tot 2001 zodat 
gebouweigenaars weten waar zich de risico’s bevinden. Voor de lokale 
jeugd(sport)gebouwen kan dat asbestattest nu ook kosteloos binnen het sectorprotocol 
opgemaakt worden. Het asbestattest gidst daarbij in de aanbevolen verwijderaanpak. 
Het is daarna de verantwoordelijkheid van de gebouweigenaar en eventuele andere 
bevoegden om gebouwgebruikers niet meer aan risico’s bloot te stellen.
