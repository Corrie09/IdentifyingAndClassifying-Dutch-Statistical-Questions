title: Jeugdhub Capital vzw - Subsidies
thema: Jeugdbeleid
pdf link: https://docs.vlaamsparlement.be/pfile?id=2013823
thema link: https://www.vlaamsparlement.be/parlementaire-documenten/schriftelijke-vragen/1777883
SCHRIFTELIJKE VRAAG
nr. 26
van HANNELORE GOEMAN
datum: 8 november 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Jeugdhub Capital vzw  -  Subsidies
De minister investeerde in 2021 voor een periode van 3 jaar 300.000 euro in de vzw Capital 
in Brussel. Het gaat hier over een combinatie van impuls- en investeringssubsidies uit o.a. 
de projectsubsidielijn Polsslag Brussel en relancegeld. In 2024 eindigen deze middelen. 
1. Graag een overzicht van de subsidies die Capital vzw jaarlijks heeft gekregen vanuit 
de beleidsdomeinen van de minister. Daarbij graag een duidelijk overzicht waarvoor 
die subsidies gebruikt zijn geweest door de vzw, en vanuit welke begrotingsartikelen 
en subsidielijnen de subsidies komen. 
2. Wordt de vzw ook gesubsidieerd vanuit andere beleidsdomeinen van de Vlaamse 
Regering? Zo ja, graag een overzicht.
3. Wat waren de initiële beleidsdoelstellingen van de impuls- en investeringssubsidies 
aan de vzw? Zijn ze behaald?
4. Hoeveel jongeren heeft Capital vzw elk jaar bereikt op basis van de subsidies?
5. De subsidies van de minister voor de vzw lopen in 2024 af. 
Is de minister van plan om het project structureel te blijven subsidiëren? 
BENJAMIN DALLE
VLAAMS MINISTER VAN BRUSSEL, JEUGD EN MEDIA
ANTWOORD 
op vraag nr.26 van 8 november 2023
van HANNELORE GOEMAN
1. Tijdens deze regeerperiode werden er vijf subsidies aan vzw Capital verleend. 
- 19/11/2020: eerste impulssubsidie van 115.000 euro voor de werkingsperiode 1 
december 2020 - 30 november 2021
Doel: opstart werking vzw Capital
Begroting: subsidielijn Polsslag Brussel - 1PG70300
- 9/12/2020: investeringssubsidie van 30.000 euro in het kader van de projectoproep 
voor kleine investeringen voor Vlaams-Brusselse organisaties naar aanleiding van 
de coronacrisis
Doel: corona-proof maken van de community space
Begroting: Vlaams Brusselfonds - PJ0-1PGI5EX-IS 
- 26/1/2022: tweede impulssubsidie van 100.000 euro voor de werkingsperiode 1 
januari 2022 – 31 december 2022
Doel: uitbouw werking vzw Capital
Begroting: subsidielijn Polsslag Brussel - 1PG70300
- 6/12/2022: investeringssubsidie van 200.000 euro 
Doel: inrichting van het pand - aan de hand van gerichte ingrepen wordt de 
beschikbare, gedeelde ruimte geoptimaliseerd en beter afgestemd op de noden van 
de jongeren
Begroting: Vlaams Brusselfonds - SJ0-1SGI5EX-IS
- 16/6/2023: derde impulssubsidie van 80.000 euro voor de werkingsperiode 1 juni 
2023 - 31 mei 2024
Doel: verdere uitbouw werking vzw Capital 
Begroting: subsidielijn Polsslag Brussel - 1PG70300
In totaal ontving vzw Capital dus voor 525.000 euro aan subsidies, waarvan 295.000 
euro voor werking en 230.000 euro voor investeringen.  
2. Er werden geen subsidies vanuit andere beleidsdomeinen van de Vlaamse overheid aan 
vzw Capital verleend. 
3. Capital komt tegemoet aan de speerpunten die de subsidielijn ‘Polsslag Brussel’ 
vooropstelt. Het gaat hier om een innovatief en maatschappelijk relevant project dat 
zich op een laagdrempelige manier richt op een breed en divers publiek van 
voornamelijk (kwetsbare) jongeren met als doel de participatie en inclusie te bevorderen 
(subsidiecategorie 3 – stadsinnovatieve projecten). 
Het project identificeert stedelijke uitdagingen, schuift creatieve en duurzame 
oplossingen naar voren die de Brusselse samenleving versterken en brengt ze ook in de 
praktijk. Capital is in de eerste plaats een plek waar jongeren (met alle mogelijke 
achtergronden) elkaar kunnen ontmoeten. Om de Brusselse jongeren een zo breed 
mogelijke waaier aan opportuniteiten en voorzieningen te kunnen aanbieden, brengt de 
organisatie als een “one stop source hub” verschillende verenigingen, projecten en 
initiatieven die zich richten tot jongeren, samen onder één dak. Die methodiek die 
verschillende voorzieningen ten voordele van de persoonlijke en professionele 
ontplooiing van jongeren integreert en met elkaar verbindt, is vernieuwend en kan zeker 
een goede praktijk zijn voor Vlaanderen. Het project streeft een transversale aanpak na 
en faciliteert de connectie tussen jeugdwerk, onderwijs, opleiding, werk en 
ondernemerschap. Bovendien zorgen de samenwerkingsverbanden voor kruisbestuiving 
tussen diverse sectoren en dragen ze bij tot gedeeld eigenaarschap. 
Meer concreet werkt Capital rond drie speerpunten: 
1) Stimuleren van opwaartse mobiliteit van Brusselse jongeren. Hiervoor werden 4 
programma’s ontwikkeld: JOBX, CAPITALENT, C-HUB en OPEN-C. 
2) Creëren van een netwerk van organisaties die een toegevoegde waarde (kunnen) 
zijn voor elkaar
De werking en het gebouw van CAPITAL trekt jongeren aan uit heel Brussel en 
Vlaanderen. Capital stelt haar ruimten ter beschikking aan middenveldorganisaties 
voor hun activiteiten en projecten. De jongeren maken zo ook kennis met andere 
organisaties, raken geïnspireerd over de bestaande mogelijkheden en gemotiveerd 
voor hun eigen verdere ontwikkeling. 95 organisaties hebben tot op heden een of 
meerdere activiteiten in Capital gehouden. 
3) Het creëren van een Brusselse community voor jongeren
Bij de verschillende activiteiten en projecten worden steeds netwerkmomenten 
voorzien die de jongeren-community versterkt. Het geeft de jongeren de kans in 
contact te komen met professionals en ambitieuze leeftijdsgenoten. Capital heeft 
twee WhatsApp Community's (600 leden) waarin allerhande opportuniteiten worden 
gedeeld met de jongeren. Naast de activiteiten rond professionele en persoonlijke 
ontwikkeling organiseert  Capital ook verschillende ‘community-building’ activiteiten 
voor de jongeren zoals de WK- voetbalwedstrijden op groot scherm, een Back 2 
School Party, gezamenlijk bezoek aan theatervoorstellingen, concerten, 
muziekfestivals en voetbalwedstrijden…
De investeringssubsidies spelen in op de volgende beleidsdoelstellingen en speerpunten 
van het Vlaams Brusselfonds zoals omschreven in het richtlijnenkader. Focus hierbij lag 
op:
- het faciliteren en stimuleren van samenwerking tussen organisaties en instellingen
- verankering in de buurt
- Innovatieve infrastructuur (zowel digitaal als inhoudelijk)
- Optimalisatie van werking
Op 28 november vierde Capital haar derde verjaardag en werd het – dankzij de 
investeringssubsidie - recent gerenoveerde gebouw in de kijker geplaatst. 
4. In drie jaar tijd bereikte Capital meer dan 10.000 unieke jongeren, waarvan 91% tussen 
de 16 en 25 jaar. 77% van die jongeren woont in het Brussels Hoofdstedelijk Gewest. 
Capital kende de afgelopen jaren een sterke groei: 
2021: 2.500 deelnemers aan de activiteiten 
2022: 12.000 deelnemers aan de activiteiten 
2023 (tot 15/11/2023): 21.500 deelnemers aan de activiteiten 
5. De projectlijn kan de werking van vzw Capital niet structureel ondersteunen. Het 3-jarig 
traject dat de vzw liep dankzij de polsslag impulssubsidie, bood hen ook de kans op 
zoek te gaan naar de juiste financieringsmix om dit project op langere termijn te blijven 
uitwerken. Capital richt zich hiervoor hoofdzakelijk op de bedrijfswereld, hun 
zogenaamde captains of industry. Steun voor welbepaalde projecten of 
investeringsnoden van vzw Capital blijft wel mogelijk.
