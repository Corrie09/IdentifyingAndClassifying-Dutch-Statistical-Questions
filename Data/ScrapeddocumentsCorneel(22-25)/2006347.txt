title: Ouderenzorg - Zorgzwaartefinanciering
thema: Welzijn en Gezin
pdf link: https://docs.vlaamsparlement.be/pfile?id=2006347
thema link: https://www.vlaamsparlement.be/parlementaire-documenten/schriftelijke-vragen/1769078
SCHRIFTELIJKE VRAAG
nr. 34
van VEERLE GEERINCKX
datum: 9 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Ouderenzorg  -  Zorgzwaartefinanciering
Recentelijk werd het begrotingsakkoord 2024 in de plenaire vergadering voorgesteld met 
de Septemberverklaring. Het daarbijhorende centenboekje geeft een overzicht van de 
netto-beleidsruimte en de belangrijkste bijstellingen ten opzichte van de vorige 
begrotingsronde. Binnen het programma Vlaamse sociale bescherming (VSB) is het bedrag 
van 9 miljoen euro te zien met betrekking tot zorgzwaarte. Dat was ook zo in 2021. 
Intussen weten we dat de vroegere rob-plaatsen voor zware zorgprofielen zijn omgezet 
naar rvt-plaatsen (rob: rustoord voor bejaarden; rvt: rust- en verzorgingstehuis).
1. Waarvoor is het bedrag van 9 miljoen euro exact bestemd?
2. Kan de minister een inschatting geven over de jaarlijkse meerkosten om alle vroegere 
rob-plaatsen voor zware zorgprofielen om te zetten naar rvt-plaatsen? Dit sinds de 
gelijkschakeling is doorgevoerd.
3. De federale overheid bleef na de zesde staatshervorming instaan voor de financiering 
van de COMA-bedden, en de bedden MS, ALS en Huntington. 
Om hoeveel woongelegenheden gaat dit in Vlaanderen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 34 van 9 oktober 2023
van VEERLE GEERINCKX
1. De 9 miljoen euro jaarlijkse opstap in de meerjarenraming bleek in 2024 niet 
noodzakelijk gelet op de eerder genomen maatregelen voor dit onderdeel. Daarom 
werd deze in het kader van de begrotingsbesprekingen toegekend aan de prioritaire 
noden binnen de sector kinderopvang.
2. De financiering is sinds 1 juli 2021 dezelfde voor alle bewoners met eenzelfde 
zorgprofiel. Er zijn geen jaarlijkse meerkosten sinds de gelijkschakeling. De 
omschakeling is, in uitvoering van het VIA6-akkoord, immers volledig gerealiseerd.
3. In Vlaanderen zijn er 75 erkende plaatsen als centra voor niet-aangeboren 
hersenletsels in 13 woonzorgcentra.
Wat MS, ALS, Huntington betreft, gaat het over federale conventies afgesloten met het 
Rijksinstituut voor ziekte- en invaliditeitsverzekering (RIZIV). Voor meer informatie 
verwijs ik u graag door naar het RIZIV.
