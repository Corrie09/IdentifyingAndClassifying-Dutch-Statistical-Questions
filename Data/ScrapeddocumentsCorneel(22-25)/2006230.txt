title: Loodswezen - Langetermijnplan
thema: Mobiliteit en Verkeer
pdf link: https://docs.vlaamsparlement.be/pfile?id=2006230
thema link: https://www.vlaamsparlement.be/parlementaire-documenten/schriftelijke-vragen/1766056
SCHRIFTELIJKE VRAAG
nr. 55
van ANNICK DE RIDDER
datum: 3 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Loodswezen  -  Langetermijnplan
In mijn schriftelijke vraag nr. 263 van 17 november 2022 vroeg ik naar de huidige stand 
van zaken met betrekking tot het langetermijnplan voor het Loodswezen. In het antwoord 
werd gewag gemaakt van een consolidatieoefening die gemaakt wordt in samenwerking 
met het management van de DAB Loodswezen, het management van Maritieme 
Dienstverlening en Kust (MDK) en de Gewestelijke Havencommissaris. Het doel van de 
oefening was het verkrijgen van een eenduidig hervormingsvoorstel op hoofdlijnen, met 
als timing begin 2023. 
Tegen september 2023 had er dan een goedgekeurd uitvoeringsplan op tafel moeten 
liggen, maar die deadline is ondertussen verstreken.
1. Kan de minister een stand van zaken geven met betrekking tot de 
consolidatieoefening, het eenduidige hervormingsvoorstel en het goedgekeurde 
uitvoeringsplan? 
2. Kan de minister een verklaring geven voor de opgelopen vertraging? 
3. Welke timing is er vooropgesteld om de consolidatieoefening, het hervormingsvoorstel 
en het uitvoeringsplan rond te hebben? Wat zijn de grootste hordes die nog genomen 
moeten worden om de deadline wel te halen? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 55 van 3 oktober 2023
van ANNICK DE RIDDER
1. In de voorbije periode werd de basis gelegd voor de opmaak van een mogelijk 
hervormingsplan voor de DAB Loodswezen. Recent heb ik ermee ingestemd om deze 
aanzet tot hervorming af te toetsen met de in het dossier betrokken stakeholders, 
zoals de havenbesturen, de havengebruikers, de syndicale organisaties, de loodsen 
en hun beroepsverenigingen. Deze aftoetsing zal op korte termijn opgestart worden. 
2. De eerder vooropgezette timing is te optimistisch gebleken en kon bijgevolg niet meer 
aangehouden worden. De reden daarvoor is enerzijds te vinden in de complexiteit van 
de materie en de hieraan verbonden gevoeligheden, en de in acht te nemen 
zorgvuldigheidsvereiste waarmee dergelijke hervorming gepaard moet gaan, en 
anderzijds in de mate waarin dit dossier interfereert met de intenties van de Vlaamse 
Regering inzake het vijfsporenbeleid.
3. Tot op heden is het voorbarig enige timing voorop te stellen. Er zal in de eerste plaats 
moeten nagegaan worden of er afdoende draagvlak voor een hervorming aanwezig 
is. Belangrijk in deze is verder de mate waarin de loodsen eventueel bereid gevonden 
worden om in de hervormde werkorganisatie in te stappen en de financierbaarheid 
van het systeem.
