title: Jeugdverblijven - Brandveiligheid
thema: Jeugdbeleid
Toerisme
pdf link: https://docs.vlaamsparlement.be/pfile?id=2067201
thema link: https://www.vlaamsparlement.be/parlementaire-documenten/schriftelijke-vragen/1830016
SCHRIFTELIJKE VRAAG
nr. 1
van FREYA PERDAENS
datum: 19 juli 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Jeugdverblijven  -  Brandveiligheid
De jeugdsector organiseert tijdens de zomerperiode vaak jeugdkampen. Soms gebeurt dat 
met tenten, maar vaak wordt ook overnacht in jeugdverblijven. Die jeugdverblijven zijn 
uiteraard niet alleen operationeel in de zomer, maar doorheen het hele jaar.
Veel kinderen en jongeren beleven mooie tijden in die gebouwen. Het is dus van het 
grootste belang dat de gebouwen veilig zijn, ook op het vlak van brandveiligheid. Dat is 
niet altijd het geval. Zo is er een casus van een jeugdverblijf dat een nooddeur heeft op 
de eerste verdieping, waarbij die nooddeur uitgeeft op een plat dak. Er is echter geen 
(brand)trap van het dak naar het gelijkvloers. Dat lijkt in geen geval een veilige situatie.
1. Met welke criteria houdt men rekening bij het evalueren van de brandveiligheid van 
jeugdverblijven?
2. Om de hoeveel tijd worden de jeugdverblijven gecontroleerd op veiligheid?
3. Hoeveel jeugdverblijven kregen de afgelopen 5 jaar opmerkingen over de 
brandveiligheid? Welke opmerkingen waren dat en welke maatregelen werden 
genomen om tegemoet te komen aan die opmerkingen?
Deze vraag werd gesteld aan de ministers Zuhal Demir (1), Benjamin Dalle (3)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 1 van 19 juli 2024
van FREYA PERDAENS
1. Jeugdverblijven moeten volgens het logiesdecreet beschikken over een positief 
brandveiligheidsattest. Hiervoor moeten ze voldoen aan de specifieke 
brandveiligheidsnormen die zijn vastgelegd in het besluit van de Vlaamse Regering tot 
vaststelling van de specifieke brandveiligheidsnormen waaraan het toeristische logies 
moet voldoen.
Deze normen zijn een gestandaardiseerde vorm van de algemene 
brandveiligheidsvoorschriften voor gebouwen in Vlaanderen, vertaald naar de 
specifieke situatie van jeugdverblijven. De uitwerking hiervan is gebeurd in nauw 
overleg tussen de sector en de brandweer.
Meer informatie hierover is terug te vinden via de website van Toerisme Vlaanderen: 
Het logiesdecreet en brandveiligheid | Toerisme Vlaanderen.
Voor de volledigheid geef ik eveneens mee dat een aantal categorieën logies zijn 
vrijgesteld van de bepalingen van het logiesdecreet, en bijgevolg van de toepassing 
van deze brandveiligheidsnormen. Dit betreft:
- Jeugdlokalen die slechts sporadisch voor overnachting worden verhuurd aan 
georganiseerde jeugdgroepen
- Tijdelijke campings in het kader van evenementen (bv. Festivals).
Deze moeten wel op voorhand de burgemeester informeren hiervan. Op grond van zijn 
bevoegdheden terzake kan de burgemeester – samen met de brandweer – de 
(brand)veiligheid controleren en desgevallend voorwaarden opleggen.  
2. Een brandveiligheidsattest volgens het logiesdecreet voor een jeugdverblijf is 
maximum 8 jaar geldig. In deze periode dient het verblijf uiteraard te blijven voldoen 
aan de specifieke brandveiligheidsnormen en kan het hierop op ieder ogenblik worden 
gecontroleerd. 
Wanneer er bepaalde werken worden uitgevoerd in het verblijf of de capaciteit wijzigt, 
komt het attest automatisch te vervallen en dient dit hernieuwd te worden.
Jeugdverblijven die niet of niet meer voldoen aan de specifieke 
brandveiligheidsnormen kunnen een negatief brandveiligheidsattest krijgen. Hierdoor 
komt ook het eventueel bestaande positieve brandveiligheidsattest te vervallen. In dat 
geval mag de uitbating niet gestart worden of moet de bestaande uitbating stopgezet 
worden.
Daarnaast kan de burgemeester, op advies van de lokale hulpverleningszone, aan 
jeugdverblijven die niet voldoen aan de specifieke brandveiligheidsnormen maar 
waarvan de tekortkomingen de veiligheid van de logerende personen niet in gedrang 
brengt, ook een tijdelijk brandveiligheidsattest toekennen. Via een stappenplan dat de 
uitbater moet opstellen, volgt de hulpverleningszone dan de nodige aanpassingen op.
3. Jeugdverblijven mogen pas starten met hun uitbating als ze beschikken over een 
positief brandveiligheidsattest en voldoen aan de overeenkomstige specifieke 
brandveiligheidsnormen. 
Ik beschik niet over cijfers hoeveel jeugdverblijven er de laatste 5 jaren een negatief 
brandveiligheidsattest hebben gekregen. 
Bovendien vallen de jeugdverblijven sinds 1 januari 2023 onder het logiesdecreet en 
de specifieke brandveiligheidsnormen hiervan. Geldige brandveiligheidsattesten 
volgens het (ondertussen opgeheven) Toerisme voor Allen-decreet, behielden hun 
geldigheid voor de periode waarvoor ze werden afgeleverd (5 jaar). Jeugdverblijven 
die op 31 december 2022 beschikten over een geldig Toerisme voor Allen-
brandveiligheidsattest dat vervalt tussen 1 januari 2023 en 31 december 2025, krijgen 
tot eind 2025 tijd om te voldoen aan deze brandveiligheidsnormen en een nieuw 
brandveiligheidsattest volgens het logiesdecreet te bekomen.
