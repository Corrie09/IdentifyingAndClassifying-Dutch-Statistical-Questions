title: Heraanleg Tiensepoort Leuven - Evaluatie (2)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2033657
thema link: https://www.vlaamsparlement.be/parlementaire-documenten/schriftelijke-vragen/1795057
SCHRIFTELIJKE VRAAG
nr. 498
van KARIN BROUWERS
datum: 17 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Heraanleg Tiensepoort Leuven  -  Evaluatie (2)
Ik stelde eerder al een schriftelijke vraag over de heraanleg van het kruispunt Tiensepoort 
in Leuven en de gevolgen ervan. Na de heraanleg van het kruispunt was immers snel 
duidelijk dat nog niet alle problemen waren opgelost. Zo zijn er opnieuw lange files voor 
de automobilisten op de Tiensesteenweg. Alle fietsers hebben door het vierkant groen 
tegelijkertijd toegang tot het kruispunt, wat op drukke momenten tot chaotische situaties 
leidt.
Mijn laatste schriftelijke vraag (nr. 47) dateert van 2 oktober 2023. Op die vraag 
antwoordde de minister :
“1. Een eerste evaluatie gebeurde in de maand augustus. Daarbij werd vastgesteld dat 
enkele ontruimingstijden, ondanks de aangenomen standaardwaarden, te krap waren. Op 
8 september werd daarom een nieuwe lichtenregeling in dienst gesteld waarbij de 
ontruimingstijden voor bepaalde richtingen verruimd zijn en de fasevolgorde werd 
aangepast.
2. In de eerste weken waren er voornamelijk klachten van fietsers over de korte 
ontruimingstijden. Dit werd ondertussen aangepast. Het klachtenbeeld is verschoven van 
problemen met groentijd naar doorstroming en conflicten tussen fietsers/zachte 
weggebruikers onderling.
3. We zien op het kruispunt meer conflicten tussen fietsers en we krijgen meldingen van 
fietsers die de situatie als chaotisch ervaren. Uit de meldingen blijkt ook dat veel fietsers 
de voorrangsregels niet respecteren.
4. Het klopt dat de files langer zijn geworden. De verliestijden in seconden werden niet 
gemeten op voorhand en ook niet vergeleken met de huidige toestand.
5. De algemene capaciteit is verminderd sinds het kruispunt ‘maximaal’ conflictvrij is. 
Hoewel we over de vesten minder klachten krijgen, zijn ook daar de files waarschijnlijk 
langer dan voorheen.
6. De stad Leuven heeft reeds een overleg gevraagd. Er werd nog geen datum gevonden 
om dit te laten plaatsvinden.
7. In oktober vond een uitgebreide evaluatie van de Tiensepoort plaats met behulp van 
een drone, om de verschillende interacties en bewegingen op het kruispunt van naderbij 
te kunnen bekijken. De beelden die gemaakt werden, worden op dit moment geanalyseerd 
aan de hand van specifieke software. De conclusies van de analyse zijn dus nog niet 
beschikbaar.
Daarnaast moet er ook rekening gehouden worden met het feit dat het doorgaans een 
tweetal maanden duurt voor de gebruikers van een kruispunt – zeker een druk kruispunt 
zoals de Tiensepoort – gewend zijn aan een nieuwe verkeerslichtenregeling. Aangezien het 
academiejaar pas de laatste week van september opnieuw gestart is, verwacht het 
Agentschap Wegen en Verkeer (AWV) dus pas tegen midden december een voldoende 
grondig beeld te hebben van de situatie aan de Tiensepoort en de noodzaak van 
aanpassingen.”
Inmiddels blijkt de filevorming richting Tienen naar Leuven op bepaalde momenten nog 
problematischer dan vroeger. Op het gedeelte vanaf het kruispunt van de Martelarenlaan 
tot aan de Tiensepoort staan de rechter- en middenrijstrook volledig vol met lange 
wachttijden tot gevolg en ook problemen voor de hulpdiensten die niet door kunnen of de 
linkerrijstrook (dus tegen de rijrichting in) moeten gebruiken. Anderzijds lijkt de file op de 
ring zelf in de richting van de Tiensepoort minder erg dan voor de herinrichting van het 
kruispunt met vierkant groen.
1. In antwoord op mijn schriftelijke vraag stelde de minister dat de stad Leuven vragende 
partij was voor een overleg om de problemen aan de Tiensepoort te bespreken.
Is er intussen al een overleg geweest met de stad Leuven over de problemen als gevolg 
van de heraanleg en wat waren de belangrijkste conclusies daarvan?
2. In oktober vond een uitgebreide evaluatie van het kruispunt plaats met behulp van 
drones.
Is het resultaat van die uitgebreide evaluatie al bekend en wat zijn de belangrijkste 
conclusies? Als de evaluatie nog niet is afgerond, wanneer zal die dan afgerond zijn?
3. AWV verwachtte pas tegen midden december een voldoende grondig beeld te hebben 
van de situatie aan de Tiensepoort en de noodzaak van aanpassingen. 
Heeft AWV intussen een grondig beeld/evaluatie kunnen opmaken van het kruispunt 
Tiensepoort? Welke aanpassingen zullen gebeuren op basis van die evaluatie? 
Wanneer zullen de aanpassingen worden doorgevoerd? Is over de aanpassingen 
overleg gepleegd met de stad Leuven? Zal over de aanpassingen worden 
gecommuniceerd en op welke wijze zal dat gebeuren?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 498 van 17 januari 2024
van KARIN BROUWERS
1-2.AWV heeft in januari de eerste resultaten van de drone-analyse en een conceptrapport 
ontvangen, maar had daarbij nog enkele opmerkingen en vragen. Er wordt nu nog 
gewacht op de aangepaste, finale versie van het rapport. Hierover werd reeds via mail 
teruggekoppeld met de stad Leuven. 
3. Een analyse van het kruispunt leidde tot volgende vaststellingen:
- Er staat een lange file op de Tiensesteenweg. Van dat gevolg was AWV zich echter 
al op voorhand bewust, aangezien het conflictvrij maken van het kruispunt een 
daling van de capaciteit tot gevolg heeft. Van de verschillende conflictvrije 
regelingen die werden onderzocht, scoorde een regeling met een vierkant-groen 
fase voor actieve weggebruikers (zoals die nu werd ingevoerd) het best wat 
doorstroming betreft.
- De voorziene groentijd van maximaal 37 seconden tijdens de ochtendspits wordt 
volledig gebruikt. 
- Tijdens de wissel van het ochtendprogramma naar het avondprogramma voor de 
lichtenregeling, die nu om 12 uur plaatsvindt, ontstaat er opnieuw file op de 
Tiensesteenweg. 
Op basis van bovenstaande vaststellingen, werden er op 1 februari volgende 
aanpassingen doorgevoerd:
- De groentijd voor de Tiensesteenweg zal tijdens de ochtend enkele seconden 
verlengd worden, van 37 naar 44 seconden, om de file op de Tiensesteenweg 
enigszins te verminderen. 
- De wissel van het ochtend- naar het avondprogramma voor de lichtenregeling vindt 
later op de dag plaats, zodat tijdens de middagpiek file op de Tiensesteenweg wordt 
vermeden. 
