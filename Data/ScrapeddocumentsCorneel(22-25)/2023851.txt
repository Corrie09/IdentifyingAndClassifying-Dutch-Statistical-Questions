title: Kilometerheffing voor vrachtwagens - Uitbreiding wegennet
thema: Mobiliteit en Verkeer
pdf link: https://docs.vlaamsparlement.be/pfile?id=2023851
thema link: https://www.vlaamsparlement.be/parlementaire-documenten/schriftelijke-vragen/1784562
SCHRIFTELIJKE VRAAG
nr. 336
van BERT MAERTENS
datum: 4 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Kilometerheffing voor vrachtwagens  -  Uitbreiding wegennet 
Tijdens de bespreking van de begroting 2024 op donderdag 30 november 2023 verklaarde 
de minister dat er in 2024 686 kilometer wegennet wordt toegevoegd aan de huidige wegen 
die onderhevig zijn aan de kilometerheffing voor vrachtwagens. De minister gaf daarbij 
mee dat bij die uitbreiding gefocust wordt op gewestwegen in havengebied en nog enkele 
andere wegen die veeleer deel uitmaken van het hoofdwegennet.
1. Graag een oplijsting van de wegen in kwestie, met aanduiding van de betrokken 
gemeenten en de kilometerpalen waartussen de kilometerheffing zal gelden.
2. Is er met betrekking tot de voorgestelde uitbreiding advies gevraagd aan bepaalde 
instanties (MORA, Vervoerregioraden, steden en gemeenten…)? Zo ja, wat was dat 
advies? Zo niet, waarom is dat niet gebeurd?
3. Hoe en wanneer zal de voorgestelde uitbreiding geëvalueerd worden? Welke instanties 
worden er bij betrokken?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 336 van 4 december 2023
van BERT MAERTENS 
1. In de bijlage bij dit antwoord vindt u een gedetailleerd overzicht van de verschillende 
wegsegmenten die met ingang van 1 januari 2024 werden toegevoegd aan het 
wegennet waarop in het Vlaamse Gewest effectief de kilometerheffing voor 
vrachtvervoer van toepassing is.  
2. Deze uitbreiding is de implementatie van een maatregel (onder rubrieknummer 
2.2.1.4.1.2) uit het geactualiseerd ontwerp van het Vlaams Energie- en Klimaatplan 
(VEKP) dat reeds begin mei 2023 door de Vlaamse Regering werd goedgekeurd 
(https://assets.vlaanderen.be/image/upload/v1683894247/Vlaams_Energie-
_en_Klimaatplan_actualisatie_12_mei_2023_tpletf.pdf).
Aan deze uitbreiding is een zorgvuldige afweging voorafgegaan. 
In deze uitbreiding zijn hoofd- en havenwegen opgenomen, en ook andere 
wegsegmenten om sluipverkeer te ontraden. Er worden met de toevoegingen ook 
enkele hiaten opgevuld. Zo verbeteren we de coherentie van het systeem van de 
kilometerheffing voor vrachtvervoer. Tot slot werden enkele trajecten toegevoegd die 
omwille van de verkeersveiligheid minder geschikt zijn voor zwaarder vrachtvervoer. 
Ook die worden voortaan in het betold net opgenomen.
Er werd over het programmadecreet bij de begroting 2024 een advies aan de MORA 
gevraagd. Het advies van de MORA van 20 oktober 2023 is gevoegd bij het ontwerp 
van programmadecreet ingediend op 27 oktober 2023 (Parlementair Document nr. 
1870, 2023-2024). 
3. Voor wat betreft de wegen die sedert 1 januari 2024 aan het betolde wegennet werden 
toegevoegd kan door het Vlaams Verkeerscentrum een evaluatie worden gemaakt op 
basis van metingen gedurende een representatieve periode vóór en na de invoering 
van kilometerheffing op die wegen. Ook kan voor eenzelfde periode vóór en na 
geëvalueerd worden of bepaalde gewestwegen die nog niet onderhevig zijn aan 
kilometerheffing een substantiële stijging van het vrachtverkeer ondervinden. De 
meetperiodes moeten lang genoeg zijn (minimaal 6 maanden) om representatief te 
zijn. Een dergelijke evaluatie kan bijgevolg gebeuren in het najaar 2024 op basis van 
de eerste 6 maanden van dat jaar.
BIJLAGE
Overzicht van de toegevoegde wegsegmenten
