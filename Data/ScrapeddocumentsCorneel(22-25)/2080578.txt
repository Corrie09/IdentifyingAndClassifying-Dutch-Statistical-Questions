title: Zorghuizen voor kankerpatiënten - Financiering
thema: Gezondheid
pdf link: https://docs.vlaamsparlement.be/pfile?id=2080578
thema link: https://www.vlaamsparlement.be/parlementaire-documenten/schriftelijke-vragen/1835794
SCHRIFTELIJKE VRAAG
nr. 29
van FREYA PERDAENS
datum: 24 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Zorghuizen voor kankerpatiënten  -  Financiering
Er is in een tijdelijke financiering voorzien van 1 juli 2023 tot en met 31 december 2024 
voor de twee zorghuizen voor kankerpatiënten, in afwachting van een inkanteling in het 
Woonzorgdecreet als centra voor kortverblijf type 2. Het centrum voor kortverblijf type 2 
is een voorziening die respijtzorg aanbiedt aan specifieke doelgroepen vanaf 18 jaar, 
andere dan ouderen met een zorg- en ondersteuningsvraag, met name personen met 
jongdementie en personen met een levensbedreigende aandoening. De middelen daartoe 
zijn vermeld op begrotingsartikel GB0-1GHF2TGWT.
Aangezien de tijdelijke financiering stilaan afloopt, vroeg ik me af of een stand van zaken 
gegeven kan worden over de inkanteling? Komt die er? En zo ja, op welke termijn?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 29 van 24 oktober 2024
van FREYA PERDAENS
Het Woonzorgdecreet van 15 februari 2019 definieert respijtzorg als een tijdelijke 
overname van de zorg voor de gebruiker met als doel de mantelzorger te ontlasten. In het 
visiedocument “Hervorming van de palliatieve zorg in Vlaanderen” (Departement Zorg, 
uitgave oktober 2023) werd aangegeven dat respijtzorg een plaats moet krijgen binnen 
palliatieve zorg. Deze respijtzorg voor palliatieve zorgverlening situeert zich zowel binnen 
residentiële opvang als thuis en heeft als doel om de mantelzorger te ondersteunen. 
Dit visiedocument werd gerealiseerd na een breed participatief traject met alle actoren in 
het werkveld van de palliatieve zorg in Vlaanderen. De aanleidingen waren velerlei.
De uitdagingen die zich over het hele zorg- en welzijnslandschap stellen, situeren zich ook 
binnen de palliatieve zorg: vergrijzing en verzilvering, tekorten aan zorgaanbieders, nood 
aan een geïntegreerde en doelgerichte zorg, … Bijkomend heerst de foutieve perceptie dat 
palliatieve zorg voornamelijk levenseindezorg is, die door gespecialiseerde zorgaanbieders 
dient te worden verstrekt. Daarnaast werkt de palliatieve sector met verouderde 
regelgeving die niet langer voldoet aan de noden en uitdagingen van de huidige 
maatschappij. 
Dit is niet meer werkbaar en vereist een hervorming. De Vlaamse Overheid wil de werking, 
organisatie en subsidiëring van de palliatieve zorg hervormen zodat dit het toonbeeld wordt 
van geïntegreerde zorg en daarbij het regelgevend kader aanpassen aan de bijhorende 
noden en uitdagingen. 
Initiatieven die zich specifiek richten op hospicezorg of middle care palliatieve 
zorgverlening zijn momenteel al dan niet met erkenning operationeel onder de vorm van 
een centrum voor dagverzorging, woonzorgcentrum of als centrum voor kortverblijf type 
1 voor ouderen met palliatieve zorgnoden. Deze spontaan opgezette initiatieven stellen 
actueel ook vragen naar hun positiebepaling in de zorgstrategische planning van de 
overheid.
Organisaties zoals Kom op tegen Kanker, Palliatieve Zorg Vlaanderen en Zorgnet-Icuro 
ontwikkelden ondertussen een visiebepaling aangaande respijtzorg in palliatieve settings. 
Tenslotte heeft het Federaal Kenniscentrum voor de Gezondheidszorg (KCE) zeer recent 
een wetenschappelijk onderzoeksrapport KCE Rapport 2022-02-HSR_Palliative_Care 
opgeleverd betreffende de integrale hervorming van palliatieve zorg.
Het Vlaams Steunpunt Welzijn Volksgezondheid en Gezin onderzoek is tot stand gekomen 
vanuit deze vaststellingen en loopt van september 2024 tot 2026. Een integrale 
hervorming van respijtzorg is een noodzakelijke voorwaarde om verscheidene vormen van 
respijtzorg in Vlaanderen effectief te kunnen ontwikkelen. De tijdelijke financiering van de 
projecten respijtzorg, waaronder de twee zorghuizen voor kanker, zullen worden verlengd 
tot aan de implementatie van de beoogde hervormingen. 
