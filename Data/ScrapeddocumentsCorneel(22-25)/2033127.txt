title: Normoverschrijding pesticiden in drinkwater - Impact op dieren
thema: Dierenwelzijn
Gezondheid
Natuur en Milieu
pdf link: https://docs.vlaamsparlement.be/pfile?id=2033127
thema link: https://www.vlaamsparlement.be/parlementaire-documenten/schriftelijke-vragen/1793675
SCHRIFTELIJKE VRAAG
nr. 230
van ELS STERCKX
datum: 11 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Normoverschrijding pesticiden in drinkwater  -  Impact op dieren
Midden december 2023 bleek er sprake te zijn van een normoverschrijding voor pesticiden 
in het drinkwater in het gebied Blankaart/Gavers/Zillebeke. De minister plaatste daarom 
De Watergroep onder verscherpt toezicht. De overschrijding werd vastgesteld in mei 2022. 
Het Departement Zorg beweert dat de impact op de gezondheid met de vastgestelde 
waarden niet problematisch is, zowel bij korte als langdurige blootstelling. Wat wel 
merkwaardig is, is dat De Watergroep de raad van bestuur en de regeringscommissaris 
niet heeft ingelicht, wat het verscherpt toezicht verklaart. Ook de cijfers van andere 
drinkwaterbedrijven moeten worden gerapporteerd. 
Het drinkwater wordt echter niet alleen geconsumeerd door mensen. Volgens het 
Departement Zorg waren de pesticiden geen probleem, maar dat neemt niet weg dat de 
impact op dieren wel degelijk problematisch geweest zou kunnen zijn. Een bezorgde burger 
uit Oostende, aangesloten bij Farys, beweert dat ook daar problemen zijn met het 
drinkwater. Hun honden zouden zo steeds last krijgen van diarree als ze van het 
kraantjeswater drinken. 
1. Heeft de minister naar aanleiding van de problemen bij De Watergroep ook andere 
waterbedrijven beter gecontroleerd? Hoe zit het met de cijfers van pesticiden en 
andere mogelijke schadelijke of ongezonde stoffen bij die waterbedrijven, in het 
bijzonder bij Farys in Oostende?
2. Wordt er bij het evalueren van de cijfers ook gekeken naar de gezondheidsimpact op 
huisdieren, of enkel op mensen?
3. Zijn er aanwijzingen dat drinkwater in bepaalde gebieden wel degelijk kan zorgen voor 
gezondheidsproblemen bij honden? Werd daar al onderzoek naar gevoerd? 
4. Hoe groot acht de minister de kans dat het probleem verder reikt dan enkel het gebied 
Blankaart/Gavers/Zillebeke?
5. Welke maatregelen zal de minister treffen om normoverschrijdingen in de toekomst te 
vermijden? Zal er ook rekening gehouden worden met de gezondheid van dieren?
6. In hoeverre werkt de minister samen met bijvoorbeeld dierenwelzijnsorganisaties om 
ervoor te zorgen dat drinkwater ook geschikt is voor huisdieren? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 230 van 11 januari 2024
van ELS STERCKX
1. In 2022 rapporteerden de verschillende waterbedrijven over 222 individuele pesticiden 
en relevante metabolieten. Er werden in 2022 acht normoverschrijdingen 
gerapporteerd voor het relevante metaboliet dimethylsulfamide. Deze acht 
normoverschrijdingen werden vastgesteld in WPC Bovelingen (2x), WT Roksem (1x) en 
WPC Velm (5x). Voor het leveringsgebied waarbinnen Oostende gelegen is (TMVW2) 
werd er in 2022 voor geen enkele gemeten parameter een norm overschreden.
2. De cijfers worden getoetst aan de normen zoals die vastgelegd zijn in het besluit van 
de Vlaamse Regering van 13 december 2002 over de kwaliteit, kwantiteit en levering 
van water bestemd voor menselijke consumptie. 
3. Er zijn mij geen gezondheidsproblemen bij honden gekend als gevolg van het drinken 
van kraanwater. Eventueel onderzoek daarnaar valt onder bevoegdheid van het 
beleidsveld dierenwelzijn bij mijn collega-minister Ben Weyts.
4. De relevante metaboliet waarvoor de overschrijding werd vastgesteld, werd in geen 
enkel ander waterproductiecentrum in Vlaanderen boven de norm vastgesteld.
5. Een verdere analyse van de overschrijding is lopende en afhankelijk van de resultaten 
zal beoordeeld worden welke aanpak aangewezen is. De kwaliteit van drinkwater wordt 
getoetst aan de eerder vermelde wettelijke normering voor de levering van water 
bestemd voor menselijke consumptie.
6. Zoals gesteld heb ik geen weet van gezondheidsproblemen bij honden als gevolg van 
het drinken van kraanwater. Ik heb dan ook geen overleg gehad met 
dierenwelzijnsorganisaties over waterkwaliteit. Zoals vermeld bij vraag 3 is 
dierenwelzijn een bevoegdheid van mijn collega-minister Ben Weyts. Gelet op de reeds 
zeer strenge normering voor kraanwater en de uitvoerige opvolging hiervan zie ik op 
dit ogenblik geen noodzaak tot aanpassing van de normen.
