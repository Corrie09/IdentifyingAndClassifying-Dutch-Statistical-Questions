title: Asymmetrisch arbeidsmarktbeleid - Stand van zaken
thema: Staatshervorming en Verhoudingen binnen de Belgische federale staat
Werk
pdf link: https://docs.vlaamsparlement.be/pfile?id=2046145
thema link: https://www.vlaamsparlement.be/parlementaire-documenten/schriftelijke-vragen/1803076
SCHRIFTELIJKE VRAAG
nr. 244
van AXEL RONSE
datum: 9 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Asymmetrisch arbeidsmarktbeleid  -  Stand van zaken
De nijpende krapte op de arbeidsmarkt en de ambitie voor een werkzaamheidsgraad van 
80 procent vergen een arbeidsmarktbeleid op maat van de gewesten. Het federale 
regeerakkoord voorziet in de mogelijkheid om de federale bevoegdheden op een 
asymmetrische manier in te vullen. De Vlaamse Regering keurde eveneens een nota goed 
met 29 concrete vragen aan de federale overheid. Op enkele punten werd al vooruitgang 
geboekt, andere blijven vandaag nog onderbelicht.
1. Wat is het algemene resultaat van het asymmetrisch arbeidsmarktbeleid vandaag? 
2. Welke van de 29 concrete vragen werden al beantwoord? Welke worden door de 
Federale Regering uitgewerkt en welke niet? Graag een overzicht per concrete vraag. 
3. Wat is de motivatie van de Federale Regering om niet in te gaan op bepaalde vragen? 
Graag een overzicht per concrete vraag. 
4. Op welke manier zullen de vragen waarop de federale overheid zal ingaan, uitgewerkt 
worden? Hoe gaan de Vlaamse en de federale ministers daarmee aan de slag en welk 
tijdpad zal er worden gevolgd? 
5. Hoe zal de minister de niet gerealiseerde punten verder op de federale agenda 
plaatsen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 244 van 9 februari 2024
van AXEL RONSE
1. Zoals u weet is er geopteerd om de asymmetrische samenwerking  in hoofdorde binnen 
het forum van het interfederale platform te behandelen. Dit impliceert een fasegewijze 
benadering waarbij elke regio een aantal prioritaire dossiers naar voor kan schuiven 
waarover dan gepoogd wordt tot een overeenstemming te komen met het federale 
niveau.  
5 Vlaamse prioritaire dossiers zijn hierbij ondertussen behandeld.  
Het dossier rond de snelle inschrijving en activering van tijdelijk werklozen werd 
afgerond en nieuwe regelgeving is intussen van kracht. 
Voor 2 dossiers werd een regelgevend initiatief opgestart door het federale niveau na 
advies van het interfederaal platform:
- concreet ligt er een voorstel van regelgeving rond vrijwilligerswerk op tafel dat 
aanleunt bij hetgeen we vanuit Vlaanderen hebben gevraagd doch de sociale 
partners hebben bijkomend advies gevraagd van NAR en de Hoge raad voor 
Vrijwilligerswerk - deze consultatie is nog lopende.
- concreet voor het dossier rond beschikbaarheid lag een voorstel van aanpassing 
regelgeving op tafel waarop Vlaanderen opmerkingen heeft geformuleerd maar ook 
de sociale partners hebben recent hierover hun vragen en bedenkingen 
geformuleerd. Finaal werd beslist om dit voorstel opnieuw interfederaal te bekijken 
rekening houdend met de gegeven opmerkingen .
Voor het dossier outplacement hebben de regio's samen met het federale niveau een 
voorstel van alignering uitgeschreven tussen de verschillende outplacementstelsels. 
Inmiddels is men op federaal niveau bereid om het voorstel voor te leggen aan de 
sociale partners. Verder heeft het IFP een advies geformuleerd om ook een verplichte 
inschrijving te voorzien voor werknemers die hun opzegtermijn volledig moeten 
presteren. Hierdoor kunnen we deze doelgroep meer proactief benaderen in functie van 
een snelle inschakeling op arbeidsmarkt én in functie van een inschakeling in de 
transitietrajecten.
Tot slot heeft het IFP een advies uitgevaardigd om de federale regeling rond 
transitietrajecten te verruimen zodat ook bijvoorbeeld werknemers die zelf ontslag 
hebben genomen kunnen terugvallen op dergelijke trajecten én ook te verbreden 
waardoor werknemers die gevat zijn door mogelijk ontslag omdat hun functie op 
termijn zou verdwijnen ook kunnen terugvallen op dergelijke transitietrajecten. 
Via bilaterale gesprekken hebben we vanuit Vlaanderen daarnaast ook verdere concrete 
afspraken gemaakt met Minister Vandenbroucke rond de re-integratie van langdurig 
zieken.
Het proces aangaande asymmetrische samenwerking is dus momenteel in volle gang. 
Aangaande onze doelstelling om een werkzaamheidsgraad van 80% te bereiken zijn 
uiteraard nog verdere stappen nodig, zeker dus ook inzake asymmetrische 
samenwerking. 
2. Wat betreft uw vraag inzake de stand van zaken m.b.t. 29 vragen uit de conceptnota 
“elk talent telt” verwijs ik naar de bijlage.
3. Zoals reeds gezegd is ervoor geopteerd om de asymmetrische samenwerking in 
hoofdorde binnen het forum van het interfederale platform te behandelen. Dit 
impliceert een fasegewijze benadering waarbij elke regio een aantal prioritaire dossiers 
naar voor kan schuiven waarover dan gepoogd wordt tot een overeenstemming te 
komen. De behandeling en standpuntbepaling van de betrokken overheden komen 
derhalve dan ook slechts gradueel, gekoppeld aan een concreet dossier tot stand. 
4. De asymmetrische dossiers worden dus vooral binnen het forum van het interfederale 
platform behandeld. Hierbinnen worden eerst de contouren van overeenkomsten op 
ambtelijk niveau voorbereid in fiches en reglementaire ontwerpteksten gegoten. 
Parallel loopt dan de afstemming hierrond tussen  de betreffende politieke overheden. 
Uiteraard ageren we daarnaast ook bilateraal zoals bijvoorbeeld het geval was met de 
hierboven vermelde afspraken gemaakt met collega minister Frank Vandenbroucke. 
Verder zal ik ook zeker aan de kar blijven trekken binnen de hiervoor beschikbare 
kanalen, zoals de Interministeriële Conferentie Werk. Zo heb ik op de laatste 
Interministeriële Conferentie Werk van 1 december onze Vlaamse prioriteiten terzake 
nog eens op tafel gelegd, met name de thematiek inzake beschikbaarheid, ter 
beschikking stelling en outplacement. Afgesproken werd daar de prioritaire dossiers 
door het interfederale platform verder te laten uitwerken tegen de volgende 
Interministeriële Conferentie. Op mijn voorstel werd daar ook beslist een werkgroep op 
te starten om op korte termijn een ontwerp van interfederaal samenwerkingsakkoord 
uit te werken aangaande een vlottere data-uitwisseling tussen de betrokken overheden.
5. Hiervoor verwijs ik naar mijn antwoord op voorgaande punt 4.
BIJLAGE
Overzicht van de voortgang van de besprekingen met het federale niveau voor de 29 
voorstellen uit de conceptnota “Elk talent telt”
