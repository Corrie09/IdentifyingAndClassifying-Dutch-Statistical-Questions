title: Deeltijds kunstonderwijs (dko) - Academies met initiatieopleidingen voor 6-7-jarigen
thema: Onderwijs en Vorming
pdf link: https://docs.vlaamsparlement.be/pfile?id=2078550
thema link: https://www.vlaamsparlement.be/parlementaire-documenten/schriftelijke-vragen/1833166
SCHRIFTELIJKE VRAAG
nr. 20
van LOES VANDROMME
datum: 11 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Deeltijds kunstonderwijs (dko)  -  Academies met initiatieopleidingen voor 6-7-jarigen
Sinds het decreet op het deeltijds kunstonderwijs in werking trad, werd de instapleeftijd 
verlaagd van 8 naar 6 jaar voor leerlingen in de domeinen woordkunst-drama en muziek. 
Voor 6- en 7-jarigen die nog geen duidelijke voorkeur hebben voor een bepaald artistiek 
domein, werd ook de mogelijkheid gecreëerd om een domeinoverschrijdende 
initiatieopleiding te volgen. Een academie kan er nu dus voor kiezen om de eerste graad 
te organiseren als een domeinoverschrijdende initiatieopleiding of als onderdeel van de 
vier verschillende domeinen: beeldende en audiovisuele kunst, dans, woordkunst-drama 
of muziek.
In opvolging van mijn schriftelijke vragen nr. 880 van 5 juli 2021, nr. 760 van 16 augustus 
2022 en nr. 892 van 7 september 2023 aan minister Weyts, had ik graag een antwoord op 
volgende vragen.
1. Hoeveel academies bieden een domeinoverschrijdende initiatieopleiding, de 
domeinspecifieke initiatieopleiding of beide aan? Graag de cijfers voor het schooljaar 
2023-2024 opgedeeld per provincie en ter vergelijking ook dezelfde gegevens voor de 
schooljaren 2019-2020, 2020-2021, 2021-2022 en 2022-2023.
2. Welke academies deden een nieuwe programmatieaanvraag voor het organiseren van 
de domeinoverschrijdende initiatieopleiding vanaf schooljaar 2024-2025? Hoeveel 
aanvragen werden goedgekeurd? Graag een overzicht van de academies die vanaf dit 
schooljaar kunnen starten met deze nieuwe opleiding, opgedeeld per provincie.
3. Zijn er ook academies die de initiatieopleiding na 1 of 2 schooljaren niet meer 
aanbieden? Zo ja, welke academies zijn dat?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 20 van 11 oktober 2024
van LOES VANDROMME
Aan het beantwoorden van deze vragen gaat een gegevensbevraging vooraf. Deze 
gegevens baseren zich op de databanken van het Agentschap voor Onderwijsdiensten 
(AGODI). De AGODI-databanken werden geraadpleegd op 16 oktober 2024.
1. In bijlage een overzicht van het aantal academies die vorig schooljaar een 
domeinoverschrijdende eerste graad, een domeinspecifieke eerste graad of beiden 
aanboden. 
Voor de historiek verwijs ik naar de SV nr. 880 (05/07/2021), SV nr. 760 (16/08/2022) 
en SV nr. 892 (07/09/2023).
2. Tien academies dienden een aanvraag in tot de programmatie van een 
structuuronderdeel in de eerste graad voor het schooljaar 2024-2025 op één of 
meerdere vestigingsplaatsen. In totaal waren dit 24 aanvragen. 
19 aanvragen van zes academies werden goedgekeurd. 
In bijlage op tabblad 2 het overzicht van deze academies terug. 
De aanvragen voor de Kunstacademie Zaventem in Zaventem, de Academie Muziek 
en Woord in Hemiksem, de GO! academie muziek en woord in Willebroek en De 
Academie Buggenhout in Buggenhout werden niet goedgekeurd. Hun aanvragen 
voldeden niet aan alle programmatievoorwaarden.
3. Net zoals de voorgaande schooljaren, zijn er geen academies die de initiatieopleiding 
niet meer aanbieden na 1 of 2 schooljaren. 
BIJLAGE
Overzicht
