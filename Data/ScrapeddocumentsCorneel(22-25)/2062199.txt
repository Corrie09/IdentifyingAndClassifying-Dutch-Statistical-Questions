title: Nieuwe vervoersplannen De Lijn op buslijn 355 - Gevolgen voor reizigers in Liedekerke
thema: Mobiliteit en Verkeer
pdf link: https://docs.vlaamsparlement.be/pfile?id=2062199
thema link: https://www.vlaamsparlement.be/parlementaire-documenten/schriftelijke-vragen/1814945
SCHRIFTELIJKE VRAAG
nr. 790
van KATIA SEGERS
datum: 21 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Nieuwe vervoersplannen De Lijn op buslijn 355  -  Gevolgen voor reizigers in Liedekerke
De nieuwe vervoersplannen van De Lijn zorgen voor heel wat beroering, ook in Liedekerke. 
Door aanpassingen aan verschillende buslijnen komen heel wat reizigers in de problemen. 
Zo bundelde de gemeente onder andere 11 klachten over de afschaffing van buslijn 355 
en werden 250 handtekeningen verzameld door reizigers. Vanaf 6 januari werd buslijn 355 
immers vervangen door R15, Brussel-Noord naar Denderleeuw-station. De bus rijdt dus 
niet meer tot aan het station van Liedekerke, wat nadelige gevolgen heeft voor de reizigers 
daar. Het station van Liedekerke werd onlangs gerenoveerd en is een plaats waar veel 
reizigers komen. Bovendien is het de ideale plaats om over te stappen op andere 
vervoersmodi, wat toch een initiële doelstelling was van de uitrol van basisbereikbaarheid. 
Reizigers klagen over het missen van aansluitingen, waardoor ze te laat op het werk of 
stageplaats komen.
1. Op basis van welke elementen werd beslist die buslijn niet langer langs het station van 
Liedekerke te sturen, toch een plaats waar heel wat mensen het openbaar vervoer 
nemen en waar het gemakkelijk overstappen is op andere vervoersmodi?
2. Hoeveel klachten ontvingen de minister en De Lijn al over die verbinding en het 
schrappen van de verbinding met het station van Liedekerke?
3. De problematiek leeft bij heel wat inwoners van Liedekerke.
Zal de minister bij de vervoersmaatschappij aandringen op het aanpassen van die lijn, 
zodat ook het station van Liedekerke verbonden wordt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 790 van 21 maart 2024
van KATIA SEGERS
1. Deze lijn werd verlegd van het station Liedekerke naar het station van Denderleeuw 
op vraag van de Vervoerregioraad, om aan een grotere vervoersvraag te 
beantwoorden. Deze lijn verloor immers sowieso zijn hoofdfunctie tussen Liedekerke 
Dorp en Liedekerke Station door de verlenging van lijn 127 (Brussel-Ninove) in het 
door de Vervoerregioraad goedgekeurde OV-plan. 
Er is vandaag weldegelijk een verbinding tussen het centrum van Liedekerke en 
Liedekerke Station met lijn 625 (Pamel – Liedekerke – Essene). Daarnaast zal ook lijn 
127 vanaf 2025 het centrum van Liederkerke met Liedekerke Station verbinden. 
 
2. De klantendienst van De Lijn ontving 15 meldingen over lijn R15 vóór de 
trajectwijziging doorgevoerd werd, en 14 meldingen ná de wijziging (tussen 6 januari 
en 27 maart 2024). De Lijn werd ook door de gemeente ingelicht over een petitie, 
voornamelijk gericht op de doorkomst van deze buslijn door de wijk Kruisveld.
 
3. De Lijn volgt het gebruik en alle meldingen nauw op. Ik vertrouw erop dat de evaluatie 
terdege zal gemaakt worden met de betrokken lokale besturen (in mei 2024 vindt een 
eerste evaluatievergadering plaats).
