title: N47 Lokeren - Verkeersveiligheid fietsers en voetgangers
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062281
thema link: https://www.vlaamsparlement.be/parlementaire-documenten/schriftelijke-vragen/1816724
SCHRIFTELIJKE VRAAG
nr. 806
van BJÖRN RZOSKA
datum: 28 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
N47 Lokeren  -  Verkeersveiligheid fietsers en voetgangers
Voor de zoveelste keer viel er een verkeersdode op de N47 in Lokeren ter hoogte van de 
kruising met de Hovenierstraat. Een fietser overleefde de klap niet. Al jarenlang staat de 
N47 in Lokeren tussen de Bakkerstraat en de Sterrestraat op de lijst met zwarte punten. 
De aanpak wordt al jarenlang voorbereid met studiewerk. Dat zou nu in een eindfase zitten 
en - beter laat dan nooit - de werken zullen weldra gepland worden. Toch zijn er wel nog 
wat quick wins te realiseren in afwachting van de definitieve aanpak. 
Er zijn al enkele maatregelen genomen, maar het daardoor ontstane snelheidsbeeld van 
de N47 over een lengte van 2 kilometer is diffuus. Dat is ook gemeld aan de administratie 
van de minister, onder andere door bewoners van Lokeren-Zuid. Die wonen met meer dan 
5000 aan de andere kant van de N47 en velen van hen moeten dagelijks met de fiets of te 
voet over de gewestweg naar school, station of werk. 
1. Waarom zijn er verschillende snelheidsregimes op de N47 tussen de Bakkerstraat en 
de Sterrestraat? Waarom geldt op sommige stukken 50km/u, en op andere stukken 
70km/u voor auto's? Is het niet veiliger voor fietsers en voetgangers om naar één 
snelheidsbeeld te gaan van maximum 50km/u voor auto's, zeker gezien de vele 
oversteekpunten tussen de Bakkerstraat en de Sterrestraat? Welke argumenten 
hanteert de minister om die quick win niet in te voeren?
2. Wat heeft de minister de laatste jaren gedaan om de verkeersveiligheid op de N47 in 
Lokeren tussen de Bakkerstraat en de Sterrestraat te verhogen?
3. De aanpak van de N47 over heel het stuk tussen de Bakkerstraat en de Heilig Hartlaan 
is dringend nodig. 
In welke fase bevindt de studie zich?
4. Wanneer zijn de werken gepland?
5. Zijn de nodige budgetten intussen vrijgemaakt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 806 van 28 maart 2024
van BJÖRN RZOSKA
1. Op de N47 is tussen de Bakkerstraat en de Sterrestraat een uniform snelheidsregime 
met een snelheidsbeperking tot 70 km/u. Er is enkel een snelheidsafbouw in nadering 
van de verkeerslichten van de N47 met de Martelarenlaan, waar de snelheid beperkt 
wordt tot 50 km/u.
Gezien de situering buiten de bebouwde kom, gezien de afwezigheid van bebouwing, 
aantakkend op de N47, en gezien de vrijliggende fietspaden, wordt de snelheid beperkt 
tot 70 km/u, conform de wegcode (ter info: parallel aan de gewestweg N47 liggen 
lokale wegen, waar het snelheidsregime 50 km/u is, wat ook logisch is).
 
2. In 2020-2022 heeft AWV een haalbaarheidsstudie (Visienota) voor de N47 tussen de 
Dijkstraat en de H. Hartlaan uitgevoerd. Binnen dezelfde studie werden de kruispunten 
van de N47 met de Martelarenlaan en de N47 met de H. Hartlaan en Hovenierstraat 
tot niveau technische nota uitgewerkt.
In november 2023 werd op een PCV-vergadering (Provinciale Commissie 
Verkeersveiligheid) beslist om het huidige fietspad tussen de Rivierstraat en 
Vierschaarstraat als dubbelrichtingsfietspad te signaleren en de nodige signalisatie ter 
hoogte van de uitritten te voorzien. De uitvoering van deze werken wordt in het tweede 
kwartaal van dit jaar gepland.

Om de verkeersveiligheid en de doorstroming ter hoogte van het Industriepark E17 (1-
4) te verbeteren worden slimme verkeerslichten op het complex (Wolfstraat) voorzien. 
Eveneens worden bijkomende borden in de omgeving van het Industriepark voorzien, 
die de vlotte bereikbaarheid van E17 (1-4) moeten garanderen. 
3-5.Op dit moment wordt een technische studie voor de herinrichting van het kruispunt 
van de gewestweg N47 met de Martelarenlaan voorbereid. Het studiebestek is in 
opmaak. Hiervoor is een budget op het GIP voorzien.
Op dit moment is het nog niet mogelijk om een concrete timing te geven voor de 
uitvoering van de werken, aangezien de studie nog niet afgerond is en de 
onteigeningen eerst in kaart gebracht moeten worden. 
