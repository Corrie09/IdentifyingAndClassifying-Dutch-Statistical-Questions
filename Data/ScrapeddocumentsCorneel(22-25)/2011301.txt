title: Gewestelijke thematische verenigingen - Erkenning en subsidiëring
thema: Natuur en Milieu
pdf link: https://docs.vlaamsparlement.be/pfile?id=2011301
thema link: https://www.vlaamsparlement.be/parlementaire-documenten/schriftelijke-vragen/1776608
SCHRIFTELIJKE VRAAG
nr. 92
van BART VAN HULLE
datum: 30 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Gewestelijke thematische verenigingen  -  Erkenning en subsidiëring
In het besluit van de Vlaamse Regering houdende de erkenning en subsidiëring van milieu- 
en natuurverenigingen van 18 december 2015, bepaalt artikel 14 dat verenigingen die 
thematisch werken en nog niet erkend zijn een startsubsidie kunnen krijgen van 60.000 
euro per jaar voor een periode van drie jaar. 
De secretaris-generaal van het Departement Omgeving besliste op 23 juni 2023 dat vijftien 
vzw’s in aanmerking komen voor een startsubsidie voor de periode van 2024 tot 2026: 
Waterland vzw, Join For Water, Ecofest, WijDelen V.Z.W., Rikolto België vzw , 
KlimaatContact, Grootouders voor het Klimaat , NoWayBack vzw , Breekijzer vzw , 
VELDWERK, Vereniging voor akker- en weidevogels, KiemKracht , Blikveld , Dryade , 
Leve(n)de Nacht Vereniging Zonder Winstoogmerk, Labland. De minister liet in de 
vergadering van de commissie Leefmilieu van 17 oktober 2023 weten dat er nog een 
beslissing over de effectieve jaarlijkse startsubsidie volgt in een ministerieel besluit.
In een vorige call voor de periode 2019 tot 2021 verkregen vier vzw’s (Act4Change vzw, 
FoodWIN vzw, Repair&Share vzw, Voedsel Anders vzw) die startsubsidie. 
Een startsubsidie moet nieuwe initiatieven in staat stellen door te groeien naar een stabiele 
werking als gewestelijke thematische vereniging vanaf de start van de volgende 
subsidiëringsperiode. In artikel 13 van het besluit houdende de erkenning en subsidiëring 
van milieu- en natuurverenigingen van 18 december 2015 staat omschreven dat erkende 
gewestelijke thematische verenigingen een subsidie krijgen van 120.000 euro per 
kalenderjaar. 
Voor de periode 2022-2026 werden elf verenigingen erkend als gewestelijke thematische 
vereniging. Van de vier gewestelijke thematische verenigingen die een startsubsidie kregen 
in de periode 2019-2021 met als doel erkend te worden, kreeg geen enkele vereniging de 
erkenning tot gewestelijke thematische vereniging. 
1. Wat gebeurt er met de gegeven startsubsidie indien een gewestelijke thematische 
vereniging geen erkenning krijgt? Moet die terugbetaald worden of niet? 
2. Op welke manier wordt er beslist dat een gewestelijke thematische vereniging waarvan 
de secretaris-generaal van het Departement Omgeving heeft beslist dat ze erkend 
wordt, geen erkenning krijgt? 
3. Is het gebruikelijk dat de minister afwijkt van een beslissing van het Departement 
Omgeving? Graag een overzicht sinds 2015 van die afwijkingen. 
Zal de minister in dezen afwijken van de beslissing van het Departement 
Omgeving? Waarom? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 92 van 30 oktober 2023
van BART VAN HULLE
1. De startsubsidie moet niet terugbetaald worden indien een gewestelijke thematische 
vereniging na een startperiode geen erkenning krijgt. 
Het toekennen van een erkenning hangt af van een beoordeling van een 
erkenningsaanvraag en staat los van het al dan niet ontvangen hebben van een 
startsubsidie.
2. In uitvoering van artikel 24 van het Besluit van de Vlaamse Regering (BVR) beslist het 
hoofd van de administratie over de toekenning of weigering van de erkenning. Dit 
gebeurt na een evaluatie van de erkenningsaanvraag door een adviescommissie en op 
advies daarvan.
Als de secretaris-generaal heeft beslist tot toekenning van een erkenning, dan is de 
vereniging voor onbepaalde duur erkend, zoals bepaald in artikel 15 van het BVR.
3. Noch mijn voorgangers, noch ikzelf hebben tot op heden afgeweken van de beslissingen 
genomen door het hoofd van de administratie over de toegekende erkenningen in 2016 
en de toegekende startsubsidies in 2018, sinds het in voege zijn van het BVR (2015).
Wat de beslissing over de startsubsidie voor de periode 2024-2025 betreft, heeft de 
secretaris-generaal beslist, op advies van de adviescommissie, dat 15 verenigingen in 
aanmerking komen voor een startsubsidie. Ik zal, in uitvoering van artikel 14 van het 
BVR, een beslissing nemen over de toekenning van de jaarlijkse startsubsidie als de 
ontwerpen van ministeriële besluiten tot toekenning van de startsubsidie me ter 
ondertekening worden voorgelegd.
