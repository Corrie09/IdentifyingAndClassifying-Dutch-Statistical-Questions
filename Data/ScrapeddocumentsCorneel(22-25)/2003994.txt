title: FeliXart Museum Drogenbos - Financiering
thema: Brussel en de Vlaamse Rand
Cultuur
Toerisme
pdf link: https://docs.vlaamsparlement.be/pfile?id=2003994
thema link: https://www.vlaamsparlement.be/parlementaire-documenten/schriftelijke-vragen/1767663
SCHRIFTELIJKE VRAAG
nr. 19
van KATIA SEGERS
datum: 5 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
FeliXart Museum Drogenbos  -  Financiering
Het FeliXart Museum is een museum in Drogenbos en wordt gefinancierd vanuit de Vlaamse 
overheid.
1. Graag had ik een overzicht gekregen per jaar van 2019 tot op heden van:
a) de bezoekersaantallen;
b) het aantal medewerkers in dienst;
c) het aantal voltijdsequivalenten (vte’s) en het aantal personeelsleden in dienst.
2. Graag had ik een overzicht gekregen van alle cultuur-, toerisme- en andere subsidies 
en toelagen van de Vlaamse overheid en andere overheden voor het FeliXart Museum 
over de jaren heen van 2019 tot op heden met daarbij een verdeling van de loon- en 
werkingskosten, de infrastructuurmiddelen (en waarvoor ze specifiek zijn ingezet) en 
andere soorten middelen. Graag bij elke uitgave een verduidelijking vanuit welk 
beleidsdomein en welk begrotingsartikel de uitgave gefinancierd wordt.
3. Graag had ik een overzicht gekregen van de eigen inkomsten van het FeliXart Museum 
per jaar van 2019 tot op heden, met daarbij een verduidelijking over welke soort eigen 
inkomsten het gaat (namelijk ticketverkoop, fondsenwerving, verhuur, events, …) en 
de totale hoeveelheid per jaar per soort.
4. Wat zijn de doelstellingen van het FeliXart Museum? Zijn ze veranderd doorheen de 
jaren? Voldoet het museum aan de beoogde doelstellingen?
5. Hoe ziet de minister de toekomst van dit museum in de Vlaamse Rand?
Deze vraag werd gesteld aan de ministers Jan Jambon (14), Ben Weyts (19), Zuhal Demir 
(21)
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
GECOÖRDINEERD ANTWOORD 
op vraag nr. 19 van 5 oktober 2023
van KATIA SEGERS
Het FeliXart Museum is een museum in Drogenbos en wordt gefinancierd vanuit de Vlaamse 
overheid. 
1. a) de bezoekersaantallen;
De bezoekersaantallen worden in de jaarverslagen telkens gedetailleerd 
weergegeven (geografisch, leeftijdscategorieën, groeps-, school- en individuele 
bezoeken). Tijdens de voorbije beleidsperiode bereikte het museum de eindfase van 
de heroriëntering, onder de nieuwe naam FeliX Art & Eco, waar kunst, erfgoed en 
natuurbeleving samenkomen. Dit gebeurde in fases waardoor de aanpak van de 
tellingen wijzigen. Er bestaat in de sector geen standaard rond publiekscijfers, al 
wordt er samen met het Departement Cultuur en de sectorverenigingen werk van 
gemaakt. Het natuurdomein wordt in het overzicht vanaf 2022 niet meer in rekening 
gebracht, ondanks het feit dat dit zeer intensief wordt gebruikt en er ook de 
inhoudelijke link wordt gemaakt met het erfgoed en het spirituele legaat van Felix 
De Boeck. Ook de deelnemers aan de activiteiten van de lokale verenigingen die geen 
inhoudelijke link hebben met de werking, worden niet in rekening gebracht. Hoe het 
museum als  ‘gemeenschapsmuseum’, als contactzone en verbindingsplaats, mag 
omgaan met deze cijfers is één van de aandachtspunten voor de komende 
beleidsperiode. 
Algemeen kan er sinds de publieksontsluiting van de hoeve van Felix De Boeck een 
sterke aangroei van de publiekscijfers aangetoond worden. 
•2019:  
3.681 bezoekers voor tentoonstellingen in het museum (rekening houdend met 
verplichte sluiting van het museum voor infrastructuurwerken, en volledige 
abstractie van (recreatief) bezoek aan het natuurdomein, activiteiten van 
verenigingen en evenementen). 
•2020: 
6.944 bezoekers voor tentoonstellingen in het museum (rekening houdend met 
COVID-sluiting, sanitaire beperkingen). 
•2021: 
Naar aanleiding van de eerste (beperkte) inkijk van de hoeve ging het museum 
over naar een nauwkeurigere telling van de bezoekers, waarbij de bezoeken 
aan de hoeve op zondagnamiddag ook in rekening werden gebracht en een 
schatting werd gemaakt van de gebruikers van het natuurdomein.
Ondanks de wisselende coronamaatregelen, waarbij codes oranje en geel zich 
afwisselden (en die een impact hadden op de school- en groepsbezoeken, die 
normaliter een belangrijk aandeel vertegenwoordigen in ons totale 
bezoekersaantal, alsook op zaalverhuur en evenementen), ligt het totaal aantal 
bezoekers in 2021 op 10.079 voor museum en hoeve en op 8.075 voor het 
natuurdomein (berekend op de individuele bezoekers en de groepen), dus een 
gezamenlijk totaal van 18.154. In deze bezoekcijfers integreerden we ook de 
deelnemers aan de talrijke (buitenschoolse) activiteiten, stages en workshops die 
het museum en andere partners (betalend) organiseren. In het verleden werden 
deze niet tot de bezoekcijfers gerekend. De niet-betalende activiteiten van 
structurele partners (de Rand, IGS Zennevallei Hergist, Provincie, Strategisch 
project Zennevallei,…) werden niet tot deze bezoekcijfers gerekend). 
•2022:
In juli 2022 installeerde het museum een nieuw kassasysteem, om op die 
manier over te gaan tot een nauwkeurigere telling van de bezoekers. Bezoekers 
hebben nu de keuze tussen een combiticket (museum + hoeve), of enkel een 
museumbezoek of enkel een bezoek aan de hoeve. De cijfers zijn dus een 
weergave van de pure museumbezoeker. Sinds de herlancering van de 
museumsite merken we een positieve wending in de cijfers van de 
groepsbezoeken. In 2022 mochten we 16.789 bezoekers ontvangen in ons 
museum, waarvan 126 groepsbezoeken van verenigingen of klassen.
•2023: 
De voorlopige cijfers van 2023 geven op datum van oktober een totaal van  
14.059 bezoekers aan het museum en de hoeve. Een uitgebreid overzicht met 
het aantal groepsbezoeken, geografische spreiding en profiel van bezoekers zal 
worden weergegeven in het jaarverslag. Met de agenda qua groeps- en 
schoolbezoeken die nog ingepland staan en het succes van de nieuwe 
tentoonstelling GIST is het museum positief ingesteld om aan de bezoekersnormen 
te voldoen.
b) het aantal medewerkers in dienst; 5 VTE en een 20-tal vrijwilligers en gidsen
c) het aantal voltijds equivalenten (vte’s) en het aantal personeelsleden in dienst.
1VTE directie
1VTE tentoonstellingscoördinator
1VTE communicatie en beleidsondersteuning
0,5VTE registrar/ behoud en beheer
0,5VTE onderhoud
1VTE publieksbemiddeling (wordt opnieuw ingevuld in najaar 2023)
Hierbij geven we ook een overzicht van de personeelsbezoldigingen (incl. sociale 
lasten en pensioenen) per jaar:
•2019: 245.627,38€
•2020: 332.578,06€
•2021: 339.869,54€
•2022: 323.968,05€
Uitgaven aan vrijwilligers (die in het weekend worden ingezet aan de balie, voor het 
onthaal in de hoeve van Felix De Boeck (sinds 2021), animatrices voor de 
vakantiekampen, archiefwerking), gidsen en gelegenheidspersoneel (bv. art handlers 
opbouw tentoonstellingen, restauratie):
•2019: 38.289,63€
•2020: 58.772,3€
•2021: 37.919,38€
•2022: 49.619,43€
2. - Structurele jaarlijkse partnerbijdragen: 
De vzw Museum Felix De Boeck is gebaseerd op een beheersovereenkomst van 2003 
waar drie overheden participeren: de Vlaamse Gemeenschap (via de Rand vzw), de 
provincie Vlaams Brabant en de gemeente Drogenbos.
•Vlaamse Gemeenschap:
ovia vzw ‘de Rand’:
2019: 91.700€
2020: 97.000€
2021: 97.000€
2022: 101.000€
2023: 103.000€
oVia ABB:
2019: 176.000€
2020: 169.000€
2021: 169.000€
2022: 169.000€
2023: 169.000€
•Provincie Vlaams-Brabant: 2019-2023: 75.000€
•Gemeente Drogenbos: 2019-2023: 74.000€
-Bovenlokaal ingedeeld museum, Vlaamse Gemeenschap, middelen CJM: 
•2019: 113.169€
•2020: 117.814,2€
•2021: 117.674,4€
•2022: 123.721,1€
•2023:128.037,1€
•Vanaf 2024 start een nieuwe beleidsperiode en zal het museum een 
werkingssubsidie ontvangen van 258.000 euro
-Het departement CJM draagt de eigenaarslasten van het museumgebouw: het 
onderhoud van de technische installaties en kleine herstellingswerken. Hierbij een 
overzicht van de kosten per jaar:
•2019: 24.942 euro
•2020: 51.964 euro
•2021: 55.931 euro
•2022: 74.224 euro
•2023: 9.873 euro
In 2022 werd de energetische renovatie van het museum opgestart. De voorstudie 
met opmeting van het gebouw bedroeg 17.508 euro. De aanstelling van de 
architecten in 2023 82.885 euro.
De energiekosten draagt het museum zelf. Hierbij een overzicht van de uitgegeven 
energiekosten, met uiteraard de hele zware stijging in 2022, die rechtstreeks impact 
heeft gehad op personeels- en tentoonstellingsbeleid:
•2019: 40.708,52€ 
•2020: 39.539,34€
•2021: 66.673,24€
•2022: 113.876,39€
•Energiemaatregelen Cultuur beslist bedrag 52.243,59€, toegekend begrotingsjaar 
2023
-Noodfonds COVID19:
In 2020 ontving het museum een eenmalige toelage van 12.315,35€.
-Socio-culturele sector (VSPF, Vlaams Intersectoraal Akkoord): 
•2019: 13.665,62€
•2020: 13.714,5€
•2021: 24.865,05€
•2022: 29.140,44€
Verworven projectsubsidies:
•2021: Provincie Vlaams-Brabant: Biodiversiteitsproject FeliXeco, ingediend door 
Regionaal Landschap Pajottenland & Zennevallei (dossierbeheerder en penhouder), 
in samenwerking met het museum en de gemeente Drogenbos. Aan Regionaal 
Landschap Pajottenland & Zennevallei werd een subsidie toegewezen van 
35.951,25€, waarbij het eigen inbreng-gedeelte (11.983,75€) verdeeld wordt tussen 
de drie partners. Deze subsidie is gericht op terreinrealisaties binnen het 
natuurdomein (heraanleg kruidentuin, aanleg graasweide voor de koeien, aanleg 
museumtuin). Deze realisaties dragen in het bijzonder bij binnen het beleidsdomein 
toeleiding en educatie spoor 2. 
•2021: Plattelandsfonds Provincie Vlaams-Brabant: ‘Erfgoed in actie, moestuinieren 
bij Felix De Boeck, met de inwoners van Drogenbos’. Dit dossier werd inhoudelijk 
opgesteld door het museum en ingediend door de gemeente Drogenbos 
(dossierbeheerder en penhouder), die hiervoor in 2021 9.750€ ontving. Het 
participatieve moestuinproject vindt plaats in de oude moestuin van Felix De Boeck 
en kadert binnen eco-educatie en lokale participatie. Het project wordt intensief 
opgevolgd door het museum (organisatie workshops i.s.m. VELT, ter beschikking 
stellen van materiaal, communicatie en gemeenschapsvorming).
•2021: Cultuurregio Pajottenland & Zennevallei: ‘Ten huize van Felix De Boeck, op 
zoek naar het verhaal achter de curiosa van zijn leefomgeving’: een totale subsidie 
van 973,82€ voor de uitwerking van een participatief erfgoedproject rond de inboedel 
van Felix De Boeck, waarvan het resultaat (fototentoonstelling) nog steeds te 
bewonderen is in de zolderruimte van de hoeve. Deze subsidie werd ingezet binnen 
het domein publieksbemiddeling, met de focus op participatie, 
gemeenschapsvorming en sensibilisering voor erfgoed.
•2021: Projectsubsidie in het kader van het Cultureel Samenwerkingsakkoord tussen 
de Vlaamse en Franse Gemeenschap: ‘Vrije denkers – Esprits libres’ i.s.m. 
Folonstichting in Terhulpen: een totale subsidie van 10.000€, verdeeld over beide 
instellingen die inhoudelijk en via een fietstocht met elkaar verbonden worden. In 
2021 werd 5.000€ aan het museum overgemaakt. Deze subsidie werd ingezet voor 
publieksbemiddeling.
•2021: ANB: ‘FeliX-project in Drogenbos’: totale subsidie van 72.380€, waarvan een 
eerste schijf in 2021 werd ontvangen ten bedrage van 36.190€. 
Het museum is dossierbeheerder/penhouder van dit project dat zich richt op verdere 
vergroening van het biodiversiteitsproject en toegankelijkheid. Het project wordt 
samen met de gemeente Drogenbos uitgevoerd (eigen inbreng van 18.000€, gelijk 
verdeeld over de gemeente en het museum). Eerste fase 2022: aanleg Schaarbeekse 
kriekelarenboomgaard, tweede fase 2023: aanleg eerste onderdelen speelnatuur en 
verlenging vlonder, derde fase: voedselbos en laatste speelnatuurelementen.  
•2022: Toerisme Vlaanderen, relanceoproep ‘Vlaamse Meesters’: ‘Kunst en erfgoed op 
het erf van de boer-schilder’: totale subsidie van 86.835€, waarvan een eerste schijf 
in 2022 werd ontvangen ten bedrage van 26.050,50€. 
Deze subsidie is puur gericht op infrastructuur, met name op toegankelijkheid, om 
de verbinding te maken van het museumgebouw naar de hoeve van Felix De Boeck 
conform de toegankelijkheidsnormen van Inter.
 
•2022: Subsidie van het Federaal Wetenschapsbeleid- BELSPO (BRAIN-be 2.0-
project): totale subsidie van 240.445€, waarvan de twee eerste schijven van 
72133,5€ in 2023 werden ontvangen. Deze subsidie richt zich op het BEAM-
onderzoek, ‘Belgian Abstract Modernism in the Spotlight: technical art history 
research with a focus on synthetic organic pigments for improved dating and 
conservation’. Hierbij wordt via een extra VTE wetenschappelijk onderzoek 
uitgevoerd op het oeuvre van Felix De Boeck, dat als referentie dient, waarbij de 
museale collectie ter beschikking wordt gesteld aan de wetenschap om kennis op te 
bouwen over gebruikte materialen in de schilderkunst in de eerste helft van de 20ste 
eeuw. Dit verloopt in nauwe samenwerking met KIK-IRPA, UA en UGent.
•2023: Vlaamse Randfonds, investeringssubsidie in het verlengde van het dossier van 
Toerisme Vlaanderen: bijdrage aan toegankelijkheid ten bedrage van 57.890€, 
waarvan een eerste schijf in 2023 werd ontvangen ten bedrage van 17.367€.
•2023: in het kader van de IGS Zennevallei Hergist, met de steun van het Vlaamse 
Randfonds: financiering van de tentoonstelling ‘Shifting Sceneries’ (looptijd 26 
augustus 2023 – 28 januari 2024) in het kader van het kunstenparcours in de 
Zennevallei (kunstenfestival GIST) ter opwaardering van de regio. Het budget dat 
hiervoor werd uitgetrokken is 35.000€, wat het museum niet zelf heeft ontvangen 
(facturatie gebeurde rechtstreeks met de IGS ‘Zennevallei Hergist”). De opbrengsten 
van ticketing gaan ook rechtstreeks terug naar de IGS. 
•2023: Lottosubsidie CJM voor ‘FeliX-in begrepen’: totale subsidie van 90.000€, 
waarvan 72.000€ werd ontvangen in 2023. ‘FeliX-in begrepen is gericht op de 
toeleiding van onze kerncollecties in de breedste zin van het woord, met als 
toonmoment het FeliX-dorp dat plaats vond op 18 juni 2023 in het kader van 
Parkenparade (Toerisme Vlaams Brabant). 
•Groenjobs: 
o2019: 2.625€
o2020: 5.250€
o2021: 5.250€
o2022: 5.250€
De kosten voor het ecologische groenonderhoud van het natuurdomein komen 
jaarlijks neer op:
o2019: 22.113,37€
o2020: 19.936,28€
o2021: 23.168,83€
o2022: 24.403,9€
•Jaarlijks wordt aan het museum een subsidie voor groenjobs toegekend van 5.250 
euro. Verder keurde op 13/10/2021 Minister Demir een projectsubsidie goed aan 
museum Felix De Boeck vzw voor het uitvoeren van het groenproject in het kader 
van Vlaams Strategisch Gebied Brussel: “FeliX-project in Drogenbos”. Het betrof een 
totaalsubsidie van 72.380€, waarvan 64.380€ voor inrichting van gronden met het 
oog op verhoging van de leefbaarheid van de Groene rand door verbetering van het 
natuur-aanbod en toegang tot belevingsvolle natuur en natuuruitbreiding in de 
Groene Rand. 7360€ ging naar loonkost voor voorbereiding en begeleiding van 
werken in dit project door Regionaal Landschap Pajottenland en Zennevallei en 640€ 
naar overhead en werkingskosten.
3. Het museum bezorgt elk jaar de jaarrekeningen bij de rapportage over hun 
werkingssubsidies, waar alle details terug te vinden zijn.
•2019:
oVerkopen en diensten: 5.543,8€
oVerkoop museumshop: 3.970,3€
oVerkoop tickets: 11.316€
oVerkoop cafetaria: 216€
oLidgelden: 1.700€
•2020: 
oVerkopen en diensten: 7.715,4€
oVerkoop museumshop: 5.609,66€
oVerkoop tickets: 26.043€
oVerkoop cafetaria: 1.574,55€
oLidgelden: 1.930€
•2021:
oVerkopen en diensten: 16.408,5€
oVerkoop museumshop: 6.009,90€
oVerkoop tickets: 14.854€
oVerkoop cafetaria/verhuur: 1.239,5€
oLidgelden: 2.120€
•2022:
oVerkopen en diensten: 11.563,28€
oVerkoop museumshop: 5.432,15€
oVerkoop tickets: 20.220,14€
oVerkoop cafetaria/verhuur: 3.917,87€
oLidgelden: 1.930€
4. Hierbij verwijs ik  naar het advies van de beoordelingscommissie van het Departement 
Cultuur, Jeugd en Media dd. 12.05.2023, in het kader van toekenning van de 
werkingssubsidie als bovenlokaal ingedeeld museum binnen het Cultureel 
erfgoeddecreet van 23 december 2021, waarbij het museum voldoende beantwoordt 
aan de criteria voor bovenlokale indeling. Bij de conclusie wordt er uitdrukkelijk 
verwezen naar de bovenlokale relevantie van de collectie en het potentieel en de 
voorbeeldwerking van het tweesporenbeleid Art & Eco.
In 2022 ‘voltooide’ het museum de lang aangehouden visie en missie van dit 
tweesporenbeleid (Art & Eco, de schilder en de boer), en herpositioneerde het museum 
zich als ‘FeliX Art & Eco Museum’, een geïntegreerd erfgoedensemble met een 
totaalaanbod van avant-garde kunst, natuur en erfgoed in de sinds 2022 opengestelde 
hoeve en op het erf, geïnspireerd door de boer-schilder Felix De Boeck. Minister van 
Cultuur Jan Jambon voegde de museale werking rond het ecologische spoor en de 
integratie van immaterieel erfgoed toe aan het Register van inspirerende voorbeelden 
rond het borgen van immaterieel erfgoed. Hierbij wordt de werking gebundeld bij de 
goede inspirerende voorbeelden voor het koesteren, delen en doorgeven van eigen niet-
tastbaar erfgoed.
In het nieuwe beleidsplan 2024-2028 werd er een geactualiseerde missie en visie voorop 
gesteld, waarbij de nadruk wordt gelegd op de geïntegreerde cultuurbeleving, waar 
kunst, ecologie en erfgoed voor verbinding zorgen over de grenzen van verschillende 
gemeenschappen en sectoren heen. Het werk, de woonplek en de spirituele erfenis van 
Felix De Boeck vormen het kompas voor een werking waar avant-garde kunst en 
duurzaamheid centraal staan. Als contactzone en ontmoetingsplek tussen het 
grootstedelijke en het landelijke inspireert het museum tot samenhorigheid, waarbij er 
toekomst wordt gegeven aan immaterieel erfgoed, geïnspireerd door het legaat van 
Felix De Boeck. Pionieren, avant-garde en duurzaam verbinden staan hier centraal, met 
respect voor het verleden en met open en kritische blik naar een artistiek en ecologisch 
bewustere toekomst.    
Deze evolutie culmineerde in 2023 in drie nominaties voor internationale museumprijzen 
(EMYA, EMA). Het FeliX Art& Eco Museum kon zo de 'special commendation' ontvangen 
tijdens de European Museum of the Year Award 2023. Het museum werd vooral 
geprezen voor de inclusieve aanpak, waarbij we barrières tussen kunst, culturen en 
talen doorbreken, en op die manier aan gemeenschapsvorming doen. Het FeliX Art & 
Eco Museum als platform voor het bevorderen van sociale cohesie en het stimuleren 
van een gemeenschapsgevoel onder zijn bezoekers.
5. In de jaarlijkse beleids- en begrotingstoelichting van de Vlaamse Rand voor het jaar 
2024 blijft het FeliX Art & Eco Museum een strategisch ankerpunt in de Vlaamse Rand 
(OD1.6). Het museum is ook een prioritaire partner bij de organisatie van het project 
GIST van de IGS “Zennevallei Hergist’. De bedoeling is om driejaarlijks dergelijk 
streekfestival in de regio te organiseren. 
In 2024 zal het FeliX Art & Eco museum het eerste jaar van een nieuwe beleidsperiode 
ingaan. Tijdens deze fase wordt vol vertrouwen de strategische richting van het herziene 
beleidsplan (2024-2028) gevolgd. Steunend op een nieuwe, participatieve missie en 
visie wordt beroep gedaan op versterkte structurele ondersteuning van onze 
samenwerkingspartners: de Vlaamse Gemeenschap, de provincie Vlaams Brabant en de 
gemeente Drogenbos. Met deze aangepaste partnerbijdragen en een gunstige 
goedkeuring van de aanvraag voor de bovenlokale indeling binnen het Cultureel 
Erfgoeddecreet, wordt een welkome ademruimte gecreëerd die het museum in staat 
stelt om met extra personele inzet de gedurfde plannen te verwezenlijken.
2024 wordt gekenmerkt door ambitieuze tentoonstellingen. De lopende tentoonstelling 
"Shifting Sceneries" binnen het kader van het cultuurfestival GIST richt zich op de 
regionale ontwikkeling van de Zennevallei en loopt nog tot januari 2024. Deze 
tentoonstelling vormt een eerste opmaat naar het nieuwe tentoonstellingsbeleid zoals 
uiteengezet in het beleidsplan 2024-2028 waarbij, naast de Aspecten en Reflecties 
tentoonstellingen, opnieuw tentoonstellingen worden geïntegreerd in het Talenten 
platform met vernieuwende hedendaagse kunstenaars die de dialoog aangaan met 
ecologie, in de lijn van de avant-garde boer-schilder. 
Vanaf februari 2024 begint "Futuromarennia," een tentoonstelling die avant-garde 
meesterwerken uit de jaren 1910 en 1920 uit Oekraïne presenteert. Uit bezorgdheid 
over het behoud van het rijke culturele erfgoed en op verzoek van onze Oekraïense 
collega’s biedt het FeliX Art & Eco Museum deze waardevolle werken een veilige haven. 
Deze expositie, die (inter)nationale media-aandacht beoogt, loopt tot september 2024. 
Zowel stilistisch als ideologisch sluiten deze werken naadloos aan bij de Belgische avant-
garde van de jaren 1920, waar Felix De Boeck een pionier was die samen met zijn 
generatiegenoten een vernieuwende beeldtaal ontwikkelde voor een nieuwe, 
idealistische samenleving na de Eerste Wereldoorlog. Het najaar van 2024 staat in het 
teken van de tentoonstelling rond Victor Delhez en de avant-garde fotografie, die als 
gevolg van de energiecrisis werd uitgesteld. 
De verworvenheid van de opname van het museum in 2023 in het register van 
inspirerende voorbeelden van immaterieel erfgoed wordt verdergezet met onze 
ecologische initiatieven rond Felix De Boeck's erfgoedplek. Hier worden 
erfgoedgemeenschappen betrokken om een gevoel van saamhorigheid te creëren. De 
doelgerichte omgang met ecologie via volks- en kruidentuinen, de hoogstamboomgaard 
met grazende koeien en gemeenschappelijke plukmomenten speelt hierin een centrale 
rol. Een specifieke erfgoedgemeenschap waar in 2024 de focus wordt op gericht, is de 
Sint-Sebastiaansschuttersgilde van Drogenbos. Deze bescheiden erfgoedgemeenschap 
wordt opengesteld naar jongere generaties. Ook agro-ecologische educatie behoudt zijn 
cruciale plaats in de aanpak van het museum. Een belangrijk project dat wordt 
ontsloten, betreft de inventarisatie van de beschermde hoogstamboomgaard van Felix 
De Boeck. Hierbij worden de oude fruitvariëteiten in kaart gebracht en hun kenmerken 
op een tastbare manier gedeeld met de bezoekers en de inwoners van Drogenbos. Deze 
samenwerking krijgt vorm in partnerschap met Zender.
Daarnaast is het uiterst positief dat het museum werd opgenomen in het netwerk van 
'Vlaamse Meesters op hun plek'. Terwijl het inhoudelijke verhaal reeds toegankelijk was, 
zal vanaf 2024 het bezoekersparcours fysiek worden verbonden met de hoeve van Felix 
De Boeck dankzij een nieuw aangelegd pad. Deze noodzakelijke inclusieve ontsluiting 
wordt mogelijk gemaakt door de financiële steun van Toerisme Vlaanderen en het 
Randfonds, waardoor onze locatie ook toegankelijk wordt voor mensen met fysieke 
beperkingen. In het streven naar verbeterde toegankelijkheid wordt in 2024 tevens het 
project rond speelnatuur in het natuurdomein verder ontwikkeld, dankzij een subsidie 
van het Agentschap Natuur en Bos. Dit heeft tot doel onze site maximaal te benutten 
voor bewoners, bezoekers en scholen die 'een dag bij FeliX' doorbrengen.
De nauwe integratie van kunst en ecologie, de pioniersgeest van onze tentoonstellingen, 
onze bewuste omgang met ecologie en erfgoed, waarbij we lokale gemeenschappen 
actief betrekken, blijven ook in  de toekomst de centrale aandachtspunten.
