title: Evaluatie trajectcontroles - West-Vlaanderen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2050897
thema link: https://www.vlaamsparlement.be/parlementaire-documenten/schriftelijke-vragen/1805412
SCHRIFTELIJKE VRAAG
nr. 695
van BRECHT WARNEZ
datum: 22 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Evaluatie trajectcontroles  -  West-Vlaanderen
In het kader van de verkeersveiligheid op openbare wegen investeert de Vlaamse overheid 
in de uitrol van trajectcontroles. Bij een trajectcontrole wordt de gemiddelde snelheid over 
een langere afstand gemeten. Door middel van de controles tracht men een gelijkmatige 
verkeersstroom en een rustiger wegbeeld te verkrijgen, met als uiteindelijk doel minder 
ongevallen.
Onderzoek heeft uitgewezen dat trajectcontroles het aantal ongevallen met zo’n 15 tot 
30% doen dalen en dat vooral het aantal zware snelheidsovertreders sterk daalt. Het effect 
van trajectcontroles is efficiënter dan bij flitspalen, omdat bestuurders na een flitspaal vaak 
opnieuw optrekken. Daarom worden flitspalen sinds 2017 zo veel mogelijk vervangen door 
trajectcontroles, zowel op gewestwegen als op snelwegen. De lokale overheid moet telkens 
de voorgestelde locatie goedkeuren voor implementatie, om op die manier de meest 
onveilige verkeerssituaties aan te pakken. De inkomsten van de boetes worden 
geïnvesteerd in verkeersveiligheid.
Graag alle data in Excel ter beschikking stellen.
1. Wat betreft de finale lijst van locaties.
a) Welke nieuwe locaties in West-Vlaanderen stelt/stelde de minister voor aan de 
lokale besturen?
b) Welke reservelocaties in West-Vlaanderen stelt/stelde de minister voor aan de 
lokale besturen?
c) Wanneer worden die trajectcontroles geplaatst (graag een overzicht in Excel met 
een tijdlijn per locatie, met vermelding van adres en budget). Wanneer treden de 
trajectcontroles volgens de huidige planning in werking?
2. Kan de minister een overzicht geven van alle trajectcontroles die in 2022 en 2023 
geïnstalleerd zijn in West-Vlaanderen, met vermelding van het adres? Graag ook 
vermelding van de wijze van financiering van die trajectcontroles (Vlaamse overheid, 
lokaal bestuur of cofinanciering).
3. Vanaf wanneer is het mogelijk om het effect van de in werking zijnde trajectcontroles 
op verkeersongevallen te analyseren aan de hand van ongevallendata? Plant de 
minister een evaluatiemoment? Zo ja, kan ze de timing van de evaluatie van het beleid 
meedelen?
4. Hoe evalueert de minister de bijsturing van het AMS, het Automatic Number Plate 
Recognition (ANPR) Management System, en de roterende operationele uitbating van 
alle reeds geïnstalleerde trajectcontroles?
a) Plant de minister bijsturing?
b) Zo ja, wat zijn de bijzonderste redenen? Graag plan van aanpak met timing en 
budget.
5. Hoe evalueert de minister de samenwerking met de lokale besturen en de lokale 
politiezones voor het realiseren van handhavingsinitiatieven?
a) Wat is daarvoor de begroting en het plan van aanpak?
b) Voor welk bedrag heeft het Agentschap Wegen en Verkeer (AWV) al een 
financieringsbijdrage voor de realisatie van handhavingsinitiatieven geleverd?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 695 van 22 februari 2024
van BRECHT WARNEZ
1. a) Zie bijlage, tabblad ‘lijst WVL’.
b) Zie bijlage, tabblad ‘lijst WVL’.
c) De planning is in opmaak. Eens de planning is bepaald, worden de plaatsbezoeken 
opgestart om ook de ramingen op te maken.
2. Zie bijlage, tabblad ‘lijst WVL 2022-2023’.
3. Om de impact van trajectcontrole te evalueren, moet aan verschillende voorwaarden 
voldaan zijn: 
a) Trajectcontrole is geïnstalleerd en klaar voor gebruik.
b) Trajectcontrole kandidaat overtreders worden verwerkt.
c) Ongevallencijfers zijn beschikbaar voor de evaluatieperiode.
d) De evaluatieperiode dient voldoende lang te zijn (meerdere jaren) om 
toevalsfactoren bij de voorgevallen ongevallen zo veel mogelijk te kunnen 
uitsluiten.
e) Het aantal uitgestuurde PV’s moet bekend zijn.
Andere parameters moeten eveneens kenbaar zijn, bv. wegeniswerken, omleidingen 
…
Om statistisch onderbouwde conclusies te kunnen trekken, is het aanbevolen om een 
evaluatie uit te voeren niet op niveau van een individuele trajectcontrole, maar om dit 
te doen op een voldoende grote set van trajectcontroles, waarvoor bovenstaande 
voorwaarden voor alle installaties dienen voldaan te zijn.
4. De uitbating van het ANPR Management System (AMS) is een verantwoordelijkheid 
van de federale politie. De operationele uitbating van de trajectcontroles is dan weer 
een verantwoordelijkheid van de desbetreffende politiezones en moet technisch 
ondersteund worden door het AMS.
5. De samenwerking met de lokale besturen en politiezones loopt in onderlinge 
consensus, maar wordt belemmerd door de capaciteitsproblemen van het AMS. 
a) AWV plaatst op eigen initiatief en voor eigen rekening handhavingsinstallaties op 
gewestwegen. Dit volgens een objectieve methodiek, maar altijd in overleg met het 
lokale bestuur en de lokale politiezone. Als er met het lokaal bestuur geen akkoord 
kan worden gevonden, wordt er gewerkt met een reservelijst.
Daarnaast kan het realiseren van handhavingsinitiatieven op gewestwegen ook op 
vraag van een stad/gemeente via een cofinancieringsmodel. Meer info hierover is 
terug te vinden op de website van AWV ( link). In functie van de prioritering en het 
beschikbare budget kan AWV een aanvraag al dan niet inwilligen.
b) De voorbije legislatuur heeft AWV een financieringsbijdrage geleverd van € 
3.700.000 voor het plaatsen van trajectcontroles.
BIJLAGE
Overzicht
