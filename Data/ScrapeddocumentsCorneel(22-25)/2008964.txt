title: Brugse bruggen - Spertijden
thema: Mobiliteit en Verkeer
pdf link: https://docs.vlaamsparlement.be/pfile?id=2008964
thema link: https://www.vlaamsparlement.be/parlementaire-documenten/schriftelijke-vragen/1774101
SCHRIFTELIJKE VRAAG
nr. 129
van MERCEDES VAN VOLCEM
datum: 20 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Brugse bruggen  -  Spertijden
De bruggen in Brugge zijn al vaker voorwerp van discussie geweest. Ze vormen een 
cruciaal onderdeel van de infrastructuur van de stad, waarlangs dagelijks veel 
Bruggelingen zich van en naar de stad verplaatsen. 
Echter, de huidige situatie, met betrekking tot het onvoldoende naleven van de spertijden 
en het openen van de bruggen enkel voor pleziervaart, baart inwoners en gebruikers ervan 
ernstige zorgen.
1. a) Hoeveel formele klachten over bruggen mocht De Vlaamse Waterweg al 
ontvangen? Graag de evolutie sinds 2018.
b) Hoeveel van die formele klachten hebben betrekking op Brugse bruggen?
2. a) Houdt De Vlaamse Waterweg bij, voor de bruggen onder haar beheer, hoe lang ze 
gemiddeld geopend zijn per keer? Zo ja, kan de minister die cijfers voor de Brugse 
bruggen vrijgeven?
b) Kan de minister informatie verstrekken over het huidige beleid en de criteria voor 
het bepalen van de duurtijd voor het openen en sluiten van de bruggen in Brugge? 
c) Ziet De Vlaamse Waterweg mogelijkheden om de duurtijd voor het openen en 
sluiten van een brug tot een minimum te beperken? Zo ja, welke? 
d) Overweegt de minister ze door te voeren voor de bruggen in Brugge?
3. Overweegt de minister om een directe telefoonlijnen of contactmogelijkheden bij de 
bruggen te installeren, zodat inwoners snel problemen kunnen melden en er 
onmiddellijke actie ondernomen kan worden?
4. a) Kan de minister uitleggen hoe de huidige spertijden worden bepaald?
b) Erkent de minister dat die mogelijks niet overeenkomen met de druktemomenten 
in de stad? 
c) Overweegt de minister om de spertijden aan te passen, bijvoorbeeld door ze 30 
minuten eerder en later te laten beginnen, zowel 's ochtends als 's avonds?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 129 van 20 oktober 2023
van MERCEDES VAN VOLCEM
1. a) De Vlaamse Waterweg nv (DVW) ontving in 2018 16, in 2019 10, in 2020 5, in 2021 
10, in 2022 15 en in 2023 20 klachten over bruggen. 
b) 8 van deze klachten gaan over Brugse bruggen, waarvan er 4 klachten in 2023 
werden ontvangen.
2. a) DVW beschikt op heden niet over gestructureerde data betreffende de exacte 
openingstijd van bruggen.
b) Er zijn geen criteria omtrent het bepalen van de duurtijd voor het openen en sluiten 
van bruggen. De huidige openings- en sluitingstijden zijn afhankelijk van het type 
kunstwerk en de daarbij horende vigerende veiligheidsmaatregelen.
c) Bij eventuele vernieuwingen en re-engineering wordt steeds gestreefd naar de meest 
optimale openings- en sluitingstijd in overeenstemming met de vigerende 
veiligheidsmaatregelen. Het doorvoeren van aanpassingen aan de snelheid van 
openings- en sluitingstijd van bestaande kunstwerken is evenwel niet altijd mogelijk.
d) Momenteel zijn er geen plannen om aanpassingen door te voeren aan openings- en 
sluitingstijden van de bestaande kunstwerken.
3. DVW voorziet reeds mogelijkheden om vragen of klachten kenbaar te maken via 
https://www.vlaamsewaterweg.be/contact. Daarnaast worden de technische diensten 
bij defect van een beweegbare brug onmiddellijk op de hoogte gebracht door het RIS. 
4. a) De huidige spertijden zijn de resultante van een langdurige afstemming, bijsturing 
en samenwerking tussen DVW en de politie- en mobiliteitsdiensten van de stad 
Brugge. Nergens anders in Vlaanderen wordt dit zo uitgebreid toegepast als in 
Brugge. 
b) DVW kan hierover met de gegevens waarover het beschikt geen gegronde uitspraak 
doen. De geldende spertijden focussen op de drukte momenten ingevolge school- en 
wegverkeer (wat de reden was voor invoering van de spertijden). 
c) DVW wenst in Brugge de huidige en overeengekomen spertijden aan te houden en 
wenst geen uitbreiding van de spertijden. Dit zou immers het goede evenwicht tussen 
de weg en de waterweg verstoren. 
Dit sluit niet uit dat DVW zich steeds bewust is van specifieke kritieke situaties en 
snel en in goede samenwerking met de politie en stadsdiensten inspeelt op 
uitzonderlijke situaties. Een concreet voorbeeld is dat naar aanleiding van de 
onbeschikbaarheid van de Krakelebrug waarbij:
- de spertijden voor de Boudewijnbrug tijdelijk aangepast werden (die zijn ’s 
morgens, ’s avonds en op woensdagmiddag verlengd met een half uur);
- er een bijkomende bedieningsafspraak werd gemaakt, zodat de 
Dampoortbruggen niet samen bediend worden met de Boudewijnbrug.
