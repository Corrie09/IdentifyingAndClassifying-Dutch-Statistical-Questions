title: Dierenasielen - Opgevangen, geadopteerde en geëuthanaseerde dieren
thema: Dierenwelzijn
pdf link: https://docs.vlaamsparlement.be/pfile?id=2033310
thema link: https://www.vlaamsparlement.be/parlementaire-documenten/schriftelijke-vragen/1795630
SCHRIFTELIJKE VRAAG
nr. 258
van ALLESSIA CLAES
datum: 18 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dierenasielen  -  Opgevangen, geadopteerde en geëuthanaseerde dieren
Elk jaar worden heel wat dieren tijdelijk opgevangen in asielen. De dierenasielen geven 
onderdak en de nodige zorgen aan dieren die verloren, achtergelaten, verwaarloosd, in 
beslag genomen of verbeurdverklaard zijn. Dierenasielen spelen dus een onmiskenbare rol 
in het dierenwelzijn in Vlaanderen. 
1. Hoeveel dieren werden er in 2021, 2022 en 2023 opgevangen? Graag een opsplitsing 
per jaar in honden, katten en andere diersoorten. 
2. Hoeveel opgevangen dieren vonden in 2021, 2022 en 2023 een nieuwe thuis via 
adoptie? Graag een opsplitsing per jaar in honden, katten en andere diersoorten. 
3. Hoeveel dieren werden in 2021, 2022 en 2023 geëuthanaseerd in Vlaamse 
dierenasielen? Graag een opsplitsing per jaar in honden, katten en andere diersoorten. 
Wat waren de voornaamste redenen voor euthanasie? 
4. Naast de adopties van katten en honden: welke andere diersoorten worden het meest 
geadopteerd? Graag een ‘top 5’ van de meest geadopteerde diersoorten in 2021, 2022 
en 2023. 
5. Welke evolutie stelt de minister vast met betrekking tot het aantal opgevangen dieren 
en het aantal adopties uit dierenasielen? In hoeverre heeft de coronacrisis een impact 
gehad op die cijfers? Heeft de minister daarover analyses en conclusies? 
6. Plant de minister nog extra initiatieven in de toekomst?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 258 van 18 januari 2024
van ALLESSIA CLAES
1. De cijfers van 2023 zijn nog niet beschikbaar. De cijfers van voorgaande jaren zijn 
ook te raadplegen op de website van Dierenwelzijn Vlaanderen, opgesplitst per 
diersoort(groep).
Honden Katten Overige dieren
2021 7642 25926 14963
2022 7882 26134 14007
2.
Honden Katten Overige dieren
2021 3795 18972 8517
2022 4057 20177 10285
3.
Honden Katten Overige dieren
2021 166 1200 1312
2022 191 1390 1250
De asielen moeten de redenen voor euthanasie niet bijhouden.
4. 2021: Gedomesticeerde vogels – Konijnen – Knaagdieren – Pluimvee – Reptielen
2022: Gedomesticeerde vogels – Pluimvee – Konijnen – Knaagdieren – Schapen
De top 5 voor 2023 is nog niet beschikbaar. 
5. In 2022 zijn er iets meer dan 48.000 dieren opgevangen in 179 Vlaamse asielen, 
waarvan er ongeveer iets meer dan 34.500 dieren werden geadopteerd. Dit is meer 
dan 2/3e van het aantal dieren dat werd opgevangen in 2022. 
In vergelijking met 2021 is de instroom van katten (+1%) en het aantal honden 
(+3%) licht gestegen in 2022. Het aantal geadopteerde honden en katten stijgt 
sneller, namelijk met 6% voor beiden tegenover 2021. 
Het is op basis van alleen deze cijfers niet mogelijk om hierover grote uitspraken te 
doen. Mogelijk zorgde de coronaperiode inderdaad voor een hogere aanschaf gevolgd 
dan door een hogere afstand aan dierenasielen, maar dit is ietwat speculatief. 
Daarnaast zien we jaarlijks wel een groot aantal bezoekers op de website 
adopteereendier.be, waardoor meer mensen hun weg naar het dierenasiel vinden. 
6. Dierenwelzijn Vlaanderen organiseerde met de Vlaamse Raad voor Dierenwelzijn een 
workshop over de problematiek van de overbevolking in de dierenasielen met 
vertegenwoordigers van de verschillende betrokken partijen, asielen, hondenkwekers, 
gedragsdeskundigen. De aanbevelingen die daaruit volgden worden momenteel 
verder uitgewerkt.
(https://assets.vlaanderen.be/image/upload/v1695804487/Advies_VRvD_overpopul
atie_asielen_21062023_nxhmre.pdf ).
