title: Uitgestelde bezoldiging voor tijdelijk onderwijzend personeel - Monitoring
thema: Onderwijs en Vorming
pdf link: https://docs.vlaamsparlement.be/pfile?id=2063640
thema link: https://www.vlaamsparlement.be/parlementaire-documenten/schriftelijke-vragen/1817978
SCHRIFTELIJKE VRAAG
nr. 370
van LOES VANDROMME
datum: 3 april 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Uitgestelde bezoldiging voor tijdelijk onderwijzend personeel  -  Monitoring
Het salaris van vastbenoemde onderwijspersoneelsleden wordt tijdens de vakanties 
doorbetaald. Tijdelijk onderwijzend personeel ontvangt tijdens de zomervakantie een 
‘uitgestelde bezoldiging’. Voor administratieve medewerkers in het basisonderwijs, maar 
ook voor CLB-personeel, contractueel personeel en personeel van de centra voor 
basiseducatie (CBE’s), is er niet in uitgestelde bezoldiging voorzien (CLB: centrum voor 
leerlingenbegeleiding).
We horen dat het volgende zich in de praktijk wel eens voordoet.
‘Zieke’ personeelseden komen in vakanties terug in dienst en nemen hun verlofstelsel 
opnieuw op na de vakantie. Dat heeft uiteraard gevolgen voor de vervanger van de 
titularis. Dat tijdelijk personeel heeft geen recht op de uitgestelde bezoldiging.
Om misbruik te vermijden, zijn daartoe sinds 2008 maatregelen genomen. We vinden de 
geldende maatregelen in de omzendbrief PERS/2007/07 omtrent het ziekteverlof, het 
verlof voor verminderde prestaties wegens medische redenen, de afwezigheid aangepaste 
arbeid ziekenfonds en de terbeschikkingstelling wegens ziekte voor bepaalde 
personeelsleden van het onderwijs en de centra voor leerlingenbegeleiding.
Onder punt 2.1.8. lezen we: “Als een personeelslid afwezig is wegens ziekte de kalenderdag 
vóór een wettelijke feestdag, een weekend, een herfst-, kerst-, krokus- of paasvakantie 
en eveneens afwezig is wegens ziekte de kalenderdag na dezelfde wettelijke feestdag, 
hetzelfde weekend, dezelfde herfst-, kerst-, krokus- of paasvakantie, dan word(t)(en) de 
tussenliggende kalenderdag(en) eveneens als afwezigheid wegens ziekte aangerekend.”
Onder punt 2.1.9. lezen we: “Als een personeelslid gedurende minimum 10 kalenderdagen 
afwezig is wegens ziekte in een periode van 15 kalenderdagen vóór de zomervakantie en 
eveneens gedurende minimum 10 kalenderdagen afwezig is wegens ziekte in een periode 
van 15 kalenderdagen na dezelfde zomervakantie, dan wordt de zomervakantie eveneens 
als afwezigheid wegens ziekte aangerekend.”
En verder lezen we in dezelfde paragrafen: “Deze maatregelen hebben tot doel het 
misbruik van het recht op bezoldigd ziekteverlof af te remmen. Om na te gaan of deze 
werkwijze in de praktijk moeilijkheden uitlokt of aanleiding geeft tot misbruiken, zal de 
overheid met ingang van 1 september 2007 statistische gegevens verzamelen over de 
uitvoering van deze maatregelen. Zij zal ook nagaan of de betrokkenen de maatregelen 
trachten te ontwijken.”
1. Zijn er sinds 1 september 2007 statistische gegevens verzameld over de uitvoering 
van die maatregelen? Zo ja, kan de minister de resultaten daarvan bezorgen? Hoeveel 
tijdelijke personeelsleden uit de categorieën CLB-personeel, administratief personeel, 
contractueel personeel en personeel van de CBE’s hadden geen recht op uitgestelde 
bezoldiging tijdens de vakanties? Hoeveel misbruiken werden vastgesteld sinds de 
monitoring? Graag de cijfers per jaar.
2. Als er geen statistische gegevens bekend zouden zijn: waarom worden die 
maatregelen niet gemonitord? 
3. Wat is de conclusie van de minister uit die gegevens? En welke bijkomende 
maatregelen zal hij daaromtrent treffen?
4. Ziet de minister een mogelijkheid om, vertrekkende vanuit het gelijkheidsprincipe, ook 
in uitgesteld verlof te voorzien voor de ambten van administratief medewerker en 
directeur?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 370 van 3 april 2024
van LOES VANDROMME
1-2.Sinds de omzendbrief PERS/2007/07 en over de verschillende legislaturen heen is er 
een monitoring van de gegevens: de maatregel uit 2.1.8 wordt via een dagelijkse 
batch automatisch omgezet. 
De maatregel uit 2.1.9 behoort tot de workflow die in september via agendapunten 
aan de werkstations wordt verdeeld. Het systeem voorziet in een automatische 
verwijdering van die agendapunten, eens afgerond. 
Mijn onderwijsadministratie vangt het misbruik van 2.1.8 en 2.1.9 automatisch op via 
het VEPD. 
Het Agentschap voor Onderwijsdiensten (AGODI) zocht het aantal tijdelijke 
personeelsleden uit de door u opgesomde vier personeelscategorieën 
(CLB/CBE/administratief en contractueel) op. Deze onderwijspersoneelsleden 
presteerden vorig schooljaar tussen 01/09/2022 en 30/06/2023 minstens één uur een 
bezoldigde opdracht. 
Bij de tijdelijke personeelsleden werden nam AGODI enkel de “zuiver tijdelijke 
personeelsleden” in aanmerking. De reaffectatie- en wedertewerkstellings-opdrachten 
en de tijdelijk andere opdrachten zitten niet in deze analyse.
Voor zowel het tijdelijk administratief personeel als het contractueel personeel werden 
alle onderwijsniveaus in aanmerking genomen.
AGODI raadpleegde op 30/04/2024 zijn databanken.
Personeels-
categorieTijdelijken 
tijdens 
1/9/2022 
tot 
30/6/2023
CLB 2.029
CBE 1.032
Administratief 5.534
Contractueel 719
Het statuut bepaalt dat die 4 personeelscategorieën per maand uitbetaald worden. Ze 
hebben nooit recht op een uitgestelde bezoldiging in juli en augustus. Doordat ze in 
twaalfden (dus per maand) betaald worden, wordt hun bezoldiging niet pro rato over 
de zomermaanden juli en augustus verdeeld. 
Tijdelijke personeelsleden wiens opdracht echter doorloopt in die twee zomermaanden 
of in die periode een bijkomende bezoldigde opdracht aanvaarden, krijgen wél een 
bezoldiging uitbetaald van het ministerie van onderwijs en vorming. 
3-4.Ik verwijs graag naar de antwoorden die ik hierover gaf op de schriftelijke vraag 334 
van 1 maart 2024 van mevrouw Elisabeth Meuleman.
