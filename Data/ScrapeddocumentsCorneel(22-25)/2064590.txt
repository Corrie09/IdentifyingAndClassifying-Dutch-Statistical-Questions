title: Bodemsaneringsproject stort Melveren - PFAS-verontreiniging grondwater
thema: Natuur en Milieu
pdf link: https://docs.vlaamsparlement.be/pfile?id=2064590
thema link: https://www.vlaamsparlement.be/parlementaire-documenten/schriftelijke-vragen/1825803
SCHRIFTELIJKE VRAAG
nr. 534
van JOHAN DANEN
datum: 3 mei 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bodemsaneringsproject (BSP) stort Melveren  -  PFAS-verontreiniging grondwater
Het stort van Melveren kent een lange geschiedenis. Ik stelde daarover ook al meerdere 
vragen, waaruit bleek dat er historische verontreiniging aanwezig is, met name 
chloorwaterstoffen, benzeen en minerale oliën. Dat weten we dus al langer. Recenter (eind 
2022) bleek dat het grondwater onder het stort vervuild is met PFAS. Onderzoekers 
schatten het volume van verontreinigd grondwater op 26.880 kubieke meter, bijna elf 
olympische zwembaden. Ondertussen keurde het college van burgemeester en schepenen 
van Sint-Truiden een bodemsaneringsproject goed, waarbij het stort zal worden afgedekt.
1. Het grondwater onder het stort overschrijdt vele malen de normen die voor PFAS 
gehanteerd worden.
a) Werden de PFAS-normen voor grondwater ondertussen strenger? Zo ja, kan 
worden verwacht dat het vervuild volume nu (veel) groter is? Liggen er nog 
verstrengingen in het verschiet?
b) Uit eerdere berichtgeving begreep ik dat het grondwater gesaneerd zou worden. 
Dat staat niet in het BSP. 
Zou dat niet een veel betere optie zijn? Waarom wordt daarvan afgezien? Ik neem 
aan dat de PFAS-vervuiling zich niet vanzelf oplost?
c) De vervuiling breidt zich uit met 20 meter per jaar.
Wat is het effect van een afdekking op de vervuilingsperimeter? 
2. Hoe ver is de vervuiling verspreid? Wat gebeurt er met de percelen die verontreinigd 
werden door verspreiding? Ik lees in het bodemsaneringsproject: “De verdere 
afwerking van het stort - overeenkomstig het RUP stort Melveren - maakt geen deel 
uit van het bodemsaneringsproject. Bij de verdere afwerking van het terrein na de 
bodemsaneringswerken dient rekening gehouden te worden dat de minimale dikte van 
de afdeklaag (1,5 m) ten allen tijde gerespecteerd dient te blijven. Voor het creëren 
van niveauverschillen (vb. voor fietspaden, mountainbike-parcours, microreliëf….) 
dient bijkomend grond/zand te worden aangevoerd. In de zones waar een aantasting 
van de afdeklaag kan worden verwacht dient een bijkomende bescherming van de 
afdeklaag te worden voorzien.” 
Hoe zullen die maatregelen gehandhaafd worden? Hoe voorkomt men dat men die 
voorwaarden na enkele jaren ‘vergeet’? 
3. Ook andere (historische) storten worden met PFAS-vervuiling geconfronteerd. 
Zijn die ondertussen in kaart gebracht? Hoeveel wel/niet? Om hoeveel storten gaat 
het in totaal? Wat is het saneringsbeleid van de minister ter zake?
4. Heeft de Openbare Vlaamse Afvalstoffenmaatschappij (OVAM) ondertussen het BSP 
van het stort van Melveren aanvaard?
5. Door dat stort met een afdeklaag te bedekken, wordt het idee van ‘storten als reservoir 
van materialen’ helemaal verlaten. 
Klopt het dat in het stort weinig zit dat gevaloriseerd kan worden? Hoe is die afweging 
gemaakt? 
6. Weten we ondertussen wat de oorzaak is van de hoge PFAS-waarden in de 
nabijgelegen Melsterbeek? 
7. Hoe wordt vermeden dat vervuild grondwater (via grondwaterwinningen) in omloop 
wordt gebracht of gebruikt wordt om bijvoorbeeld gewassen te besproeien?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 534 van 3 mei 2024
van JOHAN DANEN
1. a) De PFAS-normen voor het grondwater zijn niet strenger geworden sinds 2022.
b) Een sanering van het grondwater betekent niet altijd een actieve aanpak, er wordt 
steeds een BATNEEC-evaluatie gedaan. In dit geval wordt gesteld dat door de afdek 
van het stort, geen contact meer mogelijk is van hemelwater met percolaat. 
Daardoor is er geen uitloging meer en zullen de concentraties op termijn afnemen. 
Die evolutie zal tijdens de 30-jarige nazorg opgevolgd worden. Indien toch 
stijgingen waargenomen worden, dan wordt op dat moment geëvalueerd of 
bijkomende maatregelen noodzakelijk zijn.
c) Zie b.
2. Zoals hierboven aangehaald, zal er een 30-jarige nazorg zijn. Tijdens die periode wordt 
niet alleen de grondwaterkwaliteit opgevolgd (en dus ook de verspreiding van de 
verontreiniging), maar wordt ook de kwaliteit van de afdeklaag opgevolgd en waar 
nodig hersteld. Die nazorgrapporten worden periodiek door de OVAM opgevolgd.
3. De stortplaatsen in Vlaanderen werden door de OVAM in kaart gebracht (zie bv 
https://ovam.vlaanderen.be/overzicht-stortplaatsen ). Uit de eerste onderzoeken blijkt 
dat PFAS voorkomt in ongeveer de helft van de onderzochte stortplaatsen (fase 
oriënterend bodemonderzoek). Er werd ook al een beperkt aantal beschrijvende 
bodemonderzoeken voor PFAS op stortplaatsen afgerond. Hierbij blijkt dat de PFAS 
slechts uitzonderlijk een risico vormt op stortplaatsen en er omwille van PFAS een 
bodemsanering noodzakelijk is. Ten gevolge van die beperkte dataset, kan er nog geen 
algemeen beeld gevormd worden over een mogelijke saneringsnoodzaak van de PFAS-
problematiek op stortplaatsen. Eens dit algemene beeld er is, kan er een gericht beleid 
met bijhorende mensen en middelen uitgewerkt worden.
4. De OVAM heeft een termijn van 90 dagen voor conformverklaring na ontvangst van het 
bodemsaneringsproject. Die termijn is nog niet afgelopen. Er moet rekening gehouden 
worden met de looptijd van het openbaar onderzoek en de termijn waartegen 
adviesverlenende instanties hun advies kunnen overmaken.
5. Het concept van valorisatie van afval blijft ook na de afdek nog mogelijk. Momenteel 
blijkt uit de BATNEEC-evaluatie en vroegere studies echter dat dit niet de meest 
kostenefficiënte saneringsmethode is. Ook uit andere projecten blijkt dat de valorisatie 
van stortmateriaal momenteel slechts in uitzonderlijke gevallen rendabel is. Daarom 
werd het concept van ELFM (Enhanced Landfill Mining) aangepast naar DLM (Dynamic 
Landfill Management), oftewel dynamisch voorraadbeheer van stortplaatsen. Door de 
stortplaats af te werken, blijft de voorraad nog wel behouden indien later alsnog zou 
blijken dat het valoriseren rendabel is.
6. De bron voor de hoge PFAS-concentraties in de Melsterbeek is nog niet bekend. Er werd 
wel gericht onderzoek gedaan naar een aantal verdachte locaties in de omgeving in het 
kader van de studie hotspots waterbodem. Ter hoogte van die locaties werden licht 
verhoogde waarden gemeten maar niet in die mate dat ze de hoge concentraties in de 
Melsterbeek kunnen verantwoorden. Er zijn niet onmiddellijk andere bronnen in het 
vizier. Via de Vlaanderen brede PFAS-inventarisatiestudie werden andere mogelijke 
bedrijven met PFAS problematiek opgelijst. Die bedrijven zullen binnen de reguliere 
aanpak van het bodemdecreet onderzocht worden.
7. Ten gevolge van de PFAS-problematiek werden er no-regretmaatregelen afgekondigd. 
