title: Lage-emissiezones (LEZ's) - Registraties, dagpassen en tijdelijke toelatingen
thema: Mobiliteit en Verkeer
Natuur en Milieu
pdf link: https://docs.vlaamsparlement.be/pfile?id=2064591
thema link: https://www.vlaamsparlement.be/parlementaire-documenten/schriftelijke-vragen/1825816
SCHRIFTELIJKE VRAAG
nr. 536
van SOFIE MERTENS
datum: 3 mei 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Lage-emissiezones (LEZ’s)  -  Registraties, dagpassen en tijdelijke toelatingen
Een dieselwagen met Euronorm 6 of (binnenkort) 7 is vanaf 2031 niet langer welkom in de 
lage-emissiezones van Antwerpen en Gent. Vanaf 2035 geldt dat ook voor wagens op 
benzine, cng of lpg. Daardoor is geen enkele wagen met verbrandingsmotor vanaf 2035 
nog welkom in de lage-emissiezones, tenzij na registratie of tijdelijk tegen betaling via een 
toelating of dagpas. Enkel zuiver elektrische auto’s zijn er nog welkom zonder 
voorwaarden.
Hoewel lokale overheden zelf mogen kiezen of ze een lage-emissiezone invoeren, worden 
de criteria op Vlaams niveau vastgelegd. Vlaanderen zorgt voor een uniform kader voor 
steden en gemeenten die kiezen voor een lage-emissiezone. Zo voerden Antwerpen 
(2017), Brussel (2018) en Gent (2020) al een lage-emissiezone in voor de meest 
vervuilende voertuigen van de categorieën M, N en T. Oude diesel- en benzinewagens 
werden daardoor al meteen geweerd uit de stad, en voor recentere modellen werd, in 
functie van de euronorm, een stapsgewijs plan uitgewerkt. Een stad of gemeente kan dus 
zelf beslissen of een niet-toegelaten voertuig onder voorwaarden (bijvoorbeeld na 
registratie of tegen betaling) toch toegang krijgt tot haar LEZ. Voor mensen met een 
beperking en voor oldtimers bestaan uitzonderingsmaatregelen die vastgelegd werden 
door de Vlaamse overheid.
1. Hoeveel voertuigen vroegen jaarlijks een toelating tegen betaling aan in Antwerpen in 
de periode van 1 januari 2017 tot en met 30 april 2024?
a) Graag een overzicht per jaar. 
b) Per type voertuig en per euronorm (diesel, benzine en euronorm). 
c) Vragen bepaalde voertuigen meermaals een toelating tegen betaling aan? Zo ja, 
hoe vaak gemiddeld? 
d) Voor welke periode vragen burgers een tijdelijke toelating tegen betaling aan? 
Graag een opsplitsing naargelang de toelating aangevraagd wordt voor een week, 
maand of jaar. 
e) Wie vraagt een toelating tegen betaling aan (inwoners van de stad Antwerpen, 
mensen die werken in de stad, dagtoeristen enzovoort)?
f) Welke inkomsten genereerden de toelatingen voor de stad Antwerpen? 
g) Wat doet de stad Antwerpen met de inkomsten? 
2. Hoeveel dagpassen tegen betaling werden in Antwerpen aangevraagd voor de periode 
van 1 januari 2017 tot en met 30 april 2024?
a) Graag een overzicht per jaar. 
b) Per type voertuig en per euronorm (diesel, benzine en euronorm). 
c) Vragen bepaalde voertuigen meermaals een dagpas tegen betaling aan? Zo ja, 
hoe vaak gemiddeld? 
d) Wie vraagt een dagpas tegen betaling aan (inwoners van de stad Antwerpen, 
mensen die werken in de stad, dagtoeristen enzovoort)?
e) Welke inkomsten genereerden deze toelatingen voor de stad Antwerpen? 
f) Wat doet de stad Antwerpen met de inkomsten?
3. Hoeveel voertuigen vroegen jaarlijks een toelating tegen betaling aan in Gent voor de 
periode van 1 januari 2020 tot en met 30 april 2024? 
a) Graag een overzicht per jaar. 
b) Per type voertuig en per euronorm (diesel, benzine en euronorm). 
c) Vragen bepaalde voertuigen meermaals een toelating tegen betaling aan? Zo ja, 
hoe vaak gemiddeld? 
d) Voor welke periode vragen burgers een tijdelijke toelating tegen betaling aan? 
Graag een opsplitsing naargelang de toelating aangevraagd wordt voor een week, 
maand of jaar. 
e) Wie vraagt een toelating tegen betaling aan (inwoners van de stad Gent, mensen 
die werken in de stad, dagtoeristen enzovoort)?
f) Welke inkomsten genereerden deze toelatingen voor de stad Gent? 
g) Wat doet de stad Gent met de inkomsten?
4. Hoeveel dagpassen tegen betaling werden in Gent aangevraagd voor de periode van 
1 januari 2020 tot en met 30 april 2024? 
a) Graag een overzicht per jaar. 
b) Per type voertuig en per euronorm (diesel, benzine en euronorm). 
c) Vragen bepaalde voertuigen meermaals een dagpas tegen betaling aan? Zo ja, 
hoe vaak gemiddeld? 
d) Wie vraagt een dagpas tegen betaling aan (inwoners van de stad Gent, mensen 
die werken in de stad, dagtoeristen enzovoort)? 
e) Welke inkomsten genereerden deze toelatingen voor de stad Gent? 
f) Wat doet de stad Gent met de inkomsten?
5. Toegelaten buitenlandse voertuigen, uitgezonderd Nederlandse voertuigen, moeten 
altijd (gratis) geregistreerd worden. 
Hoeveel registraties van buitenlandse voertuigen werden er gedaan? 
a) Voor Antwerpen: per jaar en per land voor de periode van 1 januari 2017 tot en 
met 30 april 2024. Wat waren de totale inkomsten daarvan?
b) Voor Gent: per jaar en per land voor de periode van 1 januari 2020 tot en met 30 
april 2024. Wat waren de totale inkomsten daarvanr?
6. In december 2022 vernamen we dat voertuigen gratis geregistreerd kunnen worden 
als men een parkeerkaart heeft voor personen met een handicap of als men een 
verhoogde tegemoetkoming in de gezondheidszorg heeft. 
Hoeveel voertuigen werden om die redenen gratis geregistreerd? Graag een overzicht 
voor Antwerpen en Gent per categorie. 
7. In de plenaire vergadering van 21 december 2022 gaf de minister aan dat het aan de 
lokale besturen is om zelf te kiezen of ze in of uit een LEZ stappen. 
a) In welke mate zijn deze LEZ’s belangrijk voor Vlaanderen om de Europese 
luchtkwaliteitsnormen en/of streefwaarden te halen? 
b) In welke mate beïnvloeden de dagpassen en tijdelijke toelatingen in een LEZ het 
halen van de Europese luchtkwaliteitsnormen en/of streefwaarden? 
c) In welke mate moet de minister op de hoogte zijn van het aantal gratis 
registraties, dagpassen en tijdelijke toelatingen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 536 van 3 mei 2024
van SOFIE MERTENS
1. Ik verwijs voor het antwoord op vragen 1a) tot en met 1e) naar de antwoorden op uw 
vraag nr. 569 van 15 maart 2023. Er werden door Gent en Antwerpen gegevens 
aangeleverd over toelatingen tegen betaling in Antwerpen voor de periode 2017 tot en 
met 2022. De Vlaamse Milieumaatschappij beschikt niet over recentere gegevens voor 
2023 en 2024. We nemen aan dat deze in dezelfde lijn liggen aangezien er in de 
tussentijd geen wijzigingen aan de LEZ-regelgeving van kracht werden.
Ik heb geen zicht op de inkomsten van de betalende toelatingen noch op wat de lokale 
overheden doen met deze inkomsten. Dit behoort tot de bevoegdheid van de lokale 
overheden.
2. Ik verwijs voor het antwoord op vragen 2a) tot en met 2d) naar de antwoorden op uw 
vraag nr. 569 van 15 maart 2023. Er werden door Gent en Antwerpen gegevens over 
dagpassen in Antwerpen aangeleverd voor de periode 2017 tot en met 2022. De 
Vlaamse Milieumaatschappij beschikt niet over recentere gegevens voor 2023 en 2024. 
We nemen aan dat deze in dezelfde lijn liggen aangezien er in de tussentijd geen 
wijzigingen aan de LEZ-regelgeving van kracht werden.
Ik heb geen zicht op de inkomsten van de dagpassen noch op wat de lokale overheden 
doen met deze inkomsten. Dit behoort tot de bevoegdheid van de lokale overheden.
3. Ik verwijs voor het antwoord op vragen 3a) tot en met 3e) naar de antwoorden op uw 
vraag nr. 569 van 15 maart 2023. Er werden door Gent en Antwerpen gegevens 
aangeleverd over toelatingen tegen betaling in Gent voor de periode 2020 tot en met 
2022. De Vlaamse Milieumaatschappij beschikt niet over recentere gegevens voor 
2023 en 2024. We nemen aan dat deze in dezelfde lijn liggen aangezien er in de 
tussentijd geen wijzigingen aan de LEZ-regelgeving van kracht werden.
Ik heb geen zicht op de inkomsten van de betalende toelatingen noch op wat de lokale 
overheden doen met deze inkomsten. Dit behoort tot de bevoegdheid van de lokale 
overheden. 
4. Ik verwijs voor het antwoord op vragen 4a) tot en met 4d) naar de antwoorden op uw 
vraag nr. 569 van 15 maart 2023. Er werden door Gent en Antwerpen gegevens over 
dagpassen in Gent aangeleverd voor de periode 2020 tot en met 2022. De Vlaamse 
Milieumaatschappij beschikt niet over recentere gegevens voor 2023 en 2024. We 
nemen aan dat deze  in dezelfde lijn liggen aangezien er in de tussentijd geen 
wijzigingen aan de LEZ-regelgeving van kracht werden.
Ik heb geen zicht op de inkomsten van de dagpassen noch op wat de lokale overheden 
doen met deze inkomsten. Dit behoort tot de bevoegdheid van de lokale overheden.
5. Ik verwijs naar de antwoorden op uw vraag nr. 569 van 15 maart 2023. Ook op deze 
inkomsten heb ik geen zicht.
6. Ik verwijs naar de antwoorden op uw vraag nr. 569 van 15 maart 2023.
7. Ook voor deze vraag verwijs ik naar de antwoorden op uw vraag nr. 569 van 15 maart 
2023.
