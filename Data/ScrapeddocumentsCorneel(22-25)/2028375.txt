title: Aankondiging publieke consultatie ontwerp-natuurbeheerplannen - Stand van zaken wetgevend initiatief
thema: Natuur en Milieu
pdf link: https://docs.vlaamsparlement.be/pfile?id=2028375
thema link: https://www.vlaamsparlement.be/parlementaire-documenten/schriftelijke-vragen/1791670
SCHRIFTELIJKE VRAAG
nr. 210
van STIJN DE ROO
datum: 2 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Aankondiging publieke consultatie ontwerp-natuurbeheerplannen  -  Stand van zaken 
wetgevend initiatief
In de commissie Leefmilieu van 17 oktober 2023 stelde ik een vraag over een instructie 
voor de verhoging van de transparantie bij de publieke consultatie van 
natuurbeheerplannen.
Een ontwerpnatuurbeheerplan van type 2, 3 of 4, dat ter goedkeuring ingediend wordt bij 
het Agentschap voor Natuur en Bos (ANB) en door het agentschap ontvankelijk en volledig 
verklaard is, moet gedurende dertig dagen voor consultatie door het publiek ter inzage 
gelegd worden. Burgers kunnen tijdens die periode de ontwerpnatuurbeheerplannen 
inkijken, digitaal of op papier, om een bezwaar of opmerkingen in te dienen.
Er is kritiek over de manier waarop die consultatieronde verloopt. Zo worden eigenaars en 
gebruikers met percelen die het voorwerp uitmaken van dit ontwerpplan, niet rechtstreeks 
op de hoogte gebracht van de publieke consultatie. Daarnaast is het, na het indienen van 
een bezwaar in het kader van de publieke consultatie, voor de bezwaarindieners 
onvoldoende transparant op welke manier hun bezwaren daarna worden behandeld. Noch 
de goedgekeurde natuurbeheerplannen, noch het verslag van de consultatie- en 
adviesronde worden gepubliceerd op de website van het Agentschap voor Natuur en Bos.
In de wetgeving staat momenteel dat de indiener zorgt voor de aankondiging van de 
consultatie. Die aankondiging wordt bekendgemaakt in minstens één regionale krant, via 
de gemeentelijke informatiekanalen of door middel van aanplakking.
De minister stelde in haar antwoord op mijn vragen dat op korte termijn een wetswijziging 
voorbereid zou worden zodat de aankondiging van de publieke consultatie van ontwerp-
natuurbeheerplannen op alle drie de wijzen moet worden bekendgemaakt.
Ik suggereerde de minister ook om eigenaars en gebruikers persoonlijk aan te schrijven, 
om hen een individueel antwoord te bezorgen op hun bezwaar en om de goedgekeurde 
plannen, de kaarten én het verslag van de consultatie- en adviesronde permanent te 
ontsluiten via de website van het ANB.
1. Wat is de stand van zaken van het wetgevend initiatief dat - aldus de minister in haar 
antwoord op mijn vraag - op korte termijn zou worden opgemaakt voor de 
aankondiging van de publieke consultatie van ontwerp-natuurbeheerplannen op drie 
wijzen?
2. Is er ondertussen al een beslissing genomen of eigenaars en gebruikers persoonlijk 
zullen worden aangeschreven om hen een individueel antwoord te bezorgen op hun 
bezwaar? Zo ja, vanaf wanneer zal dat gebeuren? Zo niet, wat is de motivatie om dat 
niet te doen? 
3. Is er ondertussen al een beslissing genomen of de kaarten en het verslag van de 
consultatie- en adviesronde permanent zullen worden ontsloten via de website van het 
ANB? Zo ja, vanaf wanneer? Zo niet, wat is de motivatie om dat niet te doen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 210 van 2 januari 2024
van STIJN DE ROO
1. Er wordt op korte termijn een wetswijziging voorbereid zodat het op alle drie de 
beschreven wijzen moet worden bekendgemaakt. Het voorstel zit vervat in het 
Verzamelbesluit Faunabeheer dat op vrijdag 26 januari 2024 voor een tweede keer 
werd goedgekeurd door de Vlaamse Regering en nu voor advies voorligt bij de Raad 
van State.
Naast deze wettelijke verplichting wordt sinds 2020 door het Agentschap voor Natuur 
en Bos (ANB) op zijn website ook een up-to-date overzicht gegeven van alle 
ontwerpnatuurbeheerplannen waarvoor de publieke consultaties lopen. Alle 
documenten kunnen daar ook worden geraadpleegd. 
2. Belanghebbenden hebben het recht om bezwaren en opmerkingen te formuleren. Het 
is echter niet vereist dat elk bezwaar of onderdeel van een bezwaar afzonderlijk 
beantwoord of beoordeeld moet worden. Dat is ook niet verplicht bij de beoordeling 
van de bezwaren op vergunningsaanvragen conform de rechtspraak van de Raad voor 
Vergunningsbetwistingen. Het volstaat dat wordt aangegeven op welke elementen en 
argumenten de uiteindelijke beslissing steunt, ondanks de bezwaren. Dit impliceert dat 
desgevallend enkel de relevante opmerkingen beoordeeld moeten worden. Na 
goedkeuring van het natuurbeheerplan kan het verslag van de consultatie- en 
adviesronde worden ingekeken of opgevraagd bij het ANB.
Na de goedkeuring van het natuurbeheerplan kan het verslag van de consultatie- en 
adviesronde opgevraagd worden bij het ANB. Dat verslag wordt als bijlage toegevoegd 
aan het goedgekeurde natuurbeheerplan. 
3. In het voorjaar van 2023 werd een e-loket gelanceerd voor het indienen van 
natuurbeheerplannen. Dit e-loket zal worden gebruikt voor de opmaak van 
natuurbeheerplannen en het goedkeuringstraject, inclusief de wettelijk voorziene 
adviezen en publieke consultatie. De eerste lancering is een basisversie, maar er is de 
mogelijkheid ingebouwd om ook een leeslink te voorzien na goedkeuring. In de loop 
van 2024 wordt het e-loket verder uitgebouwd en het is de bedoeling om in de toekomst 
alles ook digitaal te registeren, waardoor er ook rechtstreeks antwoorden worden 
bezorgd aan de vraagsteller om op die manier veel meer transparantie te bieden. De 
goedgekeurde natuurbeheerplannen met de kaarten van de ligging zijn raadpleegbaar 
op Geopunt. 
In de loop van 2024 wordt het e-loket effectief verder uitgebouwd zodat de 
transparantie en raadpleegbaarheid bijkomend worden verhoogd.
