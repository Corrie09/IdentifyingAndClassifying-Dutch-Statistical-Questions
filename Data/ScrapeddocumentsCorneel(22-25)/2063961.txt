title: Private huurmarkt - Woningen met slechte woonkwaliteit
thema: Wonen
pdf link: https://docs.vlaamsparlement.be/pfile?id=2063961
thema link: https://www.vlaamsparlement.be/parlementaire-documenten/schriftelijke-vragen/1820170
SCHRIFTELIJKE VRAAG
nr. 256
van MAXIM VEYS
datum: 18 april 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Private huurmarkt  -  Woningen met slechte woonkwaliteit
Maar liefst de helft van de 550.000 Vlaamse huishoudens die op de privémarkt huren, 
leven in een woning die niet voldoet aan de vastgelegde kwaliteitsnormen. Het Laatste 
Nieuws bundelde een aantal getuigenissen waaruit blijkt dat een aantal verhuurders weinig 
tot geen inspanningen levert om die gebrekkige huurwoning conform te maken, een 
woning die soms al van bij de start van de verhuring niet voldoet aan de minimale 
kwaliteitsnormen. Om ervoor te zorgen dat elke woning conform is op het moment van 
verhuring, is een verplicht conformiteitsattest noodzakelijk. Dat is helaas nog niet in elke 
gemeente het geval. Wanneer een woning ongeschikt of onbewoonbaar wordt verklaard 
en de rechter oordeelt dat de woning al van bij de start niet conform was, krijgt de huurder 
de betaalde huurgelden in principe deels of volledig terugbetaald. Dat gebeurt echter 
zelden. Er wordt namelijk een bezettingsvergoeding bepaald die in de plaats komt van de 
huur en de bezettingsvergoeding wordt meestal gelijkgesteld aan de huurprijs, waardoor 
de huurder geen compensatie krijgt voor de slechte woonkwaliteit.
1. Hoeveel gemeenten beschikken vandaag over een verplicht conformiteitsattest voor 
élke huurwoning die op de markt komt? Hoeveel gemeenten passen een gefaseerde 
invoering toe (deel van de huurwoningen die op de markt komen)?
2. Wat is er nodig om over heel Vlaanderen een verplicht conformiteitsattest voor 
huurwoningen te verkrijgen? Hoeveel extra woningcontroleurs zijn er nodig om de stap 
te zetten? Hoeveel extra noodwoningen zijn er nodig?
3. Hoe wordt de hoogte van de bezettingsvergoeding voor huurders die een woning 
hebben gehuurd die al van bij de start niet kwaliteitsvol was, bepaald? Is de minister 
bereid om de ernst van de kwaliteitsgebreken meer te laten doorwegen bij het bepalen 
van de hoogte van de vergoeding?
4. Huurders die problemen melden, botsen weleens op verhuurders die geen actie 
ondernemen om het probleem te verhelpen, waardoor de verhuurder vastzit in een 
ongezonde woonsituatie (schimmel, stank, koude). Welke maatregelen neemt de 
minister om verhuurders tot actie aan te zetten?
5. Huurders die in een slecht geïsoleerde woning wonen en daardoor geconfronteerd 
worden met hogere energiekosten, worden niet langer geholpen door de Vlaamse 
Regering. Verhuurders worden niet meer aangezet om te isoleren. Ondanks de 
renovatieplicht voor eigenaars en de grote ambities inzake renovatie. Waarom voert de 
minister het huurindexatieverbod voor slecht geïsoleerde woningen niet opnieuw in? 
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 256 van 18 april 2024
van MAXIM VEYS
1. Eind 2023 hadden 112 gemeenten het initiatief genomen om via een gemeentelijke 
verordening het conformiteitsattest verplicht te stellen. In 2022 waren dit nog 93 
gemeenten, in 2021 63 gemeenten. De tendens is dus helder: meer en meer lokale 
besturen kiezen ervoor om op basis van de Vlaamse Codex Wonen van 2021 een 
verplicht conformiteitsattest te voorzien. Die verplichting wordt altijd gefaseerd 
ingevoerd. Voor zover bekend, is er momenteel nog geen enkele gemeente in het 
Vlaams Gewest waar de verplichting nu reeds van toepassing is op elke huurwoning op 
het grondgebied. In de praktijk kiezen gemeenten meestal voor een fasering op basis 
van de ouderdom of op basis van de nieuwe verhuring of ter beschikking stelling van de 
woning. Daarnaast is er soms sprake van een gebiedsgerichte afbakening of zijn er 
bepaalde uitzonderingen voorzien (bv. geen recent gebouwde woningen).
2. In de periode 2010 t.e.m. 2023 leverden de Vlaamse overheid en de gemeenten samen 
146.800 conformiteitsattesten af. Eind 2023 waren daarvan nog ongeveer 125.000 
attesten geldig. Vergeleken met de totale huursector, is dus in de eerste plaats duidelijk 
dat er meer capaciteit moet zijn om conformiteitsonderzoeken uit te voeren. Met het 
erkenningstraject voor woningcontroleurs, dat sinds 2020 is uitgerold en dat intussen 
op kruissnelheid komt, is daartoe al een grote stap gezet. 
Het aantal benodigde woningcontroleurs en noodwoningen zal afhangen van meerdere 
factoren, die bovendien van gemeente tot gemeente verschillen. Heeft de gemeente 
bijvoorbeeld een klein of een groot patrimonium aan huurwoningen? Is dat patrimonium 
recent gebouwd (en bijgevolg vermoedelijk meer kwalitatief) of is het verouderd? Welke 
fasering in de tijd is er voorzien? Zijn er eventueel uitzonderingen op de verplichting en, 
zo ja, hoe ruim zijn die uitzonderingen (bv. niet voor woningen die gedurende de laatste 
10 jaar zijn gebouwd versus de laatste 30 jaar)?
3. De regeling over de bezettingsvergoeding is onder het regime van de Woninghuurwet 
gegroeid in de rechtspraak en vervolgens verankerd in het Vlaams Woninghuurdecreet. 
Deze vergoeding is namelijk verbonden aan de nietigheidssanctie die van toepassing is 
in geval van gebreken die reeds aanwezig waren bij aanvang van de huurovereenkomst. 
De nietigheid heeft onder meer tot gevolg dat de verhuurder alle ontvangen huurgelden 
dient terug te geven aan de huurder. Om de toepassing van deze sanctie in de praktijk 
te kunnen afstemmen op de concrete situatie had het Hof van Cassatie in 2012 reeds 
geoordeeld dat de nietigheid van een woninghuurovereenkomst niet in de weg staat 
opat de verhuurder, die zoals vermeld de huurgelden moet teruggeven, op grond van 
vermogensverschuiving zonder oorzaak aanspraak kan maken op een vergoeding voor 
de bezetting van het verhuurde goed.
Later heeft de Vlaamse decreetgever die visie bevestigd door in het Woninghuurdecreet 
expliciet te voorzien dat de vrederechter een compenserende bezettingsvergoeding kan 
opleggen wanneer hij de nietigheid van een huurcontract vaststelt.
De rechter heeft daarbij evenwel een zekere appreciatiemarge: hij beslist of hij een 
bezettingsvergoeding oplegt en, indien hij daartoe beslist, bepaalt hij de hoogte ervan. 
Het Vlaams Woninghuurdecreet geeft aan de vrederechter slechts mee dat de hoogte 
van de bezettingsvergoeding gebaseerd moet zijn op de objectieve huurwaarde van het 
pand (dus niet: de subjectieve waarde voor de betrokken huurder), rekening houdend 
met de slechte staat van de woning. Rechters kunnen bijgevolg perfect een vergoeding 
vaststellen die lager ligt dan de huurprijs die de contractspartijen hadden bepaald of 
beslissen om géén vergoeding toe te kennen. Door die appreciatiemarge toe te laten, 
kan de rechter met andere woorden maatwerk bieden.
Dat laatste is een belangrijk voordeel van de huidige manier van werken, waaraan 
afbreuk zou worden gedaan mocht de regelgeving bepaalde maatstaven of criteria met 
een algemene draagwijdte opleggen.
4. De huurder kan zich evident steeds wenden tot de gemeente om een melding te doen 
van een (vermeend) woningkwaliteitsprobleem, waarop de procedure tot ongeschikt- 
en onbewoonbaarverklaring kan worden opgestart. Indien de burgemeester de woning 
effectief ongeschikt of onbewoonbaar verklaart, wordt de woning geïnventariseerd en 
kunnen fiscale heffingen worden opgelegd totdat de eigenaar herstelwerken uitvoert. 
Daarnaast is de verhuring van een niet-conforme woning een misdrijf (krotverhuur), dat 
wordt opgespoord door de Vlaamse Wooninspectie en aanleiding kan geven tot boetes 
en vrijheidsstraffen. Het probleem lijkt bijgevolg niet zozeer dat het instrumentarium 
onvoldoende krachtig zou zijn, maar veeleer dat slechte woningen nog te weinig worden 
gedetecteerd. Vanuit die vaststelling is de tendens dat meer en meer gemeenten werken 
met een verplicht conformiteitsattest erg positief. 
5. In het najaar van 2023 heeft de Vlaamse Regering beslist om een energielabelplicht op 
te leggen als onderdeel van de minimale woningkwaliteitsnormen. Die verplichting loopt 
via een tijdspad dat start in 2030 en dat gradueel strenger wordt tegen 2040. De keuze 
voor fasering is ingegeven vanuit haalbaarheidredenen, gegeven de enorme renovatie-
opdracht dat die beslissing zal activeren. Eigenaars en de bouwsector moeten voldoende 
tijd krijgen om zich daarop te organiseren. Het zou dan ook van slecht beleid getuigen 
om dit tijdspad via nevenmaatregelen in de praktijk alsnog te versnellen.
