title: VDAB - Knelpuntberoepen
thema: Werk
pdf link: https://docs.vlaamsparlement.be/pfile?id=2042930
thema link: https://www.vlaamsparlement.be/parlementaire-documenten/schriftelijke-vragen/1800578
SCHRIFTELIJKE VRAAG
nr. 218
van ILSE MALFROOT
datum: 1 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
VDAB  -  Knelpuntberoepen
Op 29 januari jl. publiceerde VDAB traditioneel zijn jaarlijkse knelpuntenlijst. Op die lijst 
staan alle beroepen waarvoor het zowel kwalitatief als kwantitatief moeilijk is om de juiste 
profielen te vinden.
1. Welke actie(s) word(t)(en) ondernomen om die lijst volgend jaar kleiner te maken?
2. Er zijn zowel technische als generieke redenen waarom een beroep als knelpunt wordt 
omschreven. 
Wat zijn de meest voorkomende oorzaken waarom een beroep als knelpuntberoep 
wordt aanzien? Zijn er provinciale verschillen?
3. Hoeveel langdurige niet-werkende werkzoekenden hebben de aspiratie om aan de slag 
te gaan binnen een knelpuntberoep? Hoe wordt dat gemeten?
4. Hoe zal de Vlaamse Regering actie ondernemen om de knelpuntberoepen attractiever 
te maken?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 218 van 1 februari 2024
van ILSE MALFROOT
1. VDAB evalueert jaarlijks binnen de sectorale werking, vanuit de nieuwe 
knelpuntberoepenlijst, voor welke beroepen een erkenning van nieuw of bijkomend 
opleidingsaanbod aangewezen is. Op deze manier werd in 2023 bijvoorbeeld de 
professionele bachelor sociaal werk erkend ifv het nieuwe knelpuntberoep 
maatschappelijk werker. Op die manier zet VDAB in op het beter matchen van 
competenties van werkzoekenden ifv. de invulling van de knelpuntvacatures en draagt 
zo bij tot het aanpakken van het knelpuntberoep.
Het verkleinen van de knelpuntberoepenlijst is uiteraard een gedeelde 
verantwoordelijkheid tussen o.a. Werk, Onderwijs, de sociale partners, sectoren, 
bedrijven,… Het beleid van VDAB is er in ieder geval op gericht op maximaal toe te 
leiden naar knelpuntberoepen indien dat de kortste weg naar werk voor een 
werkzoekende is. Daarnaast wordt blijvend ingezet, via allerhande instrumenten en 
initiatieven zoals al vaak toegelicht in het Vlaams Parlement, om nieuwe talenten te 
verleiden de stap naar de arbeidsmarkt te zetten én daar dan ook aan de hand van 
competentieversterking en werkbaar werk te houden. 
2. Bij de analyse van de knelpuntberoepen worden drie clusters van oorzaken 
afgebakend:
￿kwantitatieve oorzaak: Er zijn te weinig werkzoekenden beschikbaar op de 
arbeidsmarkt. Dat is het geval bij 139 knelpuntberoepen in 2024.
￿kwalitatieve oorzaak: Er zijn werkzoekenden op de arbeidsmarkt die zich 
aanbieden, maar ze voldoen niet omwille van bijvoorbeeld gebrek aan (de 
juiste) ervaring, gebrek aan talenkennis, mobiliteitsproblemen…
Dat is het geval bij 174 knelpuntberoepen in 2024.
￿specifieke arbeidsomstandigheden: Werkzoekenden stellen zich niet 
beschikbaar voor vacatures omwille van de specifieke arbeidsomstandigheden. 
Dat is het geval bij 122 knelpuntberoepen in 2024.
De reden waarom een beroep een knelpuntberoep is, is dikwijls een combinatie van 
deze verschillende oorzaken.
De analyse van de knelpuntberoepen gebeurt op Vlaams niveau. Er zijn geen aparte 
provinciale knelpuntberoepenlijsten.
3. Van de 100.986  langdurig werkzoekenden zonder werk in januari 2024, hebben 68.949 
individuen minstens één beroepsaspiratie die valt binnen één van de knelpuntberoepen 
van 2024. Deze meting wordt uitgevoerd door eerst te onderzoeken hoeveel 
werkzoekenden zonder werk een periode van werkloosheid van meer dan een jaar 
hebben doorgemaakt, en vervolgens wordt vastgesteld welke van deze werkzoekenden 
minstens één beroepsaspiratie koesteren die overeenkomt met een knelpuntberoep.
4. Het aantrekkelijker maken van een beroep ligt eerst en vooral in de handen van de 
werkgevers en bij uitbreiding de sociale partners. Veelal heeft dat te maken met 
arbeidsomstandigheden (dag/nachtwerk, shiften) en/of met arbeidsvoorwaarden (zoals 
bv. verloning). Het sociaal overleg is de juiste plaats om hierover overleg te plegen. 
VDAB kan werkgevers ondersteunen om hun vacatures zo aantrekkelijk mogelijk te 
maken. 
Verder moeten we knelpuntberoepen zien als kansenberoepen: het zijn de beroepen 
met de grootste kans op werk. Daarom investeren we in deze beroepen. 
Werkzoekenden kunnen gratis een opleiding volgen voor een knelpuntberoep. In 2023 
volgden werkzoekenden 16.920 knelpuntopleidingen, dat is ongeveer 76% van het 
totale aantal gevolgde opleidingen bij VDAB (cijfers t.e.m. september 2023). Sinds 
2019 werden meer dan 140.000 beroepsopleidingen gevolgd via VDAB.   
Daarnaast kunnen werkgevers met vacatures voor een knelpuntberoep de hulp van 
VDAB inschakelen. In 2023 maakten meer dan 14.000 werkgevers daar gebruik van. 
Voor al die werkgevers slaagde VDAB erin om 44.703 vacatures in te vullen.
Om meer mensen te stimuleren om een knelpuntopleiding te volgen, ging in uitvoering 
van het Vlaamse Werkgelegenheidsakkoord in het najaar o.a. de knelpuntpremie van 
start. Sinds 1 september 2023 kunnen mensen die langer dan twee jaar niet-
beroepsactief zijn en geen uitkering ontvangen, een premie krijgen als ze een 
langdurige opleiding volgen voor een knelpuntberoep. Uit eerste cijfers blijkt dat 
vandaag al 230 mensen er gebruik van maakten. Dat is een goede start, maar uiteraard 
mikken we hoger en zal VDAB de komende weken en maanden samen met diverse 
partnerorganisaties dit instrument extra in de kijker zetten.
Maar het grootste verschil maken we deze legislatuur met het vergroten van de poule 
van kandidaten: VDAB heeft de opdracht om ook niet-beroepsactieven te bereiken en 
te activeren. Sinds 2019 (tem. november 2023) bereikte VDAB 406.887 mensen 
die voorheen niet-beroepsactief waren. 236.551 van hen gingen aan de slag. 
