title: Recuperatie 'nazi-roofkunst' - Beleid
thema: Cultuur
pdf link: https://docs.vlaamsparlement.be/pfile?id=2051311
thema link: https://www.vlaamsparlement.be/parlementaire-documenten/schriftelijke-vragen/1808708
SCHRIFTELIJKE VRAAG
nr. 161
van FILIP BRUSSELMANS
datum: 29 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Recuperatie 'nazi-roofkunst'  -  Beleid
In zijn antwoord op mijn schriftelijke vraag nr. 79 van 7 december 2023 over de 
recuperatie van zogenaamde ‘nazi-roofkunst’ uit Vlaamse museale instellingen deelde de 
minister mee dat hij in het raam van een mogelijke meer gecoördineerde en 
gecentraliseerde aanpak van dat dossier aan zijn administratie gevraagd had om die 
mogelijkheid verder te onderzoeken en dat het onderzoek intussen resulteerde in een 
advies van zijn administratie. De minister kondigde toen aan dat hij in de loop van 
december over dat advies een beslissing zou nemen. 
1. Welke beslissing heeft de minister concreet genomen?
2. Gaat de minister voor de meer gecentraliseerde aanpak, inclusief het uitwerken van 
een interpretatief kader, of laat hij de huidige ad hoc aangestelde onderzoekers hun 
werk doen? Graag enige duiding en indien mogelijk een vooropgezette timing.
3. Welke initiatieven neemt de minister nog ter zake?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 161 van 29 februari 2024
van FILIP BRUSSELMANS
1.Ik  nam op basis van het ingewonnen advies, de beslissing om voor de behandeling 
van claims joodse roofkunst voor een gecoördineerde en gecentraliseerde aanpak te 
kiezen.
Een dergelijke aanpak leidt tot een meer gelijke behandeling van de individuele claims 
en laat beter toe om meer gestructureerd aan kennisopbouw en kennisbehoud te 
doen.
Het is mijn bedoeling om voor de behandeling van deze claims een vaste commissie 
op te richten met een tweeledige opdracht: 
-behandeling van restitutieclaims voor kunstwerken die eigendom zijn van de Vlaamse 
overheid; 
- behandeling, op vraag van de inrichtende macht, van restitutieclaims voor 
kunstwerken die eigendom zijn van deze inrichtende macht.
Het wordt de opdracht van deze vaste commissie om het onderzoek te voeren naar  
provenance en historiek van de ingediende claims en om de resultaten van het 
gevoerde onderzoek te toetsen aan overeengekomen beleidsuitgangspunten voor de 
omgang met dergelijke claims.
Voordat deze vaste commissie aan het werk kan gaan, moeten eerst deze 
beleidsuitgangspunten (interpretatief/regelgevend kader) gedefinieerd worden. De 
administratie zal hiertoe een onderzoeksopdracht geven aan externe experten. Het 
rapport van deze experten zal dan besproken worden door een tijdelijke werkgroep die 
vervolgens een voorstel van beleidsuitgangspunten zal formuleren om restitutieclaims 
te toetsen. 
2. De voorgenomen structurele aanpak zal de nodige tijd vergen om te realiseren. 
Om te grote vertragingen bij de behandeling van de reeds ingediende claims te 
vermijden, vraag ik de onderzoekers die reeds aangesteld werden om het historische 
feitenonderzoek te voeren, in afwachting van de oprichting van de vaste commissie, 
hun werk verder te zetten. 
Eens de ‘vaste commissie Joodse roofkunst’ is aangesteld kunnen de onderzoekers 
hun bevindingen voorleggen aan deze commissie. De vaste commissie dient dit 
onderzoek te evalueren en eventueel nog bijkomend historisch en/of juridisch 
onderzoek te vragen of zelf uit te voeren. Vervolgens moet de vaste commissie de 
claim toetsen aan het vastgelegde interpretatiekader om tot slot haar gemotiveerde 
advies te formuleren. 
3. Naast bovenstaande beslissing heb ik ook, samen met het Koninklijk Museum voor 
Schone Kunsten Antwerpen, het initiatief genomen om een onderzoek te voeren naar 
de mogelijke aanwezigheid van Joodse roofkunst in de Vlaamse collecties. 
Binnen het kader van deze samenwerking zullen in de loop van dit jaar volgende 
onderzoeksacties gevoerd worden: 
- onderzoek naar de kunstwerken die begin jaren ’50 door de Dienst Economische 
Recuperatie (DER) werden overgedragen en beheerd worden door Vlaamse musea: 
onagaan van de provenance van deze werken voor de periode 1933-1945,
onagaan, indien uit het provenance-onderzoek een Joodse herkomst blijkt en of 
deze werken tussen 1933 en 1945 werden geconfisqueerd door de nazi’s of 
onder dwang werden overgedragen,
oopmaak van een plan van aanpak voor de doorlichting van de collectie van het 
KMSKA op de mogelijke aanwezigheid van kunstwerken afkomstig uit Joodse 
collecties die in de periode 1933 tot 1945 door de Nazi’s geconfisqueerd werden 
of onder dwang uit deze collecties werden vervreemd.
Voor dit onderzoek werd een onderzoeker aangetrokken die op 5 februari 2024 het 
werk aanvatte. 
