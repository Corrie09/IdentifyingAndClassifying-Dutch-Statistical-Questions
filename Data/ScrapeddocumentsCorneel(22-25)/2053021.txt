title: Slecht gelegen onbebouwde percelen - Overstromingsgevoeligheid
thema: Natuur en Milieu
pdf link: https://docs.vlaamsparlement.be/pfile?id=2053021
thema link: https://www.vlaamsparlement.be/parlementaire-documenten/schriftelijke-vragen/1809430
SCHRIFTELIJKE VRAAG
nr. 418
van MIEKE SCHAUVLIEGE
datum: 5 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Slecht gelegen onbebouwde percelen  -  Overstromingsgevoeligheid
In opdracht van het Departement Omgeving wordt momenteel een studie uitgevoerd naar 
slecht gelegen onbebouwde percelen: ‘Kwantitatieve en kwalitatieve ruimtelijke evaluatie 
van onbebouwde percelen met een harde bestemming met hoog ruimtebeslagrisico in 
Vlaanderen’.
Daarin is een van de uitsluitende factoren ook de overstromingsgevoeligheid. In de analyse 
worden zowel de grote (T10) als middelgrote (T100) kans bij huidig klimaat onderzocht, 
samen met de grote kans (T10) onder klimaatscenario. Op basis van een berekening met 
de kansen T10 en T100 op de pluviale overstromingskaarten en de harde bestemmingen 
(wonen, recreatie, industrie, overige) – toestand 2023 – is er een overlap van ongeveer 
15.100 hectaren.
Kan de minister de cijfers die gegeven werden in antwoord op mijn schriftelijke vraag nr. 
260 van 22 januari 2024 verder opsplitsen in oppervlaktes met grote (T10) kans op 
overstroming enerzijds en oppervlaktes met middelgrote (T100) kans op overstroming 
anderzijds bij huidig klimaat? Graag ook een opsplitsing tussen gebieden met ruimtebeslag 
enerzijds en gebieden (voorlopig) zonder ruimtebeslag anderzijds. Gelieve ook aan te 
geven of er een overlap is met de 139 watergevoelige openruimtegebieden (WORG) in 
procedure. De cijfers graag, zoals in het antwoord op schriftelijke vraag nr. 260, opgesplitst 
per gemeente en in categorieën van harde planbestemming (wonen, recreatie, industrie, 
overig).
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 418 van 5 maart 2024
van MIEKE SCHAUVLIEGE
Binnen het tijdsbestek voor het beantwoorden van de schriftelijke vraag kan mijn 
administratie onmogelijk de verdere gevraagde uitsplitsing voorzien. Wat betreft 
omgevingsvergunningengegevens baseert mijn administratie zich op het uitvoeringsbesluit 
van de watertoets waarbij alle aanvragen en meldingen geconfronteerd worden met de 4 
gemodelleerde klassen zoals vermeld in artikel 8/1. Mijn administratie heeft geen aparte 
werking opgezet of data ter beschikking van omgevingsvergunningenaanvragen gelegen 
in gebieden met de gevraagde grote kans (T10) op overstromingen. Daarnaast is de 
vermelde studie nog volop lopende en is er nog geen zicht op de slecht gelegen gebieden 
met een hoog ruimtebeslagrisico in combinatie met overstromingsgevoeligheid.
