title: Inclusieve speeltuinen - Stand van zaken
thema: Jeugdbeleid
pdf link: https://docs.vlaamsparlement.be/pfile?id=2064236
thema link: https://www.vlaamsparlement.be/parlementaire-documenten/schriftelijke-vragen/1823523
SCHRIFTELIJKE VRAAG
nr. 104
van BOB SAVENBERG
datum: 25 april 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Inclusieve speeltuinen  -  Stand van zaken
Ieder kind moet zich ten volle kunnen ontplooien, zowel op school als in zijn vrije tijd. 
Speeltuinen zijn een onvervangbare bron van prachtige herinneringen, nieuwe 
vriendschappen en verankering in de lokale gemeenschap. Daarnaast zijn speeltuinen ook 
belangrijk voor de motorieke ontwikkeling van het kind. Kortom, speeltuinen zijn niet weg 
te denken uit de leefwereld van een kind. 
Het is vitaal dat ieder kind toegang kan hebben tot een speeltuin in zijn leefomgeving. Het 
is ook zeer belangrijk dat we de speeltuinen toegankelijk maken, ook voor kinderen met 
een beperking. Inclusiviteit is voor iedereen van belang.
1. Hoeveel publieke buitenspeeltuinen zijn er op dit moment in Vlaanderen, per provincie? 
Kan de minister een overzicht geven van de evolutie van dit aantal tijdens de afgelopen 
5 jaar? 
2. Hoeveel publieke buitenspeeltuinen zijn er op dit moment in Vlaanderen die 
toegankelijk zijn voor personen met een beperking? Graag opgedeeld per provincie en 
een onderscheid tussen speeltuinen die toegankelijk zijn voor kinderen met een 
motorische, visuele en verstandelijke beperking. 
3. Is de minister van plan gemeenten aan te moedigen om speeltuinen inclusief te maken 
voor kinderen met een beperking? 
4. Zijn er richtlijnen of programma's om dat te bevorderen?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 104 van 25 april 2024
van BOB SAVENBERG
1-2.Het aantal publieke buitenspeeltuinen wordt niet gemonitord en is een bevoegdheid 
van de lokale besturen.
3-4.Zowel de Vlaamse Regering als ikzelf hechten belang aan het recht op spelen van ieder 
kind en dus ook aan voldoende toegankelijke en inclusieve speeltuinen. Dergelijke 
speeltuinen stimuleren het samenspel tussen kinderen met en zonder beperking en 
stimuleren hen om samen drempels te overwinnen. Gewezen collega Bart Somers, 
Vlaams minister van Gelijke Kansen, richtte daartoe via Inter in 2023 een lerend 
netwerk Toegankelijke speeltuinen op voor Vlaamse gemeenten en steden. Participatie 
hieraan is kosteloos. Inter kan bovendien advies verstrekken over toegankelijke 
speeltuinen en begeleiding geven van start tot en met uitvoering.
Ik verwijs nog naar mijn initiatief, in het kader van het Relanceplan Vlaamse 
Veerkracht, voor investeringssubsidies voor kwaliteitsvolle basisvoorzieningen en 
inrichting van jeugdinfrastructuur waarin ik drie focusgebieden bepaalde, o.a. veilige 
en toegankelijke ontmoetingsplaatsen voor kinderen en jongeren.
