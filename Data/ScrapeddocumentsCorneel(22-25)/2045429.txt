title: Secundair onderwijs - Examencommissie
thema: Onderwijs en Vorming
pdf link: https://docs.vlaamsparlement.be/pfile?id=2045429
thema link: https://www.vlaamsparlement.be/parlementaire-documenten/schriftelijke-vragen/1803219
SCHRIFTELIJKE VRAAG
nr. 293
van BRECHT WARNEZ
datum: 9 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Secundair onderwijs  -  Examencommissie
De examencommissie secundair onderwijs is een belangrijk alternatief voor het klassieke 
onderwijs om jongeren hun diploma te laten behalen. Het nieuwe schooljaar is ondertussen 
opnieuw van start gegaan.
Via deze vervolgvraag wil ik peilen naar actuele cijfers om op die manier de situatie te 
kunnen analyseren. Gelieve de gegevens in een Excel-bestand te plaatsen.
Via de hervorming van het examenprogramma bso bij de examencommissie werd het 
arbeidsmarktgedeelte van de studierichting scherpgesteld. Gezien de grote nood aan 
geschoolde arbeidskrachten is de rol van de examencommissie niet te overschatten. In zijn 
eerder antwoord wees de minister op het duidelijk verband tussen de slaagkans op de 
assessments en de kwaliteit van de portfolio’s waarin de kandidaten hun ervaring per 
competentie bewijzen en ook staven met bewijzen uit arbeidsovereenkomsten of 
stageovereenkomsten.
1. Kan de minister een update voor 2023 geven van het aantal inschrijvingen? Graag een 
overzicht per provincie en per maand.
2. Kan de minister het hierboven gevraagde overzicht verder opsplitsen per graad en per 
gevolgde opleiding?
3. Kan de minister een overzicht geven van het aantal examens afgelegd in 2023 voor 
de examencommissie? Graag een onderverdeling tussen geslaagd en niet geslaagd. 
Merkt de minister een verschil tussen online en offline afgelegde examens?
4. Kan de minister voor 2023 per provincie een overzicht geven van het aantal door de 
examencommissie uitgereikte diploma’s en getuigschriften? Graag een opsplitsing per 
gevolgde opleiding.
5. Hoe evalueert de minister de trend bij het aantal inschrijvingen voor de 
examencommissie? Ziet de minister nood aan bijsturingen? Zo ja, hoe plant de 
minister dat aan te pakken?
6. Het voldoende inoefenen van de competenties in een reële werksituatie geeft volgens 
de commissie een mooie slaagkans.
Ziet de minister nood aan extra maatregelen die de inschrijvers begeleiden naar een 
succesvol traject?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 293 van 9 februari 2024
van BRECHT WARNEZ
1. Zie Excelfile tabblad 1 voor het aantal inschrijvingen per regio.
2. Zie Excelfile tabblad 2 voor het aantal kandidaten per studierichting.
3. Zie Excelfile tabblad 3 voor het aantal afgelegde examens.
Een examen moet altijd valide en betrouwbaar zijn. Het verschil tussen online en 
offline examens zit niet zozeer in de validiteit van examens maar wel in de 
betrouwbaarheid van de toetsafname. Zo verlopen het praktijkexamen techniek in de 
eerste graad A-stroom en B-stroom, het interview over het competentieportfolio en 
het assessment onthaal in de derde graad bso sinds de coronaperiode online. De 
examens zijn  competentiegerichte interviews waarbij valide en betrouwbare 
toetsafname gegarandeerd is zonder dat je extra maatregelen tegen fraude moet 
nemen. 
Een beperkte groep van Belgische kandidaten die permanent in het buitenland wonen 
leggen ofwel examen af in een kantoor van Flanders Investment & trade of 
Buitenlandse Zaken ofwel thuis online. De examens thuis worden volledig gemonitord 
via proctoring om fraude tegen te gaan. 
Er is geen verschil in slaagkans op te merken tussen online en offline examens.
 
4. Zie Excelfile tabblad 4 voor het slaagpercentage per graad en onderwijsvorm.
Zie Excelfile tabblad 5 voor het totaal aantal uitgereikte studiebewijzen.
Zie Excelfile tabblad 6 voor de slaagcijfers per regio.
5. Het aantal kandidaten bij de Examencommissie is in stijgende lijn. De 
Examencommissie heeft in 2023 een positieve evaluatie gehad van de 
onderwijsinspectie waaruit blijkt dat ze permanent inzet op de kwaliteit en de 
professionaliteit van de organisatie. Die inzet wil ik uiteraard doortrekken. 
De prioriteit bij de Examencommissie ligt nu bij de modernisering secundair onderwijs 
die afgerond moet zijn in 2025. De Examencommissie zet nu vooral in op nieuwe 
examenprogramma’s op basis van de nieuwe minimumdoelen en heeft in 2023 al 
goedkeuring gekregen voor die programma’s van de onderwijsinspectie. Daardoor 
kunnen er nieuwe vragendatabanken worden samengesteld voor alle vakken. 
De Examencommissie werkt ook aan een partnerschap met onderwijsverstrekkers 
zodat ook de beroepscompetenties op een valide manier kunnen worden getoetst. 
6. Examencommissie is en blijft een traject voor individuele kandidaten die aan zelfstudie 
doen. 
Globaal bekeken moet de Examencommissie transparant en duidelijk blijven 
communiceren over haar werking en duidelijk maken dat ze geen begeleiding en 
opleiding voorziet. Het is belangrijk dat kandidaten realistische verwachtingen hebben 
en beseffen dat ze een sterke motivatie en zelfstandigheid nodig hebben om te slagen 
in een traject via zelfstudie. 
Met betrekking tot het evalueren van beroepscompetenties is de Examencommissie 
sterk aan het inzetten op het faciliteren van flexibele trajecten. Aangezien jongeren al 
vanaf 16 jaar een beroepsopleiding kunnen volgen in het volwassenenonderwijs, is 
een samenwerking met centra voor volwassenenonderwijs hiervoor opportuun.
Met het volwassenenonderwijs heeft de Examencommissie dan ook een pilootproject 
opgezet in het kader van Edusprong om flexibele trajecten in tso en bso mogelijk te 
maken en zo ook het aanbod voor kandidaten die na het behalen van een diploma 
rechtstreeks willen of kunnen doorstromen naar de arbeidsmarkt te verruimen. 
BIJLAGE
Overzicht
