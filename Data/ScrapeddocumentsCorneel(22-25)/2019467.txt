title: Loyale samenwerking in de EU - Nederlandse studie
thema: Buitenlands beleid
Europese instellingen
pdf link: https://docs.vlaamsparlement.be/pfile?id=2019467
thema link: https://www.vlaamsparlement.be/parlementaire-documenten/schriftelijke-vragen/1780661
SCHRIFTELIJKE VRAAG
nr. 62
van KARL VANLOUWE
datum: 20 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Loyale samenwerking in de EU  -  Nederlandse studie
Deze zomer vroeg de Nederlandse Regering aan hun Adviesraad Internationale 
Vraagstukken (AIV) om advies uit te brengen over het bevorderen van loyale 
samenwerking in de EU. Die adviesraad is een onafhankelijk adviesorgaan dat de regering 
en het parlement daar expertise en advies aanbiedt op het vlak van buitenlands beleid en 
Europese vraagstukken. 
De Nederlandse Regering stelt vast dat steeds meer lidstaten waarneembaar minder 
handelingen stellen in de geest van loyale samenwerking binnen de Europese Unie. Daarom 
vraagt de regering om advies uit te brengen over de (perceptie van) loyale samenwerking 
in de EU, de belangen of factoren die eraan ten grondslag liggen en op welke manieren 
loyale samenwerking binnen de EU kan bevorderd worden met het oog op de versterking 
van de effectiviteit van de besluitvorming, het subsidiariteitsbeginsel en de eenheid van 
het EU-beleid. Dat is volgens de Nederlanders relevant voor de huidige samenwerking 
binnen de EU, maar ook voor de toekomstige samenwerking binnen de EU die volgens de 
plannen van de Europese Commissie in de toekomst uit meer lidstaten zal bestaan.
1. Is het volgens de minister interessant om, zoals de Nederlandse Regering, dezelfde 
oefening te maken voor Vlaanderen? Op welke manier laat de Vlaamse Regering zich 
op dit moment adviseren op het vlak van buitenlands beleid en buitenlandse 
aangelegenheden en hoe evalueert de minister dat?
2. Inhoudelijk, welke juridische, politieke en financiële handelsopties heeft de EU en/of 
Vlaanderen om loyale samenwerking in Europa te bevorderen? Wat zijn de gevolgen 
van een niet-loyale opstelling door een lidstaat voor de effectiviteit van de 
besluitvorming en de eenheid van EU-beleid?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 62 van 20 november 2023
van KARL VANLOUWE
1. Ik kijk uit naar het rapport van de Adviesraad Internationale Vraagstukken (AIV) aan 
de Nederlandse regering over het bevorderen van loyale samenwerking in de EU. De 
inzichten zullen, onder meer, interessant zijn voor de institutionele samenwerking en 
besluitvormingsprocedures na de toekomstige mogelijke EU-uitbreiding. De inzichten 
kunnen dus van pas komen in het kader van het interne hervormingstraject dat de EU 
aan het plannen is met het oog op de mogelijke EU-uitbreiding.
Er is geen voornemen om deze studie te herhalen voor Vlaanderen. Mijns inziens 
kunnen de resultaten van het onderzoek ook nuttig zijn voor andere regio’s, lidstaten 
en Europese instellingen, zonder dat de studie per se nogmaals moet uitgevoerd 
worden.
In Vlaanderen is er is op dit moment geen adviesorgaan vergelijkbaar met de AIV, dat 
advies verleent aan de regering en het parlement over buitenlands beleid. Tussen 
2008 en 2014 adviseerde de voormalige Strategische Adviesraad Internationaal 
Vlaanderen (SARiV) als onafhankelijk orgaan de Vlaamse Regering over strategische 
vraagstukken inzake buitenlands beleid, internationaal ondernemen, 
ontwikkelingssamenwerking en toerisme. De Sociaal-Economische Raad van 
Vlaanderen (SERV) heeft nadien een deel van het takenpakket van de SARiV 
overgenomen. De SERV heeft echter een andere samenstelling en werking vergeleken 
met de AIV. 
2. Ik verwijs naar het beginsel van loyale samenwerking opgenomen in artikel 4, lid 3, 
van het Verdrag betreffende de Europese Unie.  
Ik kijk alvast uit naar het AIV-advies over de handelingsopties van de EU en de 
lidstaten/regio’s om samenwerking in Europa te bevorderen en het advies over de 
gevolgen van een niet-loyale opstelling door een lidstaat voor de effectiviteit van de 
besluitvorming en de eenheid van EU-beleid.
Met betrekking tot het subsidiariteitsprincipe, heb ik de intentie om tijdens de leaders 
meeting ‘Fit for the future: Global Challenges, Regional Solutions’ met andere 
regeringsleiders van sterke, innovatieve regio’s van gedachten te wisselen, en enkele 
aanbevelingen te formuleren.
