title: Basistegemoetkoming zorg in woonzorgcentra (wzc's) - Afwijkingen voor de kwalificatie van medewerkers
thema: Welzijn en Gezin
pdf link: https://docs.vlaamsparlement.be/pfile?id=2033193
thema link: https://www.vlaamsparlement.be/parlementaire-documenten/schriftelijke-vragen/1791716
SCHRIFTELIJKE VRAAG
nr. 168
van MAAIKE DE RUDDER
datum: 9 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Basistegemoetkoming zorg in woonzorgcentra (wzc’s)  -  Afwijkingen voor de kwalificatie 
van medewerkers
Ik heb een aantal vragen over de financiering van de basistegemoetkoming van de zorg in 
woonzorgcentra in het licht van de recente migratie van RaaS naar eCalcura, meer specifiek 
over de aftoetsing van de visumvereisten aan de diverse diploma's van de medewerkers, 
wat leidt tot financiële gevolgen voor de basistegemoetkoming van de zorg in verschillende 
woonzorgcentra.
Om de migratie vlot te laten verlopen, werd de kwalificatie voor elke zorgmedewerker 
afgetoetst met de databank van de personen die over de kwalificatie in kwestie beschikken, 
de visumlijsten.
Het Departement Welzijn, Volksgezondheid en Gezin hanteert regels met betrekking tot de 
geldigheid van visums en de koppeling ervan aan de berekening van de 
basistegemoetkoming van de zorg in de woonzorgcentra. Het gebrek aan de automatische 
aftoetsing en de complexiteit van de huidige regelgeving dragen bij aan de onbedoelde 
financiële gevolgen voor de woonzorgcentra.
1. Is het mogelijk dat het departement intussen alle diploma's en visums automatisch 
integreert in het registratiesysteem (eCalcura) waardoor de woonzorgcentra 
onmiddellijk op de hoogte gesteld worden van de geldigheid van diploma's en visums?
2. Zal er een uitzondering gemaakt worden voor de voorbije referentieperiode 
(01/07/2022-30/06/2023) aangezien de onduidelijkheden voor negatieve financiële 
gevolgen kunnen zorgen?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN  
ANTWOORD
op vraag nr. 168 van 9 januari 2024 
van MAAIKE DE RUDDER
1. Het vertrekpunt voor de invoer van de gegevens binnen eCalcura zijn de beschikbare 
authentieke bronnen waarover het Departement beschikt. eCalcura zal wat betreft 
gegevensinvoer dus een hele vereenvoudiging betekenen voor voorzieningen. Deze 
vereenvoudigingen en koppeling met authentieke bronnen zullen gebeuren vanaf het 
facturatiejaar 2025 (referentieperiode van 1 juli 2023 t.e.m. 30 juni 2024).
In RaaS moesten voorzieningen zelf een rijksregisternummer, voornaam, naam en 
kwalificatie van een medewerker invoeren.
In eCalcura is er voor de invoer van gegevens van medewerkers een koppeling met 
het rijksregister. Bij invoer van een rijksregisternummer wordt de voornaam en naam 
van een medewerker automatisch opgehaald. Bijkomend wordt ook de correcte 
kwalificatie van een medewerker gecontroleerd in de Zorgberoependatabank. Bij 
selectie van een visumplichtige kwalificatie zal namelijk onmiddellijk een controle 
gebeuren o.b.v. het rijksregisternummer of de betreffende medewerker over het 
correcte visum beschikt. Op die manier komt een voorziening bij een retroactieve 
controle niet meer voor verrassingen te staan dat bepaalde medewerkers niet in 
aanmerking komen voor financiering.
2. Het visum wordt toegekend door de FOD Volksgezondheid, Veiligheid van de 
Voedselketen en Leefmilieu en is ook volledig de bevoegdheid van de FOD. Elke 
afgestudeerde verpleegkundige (bv.) zal over een diploma beschikken, maar het visum 
is de (enige) garantie dat deze persoon dat gereglementeerd gezondheidszorgberoep 
ook mag uitoefenen. Het is dan ook geen nieuw gegeven dat een medewerker over 
het juiste diploma moet beschikken en bij een visumplichtige kwalificatie over een 
geldig visum. Het Departement controleert jaarlijkse talrijke voorzieningen via 
steekproef. Deze controle staat in de regelgeving en kan het Departement niet 
vrijblijvend toepassen. Indien van toepassing wordt voor de gecontroleerde 
voorzieningen een herberekening van de basistegemoetkoming voor zorg uitgevoerd. 
De datamigratie van RaaS naar eCalcura kan enkel succesvol verlopen als de 
brongegevens (aangifte referentieperiode 2022/2023) correct zijn bij het migreren.
Bij de grote controle die in november 2023 gebeurde zijn alle voorzieningen 
gecontroleerd en werden de bevindingen per voorziening overgemaakt aan de 
betreffende voorziening. Voorzieningen die de instructies van het Departement hebben 
opgevolgd hebben zelf de foute gegevens tijdig aangepast waardoor zij een correcte 
berekening van de basistegemoetkoming voor zorg voor het facturatiejaar 2024 
ontvingen in december. Voor de voorzieningen die dit niet gedaan hebben zal het 
Departement de gegevens aanpassen en een herberekening uitvoeren van de 
basistegemoetkoming voor zorg voor het facturatiejaar 2024. Elke voorziening wordt 
zo op dezelfde manier behandeld.
De bedrijfsrevisor en het Rekenhof weten van deze algemene controle en dit is één 
van hun absolute voorwaarden bij het nazicht van de jaarrekeningen.
