title: Promaz - Schadegevallen
thema: Natuur en Milieu
pdf link: https://docs.vlaamsparlement.be/pfile?id=2046990
thema link: https://www.vlaamsparlement.be/parlementaire-documenten/schriftelijke-vragen/1799984
SCHRIFTELIJKE VRAAG
nr. 295
van ROBRECHT BOTHUYNE
datum: 1 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Promaz  -  Schadegevallen
De Openbare Vlaamse Afvalstoffenmaatschappij (OVAM) beschouwt een schadegeval als 
een onvoorziene gebeurtenis die aanleiding geeft tot bodemverontreiniging, bijvoorbeeld 
een lek in een mazouttank, een overvulling van een tank, een breuk in een leiding, een 
ongeval met een voertuig waarbij diesel is vrijgekomen enzovoort.
Sinds 1 april 2022 is Promaz van start gegaan. Promaz zal instaan voor sanering van 
vervuilde gronden door lekken van stookolietanks bij particulieren.
1. Hoeveel schadegevallen werden er in 2023 bij Promaz aangemeld? Graag totaalaantal 
en opdeling naar:
a) provincie;
b) woonfunctie of niet-woonfunctie;
c) gevraagd bedrag van tussenkomst. 
2. Hoeveel bedraagt het budget dat in 2023 vrijgemaakt werd teneinde Promaz zijn werk 
te laten doen?
3. Hoeveel bedraagt het budget dat in 2024 vrijgemaakt zal worden? 
4. Hoe evalueert de minister bovenstaande cijfers tot nu toe?  
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 295 van 1 februari 2024
van ROBRECHT BOTHUYNE
1. Bij Promaz zijn er tot op heden 1.083 ontvankelijke aanvragen ingediend. In 2023 
werden 476 aanvragen ingediend. De aanmeldingen betreffen niet enkel 
‘schadegevallen’, maar ook andere met een voldoende vermoeden aangetoonde 
verontreinigingen ten gevolge van de exploitatie van een gasolietank voor 
verwarmingsdoeleinden of mazouttank.
a) De verdeling over de verschillende gewesten is als volgt: van alle aanvraagdossiers 
komt 10% vanuit het Brussels Hoofdstedelijk Gewest, 29% vanuit het Waals Gewest 
en 61% vanuit het Vlaams Gewest, waarvan de procentuele opdeling naar provincie 
als volgt is: Antwerpen 18%, Limburg 8%, Oost-Vlaanderen 16%, Vlaams-Brabant 
12% en West-Vlaanderen 7%. 
b) 85% van de aanvragen betreft een aanvraag voor een mazouttank voor verwarming 
van een gebouw met een woonfunctie. 
c) De gemiddelde geschatte kost per dossier is 54.140 euro.
2. De middelen van Promaz komen uit de reserves van de vzw Bofas  zoals het in het van 
toepassing zijnde samenwerkingsakkoord is voorzien. In de loop van 2023 heeft Promaz 
dringende dossiers opgestart dewelke geraamd zijn op 3,5 miljoen euro. De 
terugbetalingen (voor dossiers van het type CSC met woonfunctie) werden 
gebudgetteerd op een bedrag van 8,7 miljoen euro. Deze bedragen zijn excl. 
werkingskosten van Promaz.
3. Op basis van de op heden aanvaarde dossiers bedraagt de geraamde kost voor verdere 
opstart in 2024 voor dringende dossiers 2,1 miljoen euro. Vanaf 2024 wordt er voorzien 
om terugbetalingen te doen voor een gebudgetteerd bedrag van 6,5 miljoen euro. Deze 
geraamde bedragen zijn eveneens excl. werkingskosten.
4. Het fonds loopt en de getroffenen worden effectief geholpen. Er zijn ook inspanningen 
gedaan om het fonds bekend te maken. Die inspanningen moeten onverwijld 
verdergezet worden.
