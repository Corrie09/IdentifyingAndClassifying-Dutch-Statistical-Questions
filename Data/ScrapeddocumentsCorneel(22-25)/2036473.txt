title: Geloofsgemeenschappen - Subsidies
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2036473
thema link: https://www.vlaamsparlement.be/parlementaire-documenten/schriftelijke-vragen/1794952
SCHRIFTELIJKE VRAAG
nr. 106
van ELS AMPE
datum: 17 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Geloofsgemeenschappen  -  Subsidies
Jaarlijks vloeien honderden miljoenen euro’s belastinggeld naar de katholieke kerk in 
België. Ruw geschat gaat het om 500 tot 550 miljoen euro per jaar. Maar ook via andere 
bestuursniveaus vloeit geld naar de geloofsgemeenschappen. Zo worden de lokale 
besturen verplicht mee te betalen om kerkgebouwen te onderhouden en te renoveren, 
betaalt de Vlaamse overheid de lonen van godsdienstleraars én krijgen de erkende 
godsdiensten vrijstellingen op onroerende voorheffing.
1. Hoeveel subsidie heeft Vlaanderen de afgelopen jaren vrijgemaakt om erkende 
gebedshuizen te onderhouden en te herstellen? Graag een overzicht per provincie en 
per gebedshuis (2022 en 2023).
2. Hoeveel geld hebben Vlaamse gemeenten de afgelopen jaren gereserveerd voor de 
kerkfabrieken en andere lokale geloofsgemeenschappen? Graag een overzicht per 
provincie en per eredienst (2022 en 2023).
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 106 van 17 januari 2024
van ELS AMPE
1. In bijlage 1 worden de Vlaamse subsidies weergegeven die in 2022 en 2023 vanuit het 
beleidsveld Binnenlands Bestuur werden gegeven aan niet-beschermde gebouwen van 
de eredienst, met toepassing van het decreet van 12 juli 2013 houdende toekenning 
van subsidies voor gebouwen van de eredienst, gebouwen voor de openbare uitoefening 
van de niet-confessionele morele dienstverlening en crematoria. De bedragen worden 
getoond per gebouw van de eredienst, met totalen per provincie. In drie gevallen gaat 
het om een subsidie voor een herbestemming en strikt genomen dus niet meer om een 
subsidie voor een gebouw van de eredienst. Voor de Vlaamse subsidies voor gebouwen 
van de eredienst die als monument beschermd zijn, moet u zich richten tot de Vlaamse 
minister bevoegd voor onroerend erfgoed.
2. De cijfers van de jaarrekeningen 2022 en 2023 van de besturen van de eredienst zijn 
op dit moment nog niet volledig beschikbaar. Die cijfers worden verzameld in het proces 
van de goedkeuring van die jaarrekeningen, waarvoor een termijn geldt van 200 dagen. 
Daardoor is de dataset, ook voor 2022, op dit ogenblik nog te onvolledig. De cijfers van 
de vorige boekjaren (vanaf 2008) zijn wel beschikbaar op de daartoe bestemde 
webpagina op de website van het Agentschap Binnenlands Bestuur1. Daar zullen ook de 
volledige cijfers van 2022 publiekelijk geraadpleegd kunnen worden zodra die 
beschikbaar zijn (wellicht in de periode maart-april 2024).
BIJLAGE
Overzicht van de toegekende Vlaamse subsidies in 2022 en 2023 voor niet-beschermde 
gebouwen van de eredienst.
1 https://www.vlaanderen.be/lokaal-bestuur/erediensten-en-kerken/jaarrekeningen-besturen-van-
de-eredienst 
