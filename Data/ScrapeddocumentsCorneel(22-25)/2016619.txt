title: Beleidsdomein Mobiliteit en Openbare Werken (MOW) - Budgetten geïntegreerde investeringsprogramma's (GIP's)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2016619
thema link: https://www.vlaamsparlement.be/parlementaire-documenten/schriftelijke-vragen/1779078
SCHRIFTELIJKE VRAAG
nr. 203
van PETER VAN ROMPUY
datum: 14 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Beleidsdomein Mobiliteit en Openbare Werken (MOW)  -  Budgetten geïntegreerde 
investeringsprogramma’s (GIP’s) 
Sinds 2018 worden de investeringsprogramma's van de verschillende entiteiten uit het 
beleidsdomein Mobiliteit en Openbare Werken samengevoegd in een geïntegreerd 
investeringsprogramma voor het hele beleidsdomein. Het programma wordt opgesteld 
door het Departement Mobiliteit en Openbare Werken op basis van de input van de 
verschillende entiteiten uit het beleidsdomein en biedt een meerjarige blik op alle geplande 
investeringen binnen het beleidsdomein. Momenteel liggen het ontwerp-GIP 2024 en de 
doorkijk 2025-2026 voor.
1. In het ontwerp GIP 2024 is er 1.220.000 euro uitgetrokken voor studiekosten voor het 
project PPS-A8 Halle (GIP003739/01 Studiekosten PPS-A8 Halle/MB0-1MHH5RY-IS).
a) Hoeveel budget is er uitgetrokken in 2025 en 2026 voor studiekosten? Onder welke 
sleutel/welk projectnummer is dat budget terug te vinden in de doorkijk GIP?
b) Op welk ontwerp of scenario is dat budget gebaseerd?
2. Indien er geen budget uitgetrokken is in 2025 en 2026, waarom trekt men dan geen 
budget uit?
3. Vanaf welk jaar is er budget uitgetrokken voor de effectieve uitvoering van de werken? 
Hoeveel?
4. In het GIP 2021 stond er voor 500.000 euro budget uitgetrokken voor onteigeningen 
voor dat project (GIP001471/07 Omvorming van de N203a tot autosnelweg/MDU-
3MHH2RC-WT).
Hoeveel van dat budget is effectief gebruikt voor onteigeningen?
5. Momenteel liggen er verschillende scenario’s voor. Voor de volledige ondertunneling 
van team A8 was er lokale gedragenheid bij het stadsbestuur en omwonenden. In de 
verschillende scenario’s die nu voorliggen vanuit de werkvennootschap wordt ervan 
afgestapt, in het ene scenario al meer dan in het andere.
Welk scenario geniet de minister haar voorkeur en waarom? Wat is de planning tot de 
effectieve werken in dat scenario?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 203 van 14 november 2023
van PETER VAN ROMPUY
1. a) In de doorkijk 2025-2026 is momenteel geen geld voorzien van de A8 te Halle. Dit 
zal worden bijgesteld bij de begrotingsopmaak 2025.
b) De voorziene studiekosten in 2024 en de nog te voorziene studiekosten na 2024 
zijn onafhankelijk van het gekozen alternatief. 
2. Voor de opmaak 2024 werden de studiebudgetten correct begroot. Voor de doorkijk 
2025-2026 werd er nog geen inschatting gemaakt.
3. De uitvoering van het project zal ten vroegste in 2027 aan de orde zijn. Bovendien is 
dit aangeduid als een PPS-project, waardoor de vergoedingen nog later zullen worden 
ingeschreven.
4. Hiervan is in 2021 285.000 euro betaald voor de aankoop in der minne van één 
perceel met woning. Omdat er geen andere eigenaars bereid waren om hun eigendom 
voorafgaand aan latere onteigeningen in kader van de omvorming tot autosnelweg 
(project PPS A8 Halle) in der minne te verkopen, is het resterend budget niet gebruikt.
5. Recent werd de startnota toegelicht aan de projectstuurgroep. In de startnota zelf 
wordt de keuze voor een alternatief naar voor geschoven. Deze tunnel is korter dan 
de volledige ondertunneling, weliswaar nog steeds een tunnel van meer dan 500 m 
tussen de Nijvelsesteenweg en de Halleweg. De keuze kon nog niet definitief 
bekrachtigd worden door de projectstuurgroep, omdat er nog een goedkeuring nodig 
is van het Bestuursorgaan, dat instaat voor de tunnels in Vlaanderen. Hiervoor bereidt 
De Werkvennootschap momenteel een tunneldossier voor. Voor de planning wordt 
verwezen naar het antwoord op deelvraag 3.
