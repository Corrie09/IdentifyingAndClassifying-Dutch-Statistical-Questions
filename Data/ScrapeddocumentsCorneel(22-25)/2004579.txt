title: Maatregelen tegen de energiecrisis - Ontkoppeling van het energienet
thema: Energie
pdf link: https://docs.vlaamsparlement.be/pfile?id=2004579
thema link: https://www.vlaamsparlement.be/parlementaire-documenten/schriftelijke-vragen/1766021
SCHRIFTELIJKE VRAAG
nr. 18
van CHRIS JANSSENS
datum: 3 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Maatregelen tegen de energiecrisis  -  Ontkoppeling van het energienet
Vorig jaar stond de Septemberverklaring in het teken van de energiecrisis. De hoge 
energieprijzen duwden steeds meer Vlamingen in energiearmoede. De Vlaamse Regering 
heeft 4 miljard euro uitgetrokken om de Vlaamse burgers en bedrijven te helpen in deze 
moeilijke tijden. Een van die maatregelen was dat Vlamingen niet konden worden 
afgesloten van het energienet. Volgens minister-president Jan Jambon tijdens de 
Septemberverklaring van 2022 gold het verbod tot eind april, waarvoor 40 miljoen euro 
werd uitgetrokken om kwetsbare gezinnen van een minimale levering aan aardgas en 
elektriciteit te voorzien.
De Vlaamse Regering verwachtte toen een vertienvoudiging van het aantal afnemers dat 
hier een beroep op zou doen, wat neerkwam op 60.000 gezinnen. Via de Energiehuizen 
zouden 20.000 gezinnen met betalingsproblemen ontzorgd worden en worden begeleid 
naar een beter onderhouden verwarming om de factuur te verlagen. 
Deze maatregelen zijn niet meer van kracht, maar de energiecrisis is nog niet afgelopen.
1. Hoeveel Vlamingen, zowel gezinnen als bedrijven (graag aparte cijfers indien 
mogelijk), hebben een beroep gedaan op de maatregel?
2. Hoeveel Vlamingen, zowel gezinnen als bedrijven (graag aparte cijfers indien 
mogelijk), zijn sinds het stopzetten van de maatregel ontkoppeld van het energienet?
3. Hoelang duurde die ontkoppeling gemiddeld? 
4. Hoeveel Vlamingen zijn op dit moment ontkoppeld van het energienet wegens 
betaalproblemen? 
5. Hoeveel Vlamingen worden via de Energiehuizen van betalingsproblemen ontzorgd en 
begeleid? Bij hoeveel Vlamingen was dat al succesvol?
6. Hoeveel Vlamingen leven momenteel in energiearmoede of dreigen in energiearmoede 
te belanden?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 18 van 3 oktober 2023
van CHRIS JANSSENS
1. Om de impact van de energiecrisis op de huishoudens te verlichten, keurde de Vlaamse 
Regering in het najaar van 2022 een reeks maatregelen goed.
Naast de verlenging van de periode waarin het voor de netbeheerders verboden is 
huishoudelijke afnemers af te sluiten van energielevering met twee maanden (van 1 
november tot 2022 tot 1 april 2023) werd de bestaande maatregel minimale levering 
aardgas versterkt en uitgebreid naar de doelgroep huishoudens die hun woning 
elektrisch verwarmen op exclusief nachttarief. De Vlaamse Regering keurde hiervoor 
een bijkomend budget van 43,3 miljoen euro goed. Merk op dat in tegenstelling tot de 
eenmalige verlenging van de periode waarin afsluiten verboden is de maatregel van 
de minimale levering aardgas al sinds 2011 structureel wordt toegepast.
In de periode van 1 november tot 1 april kunnen gezinnen die via de prepaid meter 
beleverd worden door Fluvius en over onvoldoende financiële middelen beschikken om 
hun woning voldoende te verwarmen een aanvraag indienen voor een minimale 
levering bij het OCMW. Deze minimale levering is een halfmaandelijkse tussenkomst, 
goed voor 60% van het gemiddeld energiegebruik voor verwarming tijdens de 
winterperiode. Sinds afgelopen winterperiode 2022-2023 komen ook afnemers met 
elektrische verwarming op exclusief nachttarief in aanmerking. De tussenkomsten 
worden rechtstreeks opgeladen via het voorafbetalingssysteem ‘Prepaid’ van Fluvius. 
OCMW’s zijn niet verplicht om de maatregel toe te passen. 85% van de OCMW’s bood 
afgelopen winter de minimale levering aan. Ze kunnen 70% van de door hen 
geprefinancierde bedragen terugvorderen bij Fluvius, die daarvoor vanuit Vlaanderen 
wordt vergoed. In de winter van 2022-2023 konden de OCMW’s tijdelijk en eenmalig 
90% van de door hen geprefinancierde bedragen terugvorderen bij Fluvius.
Gedurende de winterperiode 2022-2023 ontvingen 8.082 huishoudens tussenkomsten 
voor de minimale levering van verwarming. Dit is geen stijging ten opzichte van vorige 
winterperiodes. 
Naast de minimale levering voor verwarming werd ook voorzien om tot 20.000 
gezinnen via de energiehuizen te begeleiden bij het onderhoud en de verduurzaming 
van hun verwarmingsinstallatie. In 2022 werd dit opgestart met oproepen waarop de 
energiehuizen konden intekenen. Er is hierover nog geen volledige rapportering 
beschikbaar. Eind 2022 werd beslist om deze dienstverlening toe te voegen aan de 
basistaken van de energiehuizen voor de periode begin 2023 tot eind 2024. Hiervan 
zijn ook nog geen cijfers beschikbaar.
Bedrijven komen niet in aanmerking voor bovenstaande maatregelen, waardoor voor 
deze groep geen cijfers beschikbaar zijn.
2. Aangezien de door u aangehaalde maatregelen enkel van toepassing zijn op 
residentiële afnemers – en niet op bedrijven – bezorg ik u enkel voor de doelgroep de 
cijfers voor elektriciteit (tabel 1) en aardgas (tabel 2). Bij wanbetaling kunnen de 
afnemers enkel worden afgesloten van energielevering na een advies van de Lokale 
Adviescommissie (LAC), samengesteld uit het OCMW en de distributienetbeheerder.
Tabel 1: Aantal afsluitingen na LAC-beslissing voor elektriciteit
Beschermde 
afnemersNiet-beschermde 
afnemers
Mei 2023 7 113
Juni 2023 5 86
Juli 2023 7 58
Tabel 2: Aantal afsluitingen na LAC-beslissing voor aardgas
Beschermde 
afnemersNiet-beschermde 
afnemers
Mei 2023 6 97
Juni 2023 7 77
Juli 2023 1 51
De redenen voor het afsluiten zijn voornamelijk de weigering van het plaatsen van een 
digitale budgetmeter en in mindere mate de weigering of het niet volgen van een 
afbetalingsplan.
Daarnaast kunnen klanten zonder recht op minimale levering zichzelf afsluiten door 
een bepaalde periode geen opladingen voor voorafbetaling uit te voeren (bijvoorbeeld 
door afwezigheid). In dat geval kan de afnemer enkel maar energie verbruiken na een 
oplading. Cijfers van het aantal zelfafsluitingen vanaf 1 mei 2023 vindt u in tabellen 3 
en 4.
Tabel 3: Aantal zelfafsluitingen langer dan 24u voor elektriciteit  
Beschermde 
afnemersNiet-beschermde 
afnemers
Mei 2023 68 158
Juni 2023 99 201
Juli 2023 78 281
Tabel 4: Aantal zelfafsluitingen langer dan 24u voor aardgas 
Beschermde 
afnemersNiet-beschermde 
afnemers
Mei 2023 384 1.138
Juni 2023 210 826
Juli 2023 179 1.343
U kan deze cijfers ook altijd rechtstreeks consulteren op deze website: 
https://www.vreg.be/nl/energiemarkt-cijfers. Een uitgebreide analyse wordt jaarlijks 
gepubliceerd in het sociaal rapport van de VREG en is terug te vinden via deze link: 
https://www.vreg.be/sites/default/files/document/rapp-2023-11.pdf.
3. Onderstaande figuur toont het aantal heraansluitingen, desgevallend na positief LAC-
advies, ten opzichte van het totaal aantal afsluitingen na positief LAC-advies op 31 
december 2022, en dat zowel voor elektriciteit als voor aardgas. Voor 2023 zijn er 
hierover nog geen cijfers beschikbaar. Volgens Fluvius is er geen reden om aan te 
nemen dat de cijfers van 2023 significant zouden verschillen van die van 2022.
Onderstaande figuur toont de termijn waarbinnen afgesloten gezinnen terug konden 
worden aangesloten op het distributienet na een LAC-beslissing in 2022, en dit 
zowel voor elektriciteit als voor aardgas. Hieruit blijkt dat het grootste deel van de 
gezinnen die afgesloten werden binnen de 30 dagen terug werd aangesloten. De 
heraansluiting voor aardgas verloopt iets trager dan bij elektriciteit. 
4. Deze cijfers worden maar eenmaal per jaar samengesteld. Op 31/12/2022 waren 
er in Vlaanderen 818 meters voor elektriciteit en 949 voor aardgas die werden 
afgesloten na een LAC-advies en op die datum nog niet waren heraangesloten. In 
2023 zijn er maandelijks gemiddeld 100 afsluitingen na een LAC-beslissing.
Er kan geen sluitende indicatie gegeven worden welke gezinnen daadwerkelijk 
afgesloten zijn/blijven van elektriciteit en aardgas wegens betaalproblemen omdat: 
-circa 50% van de aardgasklanten en circa 60% van de elektriciteitsklanten 
relatief snel opnieuw wordt aangesloten;
-er gezinnen zijn die na afsluiting verhuizen en op naam van een ander 
gezinslid een nieuw leveringscontract sluiten;
-de betrokken afgesloten woningen leegstand betreft.
5. We beschikken niet over sluitende cijfers. Op dit moment heeft slechts een 
minderheid van de energiehuizen een uitgebreid klantenregistratiesysteem waarin 
al de klantencontacten en het onderwerp van hun vraag geregistreerd worden. We 
weten wel dat er bij alle energiehuizen een grote stijging was van het aantal 
klantencontacten; voor allerlei vragen waaronder hulp bij betalingsproblemen, 
maar dat laatste is slechts een minderheid waarbij bv. kan worden doorverwezen 

voor een energiescan of kan worden geholpen met een vergelijking van 
energieleveranciers met het oog op een leverancierswissel.
6. Het Platform tegen Energiearmoede publiceert een jaarlijkse Barometer 
Energiearmoede. Die meet de energiearmoede in Vlaanderen aan de hand van drie 
indicatoren:
-‘gemeten energiearmoede’: deze huishoudens besteden een te groot deel 
van hun beschikbaar inkomen aan energiekosten (10,4%); 
-‘verborgen energiearmoede’: deze huishoudens bezuinigen aanzienlijk op 
hun energiegebruik, waardoor hun energiekosten abnormaal laag zijn in 
vergelijking met gezinnen die in een gelijkaardige situatie leven (3,9%);
-‘subjectieve energiearmoede’: deze huishoudens geven aan dat ze het 
financieel moeilijk hebben om hun woning voldoende te verwarmen (1,6%). 
Rekening houdend met overlap tussen deze categorieën kampte 14,8% van de 
Vlaamse residentiële afnemers in 2021 met een vorm van energiearmoede. Op 2,9 
miljoen huishoudens gaat het volgens deze definitie om ongeveer 430.000 
huishoudens.
