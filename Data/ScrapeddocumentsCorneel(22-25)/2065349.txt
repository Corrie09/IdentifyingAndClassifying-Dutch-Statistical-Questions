title: Schrapping reservatiestrook Schipdonkkanaal - Planbatenheffing
thema: Ruimtelijke ordening
pdf link: https://docs.vlaamsparlement.be/pfile?id=2065349
thema link: https://www.vlaamsparlement.be/parlementaire-documenten/schriftelijke-vragen/1827428
SCHRIFTELIJKE VRAAG
nr. 543
van JOKE SCHAUVLIEGE
datum: 13 mei 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Schrapping reservatiestrook Schipdonkkanaal  -  Planbatenheffing
Het voorontwerp van ruimtelijk uitvoeringsplan (RUP) werd op 23 april 2024 op een 
plenaire vergadering met alle adviesverlenende instanties besproken. Binnenkort wordt het 
door de Vlaamse Regering voorlopig vastgesteld. Vervolgens wordt het openbaar 
onderzoek van 60 dagen georganiseerd. Finaal zal de Vlaamse Regering het gewestelijk 
ruimtelijk uitvoeringsplan (GRUP) binnen 180 dagen na het einde van het openbaar 
onderzoek definitief vastleggen. Naar aanleiding van het planproces is er heel wat ophef 
ontstaan over eventuele planbatenheffingen.
De principes van de planbatenheffing zijn:
- de planbatenheffing bedraagt tussen 25 en 50 procent van de vermoede meerwaarde. 
De vermoede meerwaarde is het verschil in eigenaarswaarde van voor en na de 
bestemmingswijziging door een RUP;
- er is een vrijstelling van planbatenheffing bij een herbestemming van een zonevreemde 
woning, bedrijf of gebouw.
1. Kan de minister bevestigen dat het schrappen van de reservatiestrook Schipdonkkanaal 
op zich geen enkele aanleiding kan geven tot een planbatenheffing?
2. Als een RUP de bestemming wijzigt, is er mogelijk een planbatenheffing verschuldigd. 
Maar er is een vrijstelling van planbatenheffing bij een herbestemming van een 
zonevreemde woning, bedrijf of gebouw. De situatie in West-Vlaanderen en Oost-
Vlaanderen is helemaal anders wat de onderliggende bestemming betreft. De 
verwachting is dat in Oost-Vlaanderen planbatenheffing zal moeten worden betaald en 
in West-Vlaanderen niet. 
Kan de minister die ongelijkheid bevestigen?
3. Overweegt de minister te zoeken naar oplossingen om die ongelijkheid weg te werken 
gelet op het feit dat de minister zelf heeft gecommuniceerd naar aanleiding van het 
opstarten van het planproces dat het de bedoeling is de honderden mensen die wonen 
en werken in de foutief ingekleurde groene reservatiezone en al 47 jaar wachten op 
oplossingen, rechtszekerheid te geven? Uiteindelijk is het de bedoeling van het 
voorontwerp van RUP om een bestaande situatie recht te trekken en rechtszekerheid 
te geven.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 543 van 13 mei 2024
van JOKE SCHAUVLIEGE
1. Het opheffen van de reservatiestroken an sich leidt niet tot een planbatenheffing, 
aangezien volgens de bepalingen van VCRO art. 2.6.4 slechts sprake is van een 
planbatenheffing wanneer door een RUP een bestemmingswijziging optreedt van een 
bestemming/categorie A naar bestemming/categorie B. Een loutere opheffing van een 
reservatiestrook wijzigt de onderliggende bestemming niet, en leidt dus niet tot een 
planbatenheffing
2. Zoals u aangeeft, zal het GRUP ‘Opheffen reservatiestroken Schipdonkkanaal’ ook de 
onderliggende bestemmingen wijzigen in bepaalde gevallen. Hierbij werd in de 
goedgekeurde startnota bv. aangegeven dat aangesloten kan worden bij de 
bestemmingen vlak naast de te schrappen reservatiestrook. Eén van de 
plandoelstellingen is inderdaad ook het wegwerken van een historische ongelijkheid 
tussen bestaande woningen en bedrijven in West-Vlaanderen en Oost-Vlaanderen, 
gezien de onderliggende bestemmingen hier (meestal) respectievelijk agrarisch gebied 
en groengebied zijn. 
In tegenstelling tot wat u aangeeft in de vraagstelling, geldt op basis van VCRO art. 
2.6.5 geen vrijstelling van planbaten bij een bestemmingswijziging van een perceel 
waarop een vergunde woning staat. Eventuele bestemmingswijzigingen van bebouwde 
percelen van een groene bestemming naar een agrarische bestemming of een zone-
eigen bestemming (woongebied) kunnen dus aanleiding geven tot een 
planbatenheffing. Hierbij zullen de landcommissies in uitvoering van het 
Instrumentendecreet een correcte inschatting moeten maken van de vermoede 
meerwaarde, rekening houdende met de bestemmingswijziging en de bepalingen van 
bv. VCRO art. 2.6.5, 1°.
3. De plandoelstelling van het GRUP ‘Opheffen reservatiestroken Schipdonkkanaal’ 
bestaat er inderdaad in om een oplossing te vinden voor de bestaande situatie, nu 
beleidsmatig is beslist om geen verbreding van dit kanaal te voorzien. Hierdoor zal er 
duidelijkheid en rechtszekerheid zijn voor deze percelen en gebouwen, waardoor in 
bepaalde gevallen ook bijkomende mogelijkheden zullen geboden worden. De concrete 
planopties worden in het planproces verder bepaald.
