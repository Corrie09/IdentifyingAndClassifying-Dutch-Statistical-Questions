title: Kasteel van Horst - Restauratie
thema: Onroerend erfgoed
pdf link: https://docs.vlaamsparlement.be/pfile?id=2038342
thema link: https://www.vlaamsparlement.be/parlementaire-documenten/schriftelijke-vragen/1795007
SCHRIFTELIJKE VRAAG
nr. 136
van ALLESSIA CLAES
datum: 17 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Kasteel van Horst  -  Restauratie
Herita is een belangrijke partner in het erfgoedlandschap en heeft drie kerntaken: het 
draagvlak voor onroerend erfgoed vergroten, de erfgoedsector versterken en het 
onroerend erfgoed ontwikkelen, beheren en ontsluiten. Herita heeft heel wat verschillende 
waardevolle sites in haar portefeuille. Voor deze sites heeft Herita een ontwikkelingsvisie 
voor open erfgoed uitgetekend waarin de zorg voor het erfgoed en kwaliteitsvolle 
publiekswerking centraal staan. 
In Vlaams-Brabant is het kasteel van Horst als open erfgoedsite in beheer van Herita. Het 
kasteel van Horst werd in 2007 verkocht door de laatste adellijke eigenares aan het 
Agentschap voor Natuur en Bos (ANB). Herita nam de erfpacht van het kasteel over en 
voert restauratiewerken uit. Momenteel is het kasteel gesloten tot 2025 voor restauratie 
en werkt Herita samen met de vrijwilligers van het Horstgenootschap om de kasteelsite 
onder de aandacht te houden. Midden september 2022 maakte Herita met een persbericht 
bekend dat de stabiliteitsproblemen van het kasteel van Horst ernstiger waren dan 
aanvankelijk gedacht. Ondertussen werden 2 fases van de restauratie afgerond.
1. Kan de minister toelichting geven bij de laatste stand van zaken over de restauratie 
van het kasteel van Horst? 
2. Welke werken werden al uitgevoerd?
3. Welke werken staan nog op de planning?
4. Wanneer verwacht Herita de werken te kunnen afronden?
5. Wat was het vooropgestelde budget van de restauratie? Zal dat volstaan?
6. Zijn er recent nog onverwachte elementen of problemen opgedoken tijdens de 
restauratie?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 136 van 17 januari 2024
van ALLESSIA CLAES
1-4.Op 2 oktober 2023 is firma Denys begonnen met het uitvoeren van fases 2 (restauratie 
brug, toegangspoort, kaaimuur, trappenhuis 1, donjon, kapel en ridderzaal) en 3 
(restauratie ruwbouw en schil van de noordvleugel) van het restauratieproject. Het is 
de bedoeling deze in het voorjaar van 2026 te voltooien. Nog in 2023 zijn de 
werfinrichting uitgevoerd en de funderingswerken opgestart. Het kasteel wordt nu 
klaargemaakt voor de verdere restauratiewerken (beveiliging van waardevolle 
onderdelen, montage van de gevelstelling). Op de planning staan in eerste instantie 
de restauratie van gevels, vloeren en daken. Ook de donjon en de houten torenspits 
worden aangepakt. 
5. In 2019 heeft de Vlaamse overheid met Herita een meerjarenpremieovereenkomst 
afgesloten voor de periode 2020-23, voor de toekenning van 4 opeenvolgende 
erfgoedpremies voor de uitvoering van een globale restauratie in 4 fasen, toen globaal 
geraamd op 5.279.773,57 euro. Dat bleek onvoldoende. In antwoord op gestegen 
kosten ten gevolge van extra stabiliteitswerken, onvoorziene meerwerken en de 
indexering van de restauratiekosten kende de Vlaamse overheid daarom in 2022 
3.117.000 euro aan bijkomende middelen toe in het kader van het Relanceplan 
Vlaamse Veerkracht.
6. De laatste belangrijke bijsturing van het project staat in functie van de 
vleermuizenpopulatie op de zolders van het kasteel. In samenspraak met het 
Agentschap Natuur en Bos is beslist om de zolders niet volledig te herbestemmen maar 
ook voor te behouden voor deze beschermde diersoort. Er zijn ook maatregelen 
voorzien om de populatie zo min mogelijk te verstoren tijdens de restauratie.
