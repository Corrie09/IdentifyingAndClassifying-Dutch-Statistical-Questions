title: Woonmaatschappijen - Toewijzingsraden en versnelde toewijzingen
thema: Wonen
pdf link: https://docs.vlaamsparlement.be/pfile?id=2011832
thema link: https://www.vlaamsparlement.be/parlementaire-documenten/schriftelijke-vragen/1771766
SCHRIFTELIJKE VRAAG
nr. 24
van KATJA VERHEYEN
datum: 16 oktober 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woonmaatschappijen  -  Toewijzingsraden en versnelde toewijzingen
Woonmaatschappijen hebben - conform de Vlaamse Codex Wonen - hun eigen 
toewijzingsreglement om de toewijzingen met lokaal maatwerk te laten verlopen. De 
toewijzingsraad staat op zijn beurt in voor de praktische uitvoering van de lokale 
toewijzingsregels. 
De toewijzingsraad is samengesteld uit vertegenwoordigers van de woonmaatschappij, de 
lokale besturen en de relevante huisvestings- en welzijnsactoren. Daarnaast bestaat er 
vaak ook een toewijzingscomité dat de eigenlijke toewijzingen op basis van het reglement 
doet. 
Daarbij is de toewijzingsraad of het toewijzingscomité gehouden een vast contigent van 
het aantal woningen per jaar toe te wijzen aan kandidaat-huurders die tot de precaire 
doelgroepen behoren. 
De versnelde toewijzing spitst zich toe op vijf hoofddoelgroepen, zijnde: 
- (dreigend) dak- of thuisloos;
- jongeren die zelfstandig wonen of gaan wonen onder begeleiding;
- geestelijke gezondheidsproblematiek; 
- wonen in slechte huisvesting;
- bijzondere omstandigheden van sociale aard. 
Tegen die achtergrond had ik graag volgende vragen gesteld.
1. Zijn alle toewijzingsraden en -comités in Vlaanderen samengesteld? 
2. In de toewijzingsraad zijn de lokale besturen vertegenwoordigd. 
Is er concreet bepaald of dat ambtenaren dan wel schepenen of gemeenteraadsleden 
moeten zijn? 
3. Kan de minister een overzicht geven van het aantal personen die in aanmerking 
kwamen voor versnelde toewijzing? Graag een overzicht per hoofddoelgroep en per 
SHM/SVK/woonactor en dat voor de jaren 2019 tot en met 2023.
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 24 van 16 oktober 2023
van KATJA VERHEYEN
1. In bijlage 1 vindt u een overzicht van alle opgerichte toewijzingsraden waarvan Wonen 
in Vlaanderen kennis heeft genomen op 31 oktober 2023.
Het is daarbij belangrijk om te vermelden dat er verschillende stappen moeten 
doorlopen worden alvorens een toewijzingsraad kan worden opgericht. Zo dient de 
beslissing met betrekking tot de afvaardiging van de lokale besturen te worden 
bekrachtigd door de gemeenteraad en dient de finale samenstelling van de 
toewijzingsraad te worden goedgekeurd door het bestuursorgaan van de 
woonmaatschappij.
Er kan worden vastgesteld dat bij een aantal woonmaatschappijen waar er nog geen 
toewijzingsraad is opgericht, er wel al vergevorderde stappen zijn gezet in dit proces.
Ten slotte zal de werking van de toewijzingsraden en -comités, die de operationele 
opdracht zullen uitvoeren, pas van kracht gaan vanaf dat de nieuwe regelgeving in 
voege treedt. De toewijzingsraden kunnen in voorbereiding reglementen en afspraken 
uitwerken.
2. Dit is niet concreet bepaald in de regelgeving. De lokale besturen kunnen vrij kiezen wie 
ze voordragen als vertegenwoordiger in de toewijzingsraad. Let wel, deze 
vertegenwoordiger kan geen particulier zijn.
3. Voor een overzicht van het aantal kandidaat-huurders die een versnelde toewijzing 
kregen in de afgelopen jaren, verwijs ik naar schriftelijke vraag nr. 702 van Maxim Veys 
en schrifelijke vraag nr. 704 van An Moerenhout.
BIJLAGE
Overzicht oprichting toewijzingsraden
