title: Vlaams zeewering - Periodieke veiligheidstoets
thema: Openbare werken
pdf link: https://docs.vlaamsparlement.be/pfile?id=2062278
thema link: https://www.vlaamsparlement.be/parlementaire-documenten/schriftelijke-vragen/1816192
SCHRIFTELIJKE VRAAG
nr. 800
van CARMEN RYHEUL
datum: 27 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Vlaams zeewering  -  Periodieke veiligheidstoets
De Vlaamse zeewering is essentieel om het West-Vlaamse hinterland te vrijwaren voor 
overstromingen vanuit de zee. Het is dan ook van uitzonderlijk groot belang dat die 
zeewering te allen tijde in perfecte staat van onderhoud verkeert en periodiek 
gecontroleerd wordt.
Uit het antwoord van de minister op mijn vraag om uitleg nr. 1304 van 21 maart 2024 
bleek met zekerheid dat de laatste periodieke veiligheidstoetsing van de Vlaamse 
zeewering, een toetsing die in beginsel zesjaarlijks plaatsvindt, in 2017 werd uitgevoerd.
De minister kon op dat ogenblik echter niet meedelen wanneer de daaropvolgende toetsing 
effectief had plaatsgevonden of nog zou moeten plaatsvinden, en beloofde om dat verder 
te (laten) onderzoeken.
Kan de minister meedelen of er in 2023 of 2024 al dan niet een periodieke 
veiligheidstoetsing van de Vlaamse zeewering werd uitgevoerd?
Als dat niet het geval blijkt te zijn, waarom werd die toetsing tot op heden niet uitgevoerd, 
wanneer is de nieuwe toetsing gepland en op welke afdoende wijze motiveert de minister 
haar beslissing om de zesjaarlijkse controletermijn plots drastisch te verlengen?
Als er intussen in 2023 of 2024 alsnog zo’n veiligheidstoetsing heeft plaatsgevonden, 
wanneer werd die exact uitgevoerd en welke resultaten leverde dat op? Als er bij de recente 
toetsing veiligheidsrisico’s aan het licht zijn gekomen, op welke wijze en binnen welke 
termijn zal de minister ze verhelpen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 800 van 27 maart 2024
van CARMEN RYHEUL
De meest recente veiligheidstoetsing van de Vlaamse zeewering werd uitgevoerd in de 
periode 2022-2023 op basis van de referentiesituatie voorjaar 2022. De resultaten van 
deze gedetailleerde studie werden begin 2024 opgeleverd. 
 
Globaal genomen is de zandige kust veilig te noemen en zijn er geen acute 
probleemzones die onmiddellijke actie vereisen. Slechts 4 secties (van de 255) voldoen 
niet aan de criteria voor golfoverslag en/of duinafslag. Dit zijn complexe locaties waar bv. 
lokale toegangen een oplossing bemoeilijken. Hiervoor is telkens een beheerdersoordeel 
en/of een specifieke analyse nodig, waarbij de mate van het lokaal falen van de zeewering 
en de bijbehorende gevolgen voor de omgeving nader worden beschouwd. In afwachting 
van een structurele oplossing worden deze locaties opgenomen in de noodprocedures 
voor overstromingen. 
 
Bijkomend aan deze periodieke toetsing wordt de zandige kust ook gemonitord voor de 
korte en lange termijn:
•Korte termijn: Naast het zes-jaarlijkse ijkingsmoment wordt tweemaal per jaar 
de volledige topografie van stranden en duinvoet ingemeten. Op basis hiervan kan 
de korte termijn impact van een stormseizoen in beeld worden gebracht en kan 
het onderhoud van de stranden daarop worden aangepast.
•Lange termijn: Zowel binnen onderhavige toetsing als binnen het traject van het 
Strategisch Beleidsplan Kustvisie worden scenario’s met zeespiegelstijging 
doorgerekend. Op die manier kan tijdig geanticipeerd worden op toekomstige 
probleemzones.
 
Niettegenstaande de toetsing van de zandige kust aantoont dat deze in een goede 
toestand verkeert, worden momenteel volop maatregelen genomen in de havens als 
directe bescherming van de kust en het binnenland. De volgende werken zijn in 
uitvoering:
•de bouw van de stormvloedkering te Nieuwpoort;
•de bouw van de overstromingsmaatregelen rond de jachthaven in Zeebrugge.
De volgende projecten zijn in studiefase:
•overstromingsmaatregelen in de Oostendse achterhaven;
•overstromingsmaatregelen in Oostende zone Demeysluis-station en de omgeving 
van de Visserijsluis;
•vernieuwing van de uitwateringsconstructie van de Blankenbergse Vaart in 
Blankenberge.
 
Daarnaast loopt het toetsingstraject voor de evaluatie van de bestaande 
haveninfrastructuren (sluizen en stuwen) tijdens stormen. Op basis van de resultaten 
voor de Visserijsluis wordt de aanpak van de sluis voorbereid. De resultaten voor de 
Mercatorsluis volgen dit jaar.
