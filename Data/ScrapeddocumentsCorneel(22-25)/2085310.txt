title: Corda Campus en Corda Arena Hasselt - Intermodale ontsluiting
thema: Economie
Mobiliteit en Verkeer
pdf link: https://docs.vlaamsparlement.be/pfile?id=2085310
thema link: https://www.vlaamsparlement.be/parlementaire-documenten/schriftelijke-vragen/1834992
SCHRIFTELIJKE VRAAG
nr. 21
van ANDY PIETERS
datum: 22 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Corda Campus en Corda Arena Hasselt  -  Intermodale ontsluiting 
In december zal de nieuwe vervoerregeling van de NMBS in werking treden. Dat houdt in 
dat de rechtstreekse treinverbinding tussen Genk en het binnenland zal inbinden. Dat zorgt 
ervoor dat ook het station van Kiewit aan de Corda Campus van de Limburgse 
Reconversiemaatschappij (LRM) NV en dochter Corda Campus NV minder bediend zal 
worden, hetgeen haaks staat op de groeiplannen van Corda.
Het masterplan 2.0 voor de Corda Campus voorziet erin dat de komende vijf tot tien jaar 
nog eens 9 hectare extra ontwikkeld zal worden, boven op de al bestaande 14 hectare. 
Daartoe zal nog eens 160 miljoen euro geïnvesteerd worden, boven op de eerdere 
investering van 150 miljoen. Als het toekomstplan helemaal gerealiseerd wordt zoals de 
Corda Campus en aandeelhouder LRM het willen, wordt er ruimte gecreëerd voor nog eens 
honderd bedrijven en 2500 werknemers. Aanvullend is ook de Corda Arena in aanbouw, 
het hoogtechnologische gebouw van 60 meter lang en breed en 24 meter hoog. Het moet 
een locatie worden voor grote internationale events en congressen, zoals bijvoorbeeld 
grote Europese kampioenschappen in nichesporten, zoals esports.
Het verlies van de rechtstreekse trein met Genk lijkt niet alleen een probleem voor Genk, 
maar ondergraaft ook de value proposition en intermodaliteit van Corda en de aankomende 
Corda Arena.
1. Deelt de minister de mening dat de beslissing van de NMBS de value proposition en 
intermodaliteit van Corda en de aankomende Corda Arena negatief beïnvloedt?
2. Wat is de impact van het verlies van intermodale ontsluiting van de Corda Campus en 
de Corda Arena? Is dat kwantificeerbaar in waarde van de vennootschappen?
3. Heeft LRM of Corda Campus contact gehad met de NMBS over het nieuwe vervoerplan 
en de wegvallende verbindingen? 
4. Heeft LRM of Corda Campus contact gehad met De Lijn over het nieuwe vervoerplan 
en de wegvallende verbindingen en hoe De Lijn eventuele leemten kan vullen?
5. Onderneemt de minister of LRM NV bijkomende stappen in dit dossier?
Deze vraag werd gesteld aan de ministers Matthias Diependaele (21), Annick De Ridder 
(30)
MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
GECOÖRDINEERD ANTWOORD 
op vraag nr. 21 van 22 oktober 2024
van ANDY PIETERS
1. Corda Campus is vandaag met zijn 250 technologie bedrijven, goed voor 5.000 
werknemers, een mooi voorbeeld van een succesvolle reconversie van een oude 
Philips-site (Philips Hasselt sloot in 2002) naar een bruisend en toonaangevend 
campusmodel, onder aansturing en regie van LRM. Door het succes van deze formule, 
zal er inderdaad een verdere uitbreiding van de campus worden gerealiseerd in de 
volgende jaren. Deze uitbreiding krijgt momenteel vorm met de bouw van het 
eerstvolgende toonaangevende project: De Corda Arena, een event- en congreslocatie 
van ‘de volgende generatie’ die in zijn opzet zelfs op Europees niveau een uniek 
concept zal zijn, specifiek gericht op het aantrekken van nieuwe vormen van 
zakentoerisme en bedrijfsgebonden events en productvoorstellingen.
De ontsluiting van deze site is en blijft dan ook een belangrijk topic, waar met de 
nodige aandacht naar wordt gekeken. De rol van de NMBS is hierbij belangrijk, 
gegeven ook dat deze Campus de unieke troef heeft om via station Kiewit een directe 
verbinding te maken met andere kern-steden en ‘Tech communities’ in Leuven, 
Brussel, Antwerpen en Gent. Een verminderd aanbod van treinverbindingen naar en 
van deze Campus, zou dus inderdaad een negatieve impact kunnen hebben op de 
verdere ontwikkelingen.
Uit het recente debat dat is gevoerd rond het verminderen of verdwijnen van de 
kusttreinen van en naar station Genk (een lijn waarvan station Kiewit ook een 
onderdeel is), is gebleken dat de impact van het gewijzigde treinaanbod een zeer 
beperkte impact heeft voor de reizigers naar station Kiewit (Corda Campus). Tijdens 
de daluren valt een bepaald aanbod weg, maar tijdens de piekuren blijven de 
verbindingen voorzien zoals voorheen. Het aanbod naar Blankenberge zelf (kusttrein) 
ondervindt wel een impact vanuit Genk, maar dit is voor de professionele reizigers die 
van of naar de Corda Campus komen minder een issue. Belangrijk is dat de hoofdlijnen 
met Leuven, Antwerpen, Brussel en Gent behouden blijven.
2. De impact van een eventueel verlies van ontsluiting van de Corda Campus is moeilijk 
kwantificeerbaar. Wat wel duidelijk zou moeten zijn, is dat een verlies van ontsluiting 
voor Corda Campus en Corda Arena een zeer grote impact zou hebben. Deze campus 
streeft namelijk naar een vooruitstrevend imago en aanpak op alle domeinen. Dit 
wordt namelijk verwacht en geëist door de vele toonaangevende technologiebedrijven 
die op deze campus zitten (en nog verder zullen aangetrokken worden). 
Duurzaamheid, vlotte mobiliteit en de principes van de modal shift staan hoog in het 
vaandel bij deze tech-bedrijven. De troeven die de campus vandaag op dat vlak kan 
aanbieden (voldoende aanbod van parkeermogelijkheden, vlotte mobiliteit van/naar 
de campus, treinstation op de campus), werken erg goed naar deze bedrijven toe. 
Vandaar ook het belang dat deze ontsluiting met het openbaar vervoer behouden blijft, 
en naar de toekomst toe zelfs verder zou moeten uitgebreid kunnen worden. Station 
Kiewit (Corda) kan namelijk een schoolvoorbeeld zijn van hoe een modern voor-stads-
station zou kunnen fungeren als mobiliteits-punt waar vlot van het ene naar het andere 
vervoersmiddel kan overgeschakeld worden. Corda Campus investeert daarbij zelf al 
mee in parkingvoorzieningen, deelwagens en deelfietsen en in het creëren van een 
aangename stationsomgeving.
3. Er is vanuit LRM en de Corda Campus contact opgenomen met de NMBS. De contacten 
en informatieverstrekking rond de aangepaste verbindingen van de kusttreinen van en 
naar Genk hadden misschien meer proactief kunnen verlopen vanuit de NMBS, maar 
LRM en Corda Campus hebben na het contact snel informatie gekregen over de impact 
hiervan op het station Kiewit (Corda). 
Het lijkt mij belangrijk dat er in de toekomst nauwe contacten blijven met de NMBS 
om wederzijds de plannen en verwachtingen aan te kondigen. De zaken evolueren snel 
op deze bruisende campus en het is erg belangrijk dat het aanbod naar deze 
bedrijvencampus, die straks 350 bedrijven en 7.500 werknemers zal tellen, minstens 
behouden en zelfs nog verbeterd zal worden.
4. Specifiek met De Lijn zijn hierover geen contacten of gesprekken geweest.
5. LRM en Corda Campus volgen de samenwerking met de vervoersmaatschappijen 
(NMBS en De Lijn) verder van dichtbij op. Zij zullen het initiatief nemen om 
afstemmingsmomenten in te plannen met de vervoersmaatschappijen waarbij ze in 
wederzijds overleg elkaar op de hoogte kunnen houden van aanpassingen of 
verwachtingen.
