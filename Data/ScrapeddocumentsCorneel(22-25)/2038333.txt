title: Niet-gekeurde voertuigen - Onmiddellijke inning
thema: Financiën
Mobiliteit en Verkeer
pdf link: https://docs.vlaamsparlement.be/pfile?id=2038333
thema link: https://www.vlaamsparlement.be/parlementaire-documenten/schriftelijke-vragen/1794994
SCHRIFTELIJKE VRAAG
nr. 135
van PETER VAN ROMPUY
datum: 17 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Niet-gekeurde voertuigen  -  Onmiddellijke inning
Er rijden ongeveer 7% ongekeurde voertuigen op de Vlaamse wegen. In juli ll. keurde de 
Vlaamse Regering een besluit goed waardoor verbalisanten over kunnen gaan tot een 
onmiddellijke inning wanneer bestuurders zonder geldig keuringsbewijs rondrijden. Die 
mogelijkheid was er al voor binnen- en buitenlandse vrachtwagens maar werd verder 
uitgebreid.
1. Hoeveel keer werd al gebruikgemaakt van de ‘nieuwe’ mogelijkheid van onmiddellijke 
inning voor niet-gekeurde voertuigen? Welk bedrag inde de Vlaamse overheid op die 
manier? 
Cijfers per maand. 
Cijfers per provincie van ingeschreven wagen. 
2. Wat is voor de betrokken chauffeurs de procedure na de onmiddellijke inning? 
3. Hoe evalueert de minister deze eerste maanden? 
Deze vraag werd gesteld aan de ministers Matthias Diependaele (135), Lydia Peeters 
(493).
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
GECOÖRDINEERD ANTWOORD 
op vraag nr. 135 van 17 januari 2024
van PETER VAN ROMPUY
1. De nieuwe regeling is pas in werking getreden op 1/1/2024, zoals voorzien bij artikel 
10 van het Besluit van de Vlaamse Regering van 14 juli 2023. Dit is de eerste dag van 
de derde maand na de publicatie op 16 oktober 2023 van het besluit in het Belgisch 
Staatsblad. 
De Vlaamse Belastingdienst (VLABEL) kan sinds 1 januari dus ook voor niet-gekeurde 
personenvoertuigen en lichte vrachtwagens een onmiddellijke inning voorstellen. Deze 
controles zijn geïntegreerd in de dagdagelijkse controleactiviteiten van VLABEL. In het 
voorjaar zal één van de maandelijkse gewestelijke actiedagen van de dienst “VLABEL 
CONTROLE” gewijd worden aan het opsporen van niet tijdig gekeurde voertuigen. 
Tijdens zo’n gewestelijke actiedag worden in elke provincie verschillende ploegen van 
de vermelde dienst gelijktijdig ingezet met focus op één specifieke overtreding. 
Tijdens de eerste maand (januari 2024) werden er alvast 404 vaststellingen gedaan 
voor personenwagens. De onmiddellijke inning (OI) bedraagt in dat geval 116 euro. In 
afspraak met de parketten zijn er wel uitzonderingen afgesproken die niet voor een OI 
in aanmerking komen (één voorbeeld daarvan is: zich in het verkeer begeven met een 
rood keuringsbewijs). 
Hieronder vindt u de opdeling van de vaststellingen per provincie:
Provincie Aantal OI
Antwerpen 86
Limburg 62
Oost-Vlaanderen 68
Vlaams-Brabant 107
West-Vlaanderen 34
Brussels Hoofdstedelijk of Waals Gewest 47
De overige 47 niet-gekeurde voertuigen waren ingeschreven in Brussel of Wallonië.
2. Als aan een overtreder een onmiddellijke inning wordt voorgesteld, kan de 
verschuldigde som meteen ter plaatse betaald worden. Als dit niet gebeurt, krijgt de 
overtreder binnen de 14 dagen het voorstel tot onmiddellijke inning opgestuurd, waarbij 
hij vervolgens over een termijn van 10 dagen beschikt om de verschuldigde som te 
betalen. In samenspraak met het Openbaar Ministerie zal – bij gebreke aan tijdige 
betaling- nadien ook nog een herinnering verstuurd worden. Als de betaling dan nog 
uitblijft, zal het dossier worden overgemaakt aan het Openbaar Ministerie voor verdere 
vervolging.
3. Gezien VLABEL nog maar een maand van deze nieuwe mogelijkheden gebruik kan 
maken, is het nog te vroeg om dit te evalueren. 
