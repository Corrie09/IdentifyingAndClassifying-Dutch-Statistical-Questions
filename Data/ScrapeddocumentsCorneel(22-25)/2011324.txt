title: Elektrische bussen De Lijn - Problemen met grootte en schrapping bushaltes
thema: Mobiliteit en Verkeer
pdf link: https://docs.vlaamsparlement.be/pfile?id=2011324
thema link: https://www.vlaamsparlement.be/parlementaire-documenten/schriftelijke-vragen/1771627
SCHRIFTELIJKE VRAAG
nr. 95
van ELS STERCKX
datum: 13 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Elektrische bussen De Lijn  -  Problemen met grootte en schrapping bushaltes
De Lijn zet volop in op elektrificatie en hoopt tegen het einde van dit jaar 300 elektrische 
bussen in gebruik te hebben.
Recent heb ik vernomen dat er in Herentals een probleem zou zijn met die elektrische 
bussen, namelijk dat ze niet meer door de Bovenpoort zullen kunnen rijden omdat ze te 
groot zijn. Een bushalte ter hoogte van Boerenkrijglaan wordt geschrapt omdat ze niet 
meer bediend zal kunnen worden. Dat zal ervoor zorgen dat in dat deel van Herentals de 
basisbereikbaarheid in het gedrang komt.
1. In welke gemeenten geeft het inzetten van elektrische bussen problemen bij het 
bedienen van bepaalde bushaltes?
2. Hoeveel haltes zullen er effectief moeten verdwijnen?
3. Zal De Lijn in alternatieven voorzien om de haltes toch te kunnen blijven bedienen?
4. In welke gemeenten komt de basisbereikbaarheid van bepaalde wijken/delen in het 
gedrang?
5. Zal De Lijn in gemeenten waar haltes verdwijnen door het inzetten van elektrische 
bussen, de basisbereikbaarheid herevalueren?
6. Welke andere acties zal De Lijn ondernemen om het probleem op te lossen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr.95 van 13 oktober 2023
van ELS STERCKX
De vragen die hier worden gesteld, zijn niet specifiek gerelateerd aan de introductie van 
elektrische bussen. Ook bij bussen met een dieselmotor wordt de inzet van bepaalde 
bustypes of routes door De Lijn hier en daar aangepast aan de maximumhoogte op 
bepaalde punten op de reisweg. Dat is ook het geval met de doortocht van de Bovenpoort, 
waarvoor De Lijn in overleg is met het stadsbestuur van Herentals. Die gesprekken zijn 
dus nog lopende.
Europese regelgeving voorziet in een vrije hoogte van 3,5 m. Deze hoogte wordt lokaal 
niet overal gerespecteerd of gehaald (bv. in het geval van monumenten, oude 
spoorwegbruggen ...) De Lijn vraagt, om problemen te vermijden, daarenboven nog 50 
cm marge, bv. bij nieuwe constructies.
Verder is er geen verband tussen het aanpassen van de dienstverlening (en de haltes) in 
functie van Hoppin/basisbereikbaarheid enerzijds en de indienstname van elektrische 
bussen anderzijds.
