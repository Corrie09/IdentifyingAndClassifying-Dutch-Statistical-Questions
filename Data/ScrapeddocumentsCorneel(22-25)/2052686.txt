title: Werkgroep Institutionele Zaken - Maximaal valoriseren en formaliseren overlegstructuren rond energie
thema: Energie
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2052686
thema link: https://www.vlaamsparlement.be/parlementaire-documenten/schriftelijke-vragen/1806595
SCHRIFTELIJKE VRAAG
nr. 382
van KARL VANLOUWE
datum: 27 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Werkgroep Institutionele Zaken  -  Maximaal valoriseren en formaliseren overlegstructuren 
rond energie
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting.
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer het maximaal valoriseren en formaliseren van de bestaande 
overlegstructuren met het oog op efficiëntie en transparantie naar voren geschoven.
1. Graag een overzicht van alle verschillende overlegorganen en de inspanningen die ter 
zake zijn gedaan om de bestaande overlegstructuren (Forum van de Belgische 
Energieregulatoren (FORBEG) enzovoort) te valoriseren en te structureren.
2. Hoe evalueert de minister het bestaande landschap van energieoverlegorganen in globo 
en in welke mate is verdere rationalisering wenselijk?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 382 van 27 februari 2024
van KARL VANLOUWE
1. Noch de minister, noch de Vlaamse administratie is rechtstreeks betrokken bij het 
initiatief FORBEG. FORBEG is immers een informeel overlegorgaan samengesteld uit 
vertegenwoordigers van de CREG, de VREG, BRUGEL en de CWaPE en is ook niet in 
regelgeving geformaliseerd. U dient dan ook zich voor een antwoord op deze vraag te 
wenden tot de VREG, dat onder het toezicht valt van het Vlaams Parlement.
Voor het beleidsveld energie is er bij Samenwerkingsakkoord van 18 december 1991 
tussen de Staat, het Waalse Gewest, het Vlaamse Gewest en het Brusselse 
Hoofdstedelijk Gewest m.b.t. de coördinatie van de activiteiten i.v.m. energie een 
permanent overlegorgaan opgericht, namelijk ENOVER, waarin o.a. (potentiële) 
bevoegdheidsproblemen kunnen worden besproken in een plenaire vergadering of in 
werkgroepen. ENOVER is een overleggroep die de samenwerking op het vlak van 
energie tussen de federale en gewestelijke regeringen versterkt en afgevaardigden 
samenbrengt van de vier energie-administraties en de vier kabinetten bevoegd voor 
energie, de Permanente Vertegenwoordiging van België bij de Europese Unie en het 
Directoraat-generaal Europese Zaken en Coördinatie van de FOD Buitenlandse Zaken. 
Voor een beschrijving van de taken van dit orgaan verwijs ik naar mijn antwoord op 
uw schriftelijke vraag nr. 379 van 27 februari 2024.
Het coördineren van Belgische standpunten voor Europese en internationale 
energiedossiers gebeurt binnen overleg opgezet door het Directoraat-generaal 
Europese Zaken en Coördinatie. De DGE doet het voorbereidende coördinatiewerk en 
belegt daartoe regelmatig vergaderingen met verschillende federale en/of gewestelijke 
bestuursniveaus, afhankelijk van de bevoegdheid voor de te bespreken EU-materie. De 
DGE fungeert als voorzitter en secretariaat van de coördinatievergaderingen. Het is de 
bedoeling het Belgische standpunt te bepalen, zowel uit algemeen oogpunt als over elk 
punt op de agenda van een vergadering van de Raad van de Europese Unie en van de 
Europese Raad. Het samenwerkingsakkoord1 tussen de Federale Staat, de 
Gemeenschappen en Gewesten met betrekking tot de vertegenwoordiging van het 
Koninkrijk België in de instanties van de Europese Unie beschrijft de taken van de DGE 
en de verdeling van de bevoegdheden om het Europees beleid van België te bepalen.
2.De staatsstructuur van ons land in combinatie met Europese regelgeving en processen 
waarin enkel de lidstaat België gekend is, maakt dat overlegstructuren noodzakelijk 
zijn. Zowel ENOVER als overleg binnen DGE zijn opgericht met een 
samenwerkingsakkoord. Wijzingen aanbrengen aan een parlementair 
samenwerkingsakkoord is een proces waar typisch heel wat tijd over gaat en waarover 
wilsovereenstemming tussen de verschillende entiteiten vereist is. Deze legislatuur is 
meermaals gebleken dat het intra-Belgisch overleg niet ofwel zeer moeilijk verloopt. 
Dat leidt meermaals tot onthoudingen op de Europese Raad en tot meerdere 
rechtszaken bij het Grondwettelijk Hof en de Raad van State. 
Bijkomend stellen we ook vast dat de federale overheid meermaals, zowel bij bilaterale 
contacten als in kader van internationale samenwerkingsverbanden, zonder voorgaand 
1 https://diplomatie.belgium.be/sites/default/files/2023-
08/Accord%20de%20coop%C3%A9ration%20du%208%20mars%201994_FR.pdf 
overleg met of goedkeuring door de gewesten federale standpunten als Belgische 
standpunten doorgeeft. Zo nam het kabinet Van der Straeten in het kader van de in-
depth review van België door het International Energy Agency (IEA) in 2021, tegen de 
afgesproken Belgische standpunten, eenzijdig contact op met de IEA om kritische 
aanbevelingen betreffende de geplande uitfasering van kernenergie af te zwakken.
