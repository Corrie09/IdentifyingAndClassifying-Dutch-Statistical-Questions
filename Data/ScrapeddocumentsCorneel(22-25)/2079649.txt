title: Natuurhulpcentrum Oudsbergen - Ondersteuning voor bijkomende opvang van gewonde wilde dieren
thema: Natuur en Milieu
pdf link: https://docs.vlaamsparlement.be/pfile?id=2079649
thema link: https://www.vlaamsparlement.be/parlementaire-documenten/schriftelijke-vragen/1836356
SCHRIFTELIJKE VRAAG
nr. 54
van ANDY PIETERS
datum: 25 oktober 2024
aan JO BROUNS
VLAAMS MINISTER VAN OMGEVING EN LANDBOUW
Natuurhulpcentrum Oudsbergen  -  Ondersteuning voor bijkomende opvang van gewonde 
wilde dieren 
Recentelijk heeft het Vogel- en Zoogdierenopvangcentrum in Heusden-Zolder 
aangekondigd dat zij vanaf 1 januari 2025 zich volledig zullen richten op de opvang van in 
beslag genomen dieren en zullen stoppen met de opvang van gewonde wilde dieren. Die 
wilde dieren zullen dus elders opgevangen moeten worden. Frederik Thoelen van het 
Natuurhulpcentrum in Oudsbergen verwacht nu dat zij de opvang van deze dieren voor 
hun rekening zullen moeten nemen.
Met een team van 20 vaste medewerkers en 150 vrijwilligers is er veel expertise aanwezig, 
maar als het aantal dieren toeneemt, zal er ook meer personeel nodig zijn, zowel 
vrijwilligers als gespecialiseerde medewerkers. Rekening houdende met de huidige 
subsidiëring en het feit dat ze nu al aan de limieten van hun capaciteit zitten, hopen ze dat 
de overheid financieel rekening gaat houden met de extra dieren die ze gaan binnenkrijgen.
Thoelen wijst er ook op dat het niet kunnen opvangen van deze dieren niet alleen kan 
leiden tot een toename van de bioveiligheidsrisico's, maar ook negatieve gevolgen kan 
hebben voor het welzijn van de dieren.
Welke maatregelen overweegt de minister om het Natuurhulpcentrum in Opglabbeek te 
ondersteunen om in de bijkomende opvang van gewonde wilde dieren te kunnen voorzien 
vanaf 1 januari 2025?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 54 van 25 oktober 2024
van ANDY PIETERS
VOC Heusden-Zolder ving de voorbije twee jaar respectievelijk 2921 en 2538 inheemse, 
wilde dieren op (ter vergelijking, VOC Neteland ving de voorbije twee jaar respectievelijk 
3805 en 4166 wilde dieren op, Natuurhulpcentrum ving respectievelijk 7684 en 8899 wilde 
dieren op). Verwachting is dat de hulpbehoevende dieren die na 31 december 2024 
aangetroffen worden, en die voorheen naar VOC Heusden-Zolder overgebracht zouden 
worden, vanaf dan inderdaad gedeeltelijk overgebracht zullen worden naar de omliggende 
VOC's, met name VOC Neteland en Natuurhulpcentrum. 
De subsidie voor de VOC’s wordt voorzien volgens de bepalingen in het Soortenbesluit, 
hoofdstuk 5, afdeling 2. Binnen de perken van de begrotingskredieten kan de Vlaamse 
Regering subsidies verlenen aan de erkende opvangcentra (art. 37). Het Agentschap voor 
Natuur en Bos (ANB) dient bijgevolg te werken binnen dit wettelijke kader bij de verdeling 
van de subsidie over de verschillende centra. Het toekennen van een extra subsidie (al dan 
niet voor een individueel VOC) is binnen dit kader niet mogelijk.
Het wegvallen van het VOC in Heusden-Zolder zal dus mogelijks een verhoging van het 
aantal opgevangen dieren voor VOC Neteland en Natuurhulpcentrum teweegbrengen. Door 
het wegvallen van het VOC te Heusden-zolder zal, gelet op het voorziene subsidiebudget, 
sowieso met zich mee dat de uitbetaalde subsidie per VOC verhogen waardoor de kosten 
verbonden aan de extra opvang toch minstens gedeeltelijk opgevangen zullen worden.
Recent werd het Soortenbesluit aangepast in die zin dat de mogelijkheden tot subsidies 
voor alle erkende VOC’s vergroot worden (mits voldaan wordt aan de nodige voorwaarden), 
wat in theorie extra financiële marge zou kunnen bieden. Deze nieuwe mogelijkheden 
worden verder procedureel uitgewerkt en geconcretiseerd door het ANB in overleg met de 
VOC’s. 
Natuurhulpcentrum Oudsbergen ontvangt ook een subsidie voor de inzet van 1 VTE 
personeel met een gewezen DAC-statuut. De juridische basis voor de toekenning van deze 
subsidie is het Besluit van de Vlaamse Regering van 14 mei 2004 houdende de definitieve 
regularisatie en toekenning van een subsidie aan bepaalde initiatieven binnen polders, 
wateringen, milieu- en natuurverenigingen die personeelsleden tewerkstellen in een 
gewezen DAC-statuut. 
Bij het BVR van 14 mei 2004 werd onder bijlage III een lijst toegevoegd van de 
verenigingen die in de sector milieu- en natuurverenigingen in aanmerking kwamen voor 
subsidiëring en voor hoeveel VTE.
Er is geen budgettaire ruimte om dit aantal VTE te verhogen.
