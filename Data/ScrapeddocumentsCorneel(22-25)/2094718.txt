title: Stikstofaanpak grensregio - Akkoord met Nederlandse provincies
thema: Buitenlands beleid
Natuur en Milieu
pdf link: https://docs.vlaamsparlement.be/pfile?id=2094718
thema link: https://www.vlaamsparlement.be/parlementaire-documenten/schriftelijke-vragen/1841642
SCHRIFTELIJKE VRAAG
nr. 55
van MIEKE SCHAUVLIEGE
datum: 15 november 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Stikstofaanpak grensregio  -  Akkoord met Nederlandse provincies
Na overleg met de Nederlandse provincies Zeeland en Noord-Brabant heeft de Vlaamse 
Regering tijdelijk de angel uit de stikstofruzie over de geplande ethaankraker van INEOS 
getrokken; tot december. Na het overleg verklaarden beide partijen te zullen 
samenwerken, niet alleen rond INEOS maar rond alle vergunningskwesties waarin stikstof 
een hoofdrol speelt. In de plenaire vergadering van 13 november 2024 verklaarde de 
minister-president dat iedereen een beetje water bij de wijn moet doen.
1. Wie was er aanwezig op het overleg (namen + functie)?
2. Wat is er juist overeengekomen? Kan de minister de afspraken bezorgen?
3. Over welke dossiers zijn er afspraken gemaakt? Welke Nederlandse en welke 
Vlaamse? 
4. De vordering tot schorsing voor de vergunning van INEOS is ingetrokken, althans 
tijdelijk tot december, maar de vordering tot vernietiging niet. 
Wat zijn de gevolgen als er in december geen oplossing uit de bus komt?
5. Zijn er ook afspraken gemaakt over grensoverschrijdende vervuiling van het 
oppervlaktewater? Zo ja , welke?
6. Wanneer is het volgende overleg?
MATTHIAS DIEPENDAELE 
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 55 van 15 november 2024
van MIEKE SCHAUVLIEGE
1. De Vlaamse delegatie was als volgt samengesteld:
•Matthias Diependaele, minister-president van de Vlaamse Regering, Vlaams 
minister van Economie, Innovatie en Industrie, Buitenlandse Zaken, 
Digitalisering en Facilitair Management;
•Jo Brouns, Vlaams minister van Omgeving en Landbouw;
•Annick De Ridder, Vlaams minister van Mobiliteit, Openbare Werken, Havens en 
Sport;
•Nic Van der Marliere, Diplomatiek Vertegenwoordiger van Vlaanderen in 
Nederland;
•Nikolas Bosscher, adjunct Diplomatiek Vertegenwoordiger van Vlaanderen in 
Nederland. 
De Nederlandse delegatie was als volgt samengesteld:
•Hugo De Jonge, waarnemend commissaris van de Koning voor Zeeland;
•Wilfried Nielen, lid van de Gedeputeerde Staten voor Zeeland;
•Saskia Boelema, lid van de Gedeputeerde Staten voor Noord-Brabant;
•Wilma Dirken, lid van de Gedeputeerde Staten voor Noord-Brabant;
•Paul van Zijl, management teamlid beleidsontwikkeling en strategie, ministerie 
van Landbouw, Visserij, Voedselzekerheid en Natuur.
2. De Vlaamse Regering en de Gedeputeerde Staten van de Nederlandse provincies 
Noord-Brabant en Zeeland zijn overeengekomen om de juridische tijdsdruk op het 
INEOS-dossier weg te nemen. Beide provincies gaan akkoord om het schorsingsverzoek 
in te trekken zodat er ruimte wordt gecreëerd voor ambtelijk en politiek overleg om 
oplossingen te vinden voor de stikstofproblematiek in de grensstreek. Hiervoor zullen 
twee werkgroepen worden opgericht. Een eerste werkgroep zal concrete 
beleidsmaatregelen onderzoeken. Een tweede werkgroep onderzoekt concrete 
juridische instrumenten om te komen tot meer wettelijke en/of beleidsconvergentie in 
de grensstreek.
3. Er zijn afspraken gemaakt over de beroepen van de provincies Noord-Brabant en 
Zeeland tegen de omgevingsvergunning voor ProjectOne van INEOS, evenals het 
ruimer stikstofbeleid van Vlaanderen en Nederland.
4. Er is afgesproken dat beide provincies de vordering tot schorsing zullen intrekken. Het 
beroep tegen de omgevingsvergunning van INEOS blijft doorlopen. Dat geeft tijd tot 
het najaar 2025 om oplossingen te vinden voor de stikstofproblematiek in de 
grensstreek. Als er voor alle partijen bevredigende oplossingen worden gevonden, 
zullen beide provincies de vraag tot vernietiging van de omgevingsvergunning zelf ook 
intrekken.
5. Het onderwerp werd niet besproken op het overleg.
6. Het tijdstip voor een volgend overleg hangt af van de gemaakte vorderingen met 
betrekking tot het INEOS-dossier en de resultaten van de werkgroepen. 
