title: Kruispunt Damse Vaart-Zuid en Brugse ring R30 - Verkeersveiligheid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2046992
thema link: https://www.vlaamsparlement.be/parlementaire-documenten/schriftelijke-vragen/1800925
SCHRIFTELIJKE VRAAG
nr. 633
van MAAIKE DE VREESE
datum: 6 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Kruispunt Damse Vaart-Zuid en Brugse ring R30  -  Verkeersveiligheid
De Brugse ring, de R30, is een belangrijke ontsluitingsweg voor Brugge en omstreken. 
Verschillende gewestwegen en lokale wegen sluiten aan op die ring. Dat resulteert soms 
in drukke en gevaarlijke kruispunten. Het kruispunt R30 - Damse Vaart-Zuid - Noorweegse 
kaai is een van die punten. 
Momenteel kunnen weggebruikers uit beide rijrichtingen op de R30 inslaan naar de Damse 
Vaart-Zuid. De kruisbewegingen door voertuigen die uit noordelijke richting komen en die 
inslaan richting Damme zorgen voor opstoppingen en gevaarlijke situaties. Bestuurders die 
uit zuidelijke richting komen, kunnen vanop de R30 zowel de Damse Vaart-Zuid als de 
Noorweegse kaai inslaan. Dat leidt eveneens tot onduidelijke en soms gevaarlijke situaties.
1. In welke mate is de hierboven geschetste problematiek bekend bij het Agentschap 
Wegen en Verkeer (AWV)? Welke stappen zijn er in het verleden gezet om de situatie 
in kaart te brengen? 
2. Welke mogelijke scenarioâ€™s en oplossingen zijn mogelijk om het punt veiliger te maken 
en een vlottere verkeersdoorstroming te garanderen?
3. In welke mate zou een verbodsbord C1 met onderbord M2 (verbod voor voertuigen, 
uitgezonderd fietsers) op het kruispunt van de R30 richting Damse Vaart-Zuid een 
oplossing bieden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 633 van 6 februari 2024
van MAAIKE DE VREESE
De verkeerslichten aan het kruispunt Damse Vaart-Zuid en de R30 werden reeds 
aangepakt conform het Vlaams actieplan verkeerslichten in februari 2019. Ze zijn bijgevolg 
zo maximaal mogelijk conflictvrij geregeld. Gezien de complexe situatie en hoge 
intensiteiten, zijn de resterende mogelijkheden binnen de lichtenregeling beperkt. 
Circulatiemaatregelen op de onderliggende wegen kunnen eventueel helpen om het 
kruispunt verkeersveiliger te maken. Mogelijk kan een  verbodsbord C1 met onderbord M2 
(verbod voor voertuigen, uitgezonderd fietsers) op het kruispunt van de R30 richting 
Damse Vaart-Zuid daarbij helpen. De impact op de ruimere omgeving daarvan dient eerst 
grondig onderzocht en besproken te worden met de stad Brugge en de lokale politie. 
