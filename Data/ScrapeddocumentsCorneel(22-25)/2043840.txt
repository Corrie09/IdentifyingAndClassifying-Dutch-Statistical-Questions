title: Week van de Handhaving - Vergoeding
thema: Natuur en Milieu
pdf link: https://docs.vlaamsparlement.be/pfile?id=2043840
thema link: https://www.vlaamsparlement.be/parlementaire-documenten/schriftelijke-vragen/1798213
SCHRIFTELIJKE VRAAG
nr. 272
van BRECHT WARNEZ
datum: 25 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Week van de Handhaving  -  Vergoeding
Jaarlijks organiseert Mooimakers de handhavingsweek tegen zwerfvuil en sluikstorten. In 
die week wordt er extra aandacht gevraagd voor de problematiek door overtreders aan te 
spreken en alternatieven voor te stellen (en dus de sociale controle op te voeren), 
overtreders te beboeten en positieve acties van burgers te waarderen. Het doel is burgers 
laten ervaren dat ze niet zomaar afval kunnen achterlaten op het openbaar domein. 
In het kader van de Week van de Handhaving, die in oktober plaatsvindt, kunnen 
gemeenten of afvalintercommunales acties organiseren. Daarvoor kunnen ze jaarlijks één 
aanvraag doen voor een forfaitaire vergoeding van 750 euro. 
Gelieve alle gegevens in een Excel-bestand weer te geven.
1. Hoeveel gemeenten of intercommunales hebben de afgelopen drie jaar een aanvraag 
ingediend voor die subsidie?
a) Graag een overzicht per provincie.
b) Welke West-Vlaamse gemeenten of intercommunales deden een aanvraag? 
2. Hoeveel gemeenten of intercommunales kregen een toekenning van die subsidie?
a) Graag een overzicht per provincie.
b) Welke West-Vlaamse gemeenten of intercommunales kregen goedkeuring? Graag 
met beschrijving project.
3. Beschikt de minister over de voornaamste reden van afwijzing? 
4. Is de minister tevreden over het aantal toegekende subsidies en de effecten van de 
oproep? 
a) Zo niet, wat onderneemt de minister om de subsidie meer te belichten opdat er de 
volgende jaren meer aanvragen komen vanuit gemeenten en intercommunales?
b) Ziet de minister nood aan verdere maatregelen om de zwerfvuilproblematiek tegen 
te gaan? Zo ja, welke maatregelen? 
c) Is de minister tevreden met de geografische spreiding van de aanvragen?
d) Zal de minister goede praktijkvoorbeelden uit de oproep delen met andere lokale 
besturen? Zo ja, graag plan van aanpak met timing.
5. Acht de minister het gereserveerde budget voor de subsidie voldoende?
a) Plant de minister na de oproep nieuwe initiatieven om zwerfvuil en sluikstorten aan 
te pakken?
Welke actoren zal ze daarbij betrekken? Graag een plan van aanpak, met timing 
en budget.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 272 van 25 januari 2024
van BRECHT WARNEZ
1. In 2021 deden er 8 afvalintercommunales en 85 steden en gemeenten een aanvraag 
voor subsidies in het kader van hun deelname aan de Week van de Handhaving op 
zwerfvuil en sluikstort. In 2022 waren dit 10 afvalintercommunales en 94 steden en 
gemeenten. In 2023 waren dit 8 afvalintercommunales en 71 steden en gemeenten.
a) Het overzicht per provincie is terug te vinden in de bijlage.
b) In 2021 ging het om IMOG en Mirom Roeselare, Beernem, Blankenberge, De Panne, 
Heuvelland, Koksijde, Menen, Meulebeke, Middelkerke, Oostende, Roeselare, 
Vleteren, Wevelgem en Zedelgem. In 2022 ging het om IMOG, Mirom Roeselare, 
Beernem, Blankenberge, De Haan, De Panne, Diksmuide, Heuvelland, Ieper, 
Koksijde, Menen, Mesen, Meulebeke, Middelkerke, Oostende, Oostkamp, Poperinge, 
Vleteren, Wervik, Wevelgem en Zedelgem. In 2023 ging het om IMOG, Mirom 
Roeselare, Diksmuide, Ieper, Knokke-Heist, Koksijde, Lo-Reninge, Menen, 
Meulebeke, Middelkerke, Oostkamp, Poperinge, Veurne, Vleteren en Wevelgem.
2. Alle steden, gemeenten en afvalintercommunales die een geldige registratie en 
rapportering hadden voor het einde van de rapporteringsperiode en die tijdig een 
aanvraag indienden voor een vergoeding, mochten de vergoeding ontvangen.
a) Het overzicht per provincie is terug te vinden in de bijlage.
b) In 2021 ging het om IMOG en Mirom Roeselare, Beernem, Blankenberge, De Panne, 
Heuvelland, Koksijde, Menen, Meulebeke, Middelkerke, Oostende, Roeselare, 
Vleteren, Wevelgem en Zedelgem. In 2022 ging het om IMOG, Mirom Roeselare, 
Beernem, Blankenberge, De Haan, De Panne, Diksmuide, Heuvelland, Ieper, 
Koksijde, Menen, Mesen, Meulebeke, Middelkerke, Oostende, Oostkamp, Poperinge, 
Vleteren, Wervik, Wevelgem en Zedelgem. De projectbeschrijving is terug te vinden 
in de bijlage. In 2023 ging het om IMOG, Mirom Roeselare, Diksmuide, Ieper, 
Knokke-Heist, Koksijde, Lo-Reninge, Menen, Meulebeke, Middelkerke, Oostkamp, 
Poperinge, Veurne, Vleteren en Wevelgem.
3. Er werd geen enkele subsidieaanvraag afgewezen, gezien de lokale besturen en 
afvalintercommunales die een subsidieaanvraag indienden allemaal aan de 
voorwaarden voldeden. Enkel zij die geen geldige registratie en rapportering indienden, 
konden geen aanspraak maken op de vergoeding.
4. Ik apprecieer elke actie die kan bijdragen aan een proper en net openbaar domein. Ik 
ben tevreden dat het aantal deelnemende steden, gemeenten en afvalintercommunales 
aan de Week van de Handhaving op zwerfvuil en sluikstort op peil blijft. Met het 
jaarlijkse initiatief wordt duidelijk gemaakt dat het veroorzaken van zwerfvuil en 
sluikstort niet straffeloos is in Vlaanderen. Uiteraard moet er niet enkel gehandhaafd 
worden op zwerfvuil en sluikstort tijdens de Week van de Handhaving, maar het ganse 
jaar door. Daarom staat er binnen de Openbare Vlaamse Afvalstoffenmaatschappij 
(OVAM) sinds 2021 een team van handhavers ter beschikking van de gemeenten om 
controles uit voeren.
a) De informatie over de subsidies is aanwezig op de website van Mooimakers. 
Daarover wordt regelmatig op een actieve manier gecommuniceerd naar alle 
steden, gemeenten en afvalintercommunales. Lokale besturen en 
afvalintercommunales die nog niet deelnamen, worden actief aangeschreven. Het 
staat de lokale besturen en intercommunales vrij om deze vergoeding aan te 
vragen.
b) De Vlaamse integrale zwerfvuilaanpak is gebaseerd op een zes-pijlerbeleid 
(preventie, communicatie en sensibilisering, participatie, omgeving, infrastructuur 
en handhaving), waarvan handhaving het sluitstuk is. Binnen elke pijler worden 
verschillende initiatieven genomen.
c) Verspreid over heel Vlaanderen werd het signaal gegeven dat zwerfvuil en sluikstort 
niet aanvaardbaar is.
d) Via het initiatief Mooimakers worden goede praktijkvoorbeelden gedeeld via de 
kennisdatabank en de structurele communicatie (sociale media, website en 
maandelijkse handhavingsnieuwsbrief). Dit start direct na de Week van de 
Handhaving en er wordt maandelijks over gecommuniceerd.
5. Elk jaar wordt er op basis van het voorgaande jaar een budget voorzien voor de 
vergoedingen in het kader van de Week van de Handhaving. Het budget voldoet elk 
jaar aan de reële nood. Lokale besturen en afvalintercommunales zijn tevreden met dit 
financieel duwtje in de rug door Mooimakers.
a) We zoeken continu naar oplossingen en proberen hierbij zo veel mogelijk partners 
te betrekken. Het Lokaal Materialenplan schetst de visie, doelstellingen en 
initiatieven die we in Vlaanderen willen nemen om de zwerfvuilproblematiek terug 
te dringen. Het platform Mooimakers zal hierbij een centrale ondersteunende rol 
spelen.
b) De strijd tegen zwerfvuil en sluikstort is een strijd van iedereen. Hiervoor worden 
de nodige partnerschappen aangegaan met lokale en bovenlokale besturen, 
bedrijven, NGO’s en particulieren. Alle organisaties die hun steentje willen 
bijdragen, worden via het ondersteuningsaanbod van Mooimakers gestimuleerd en 
ondersteund.
BIJLAGE
Week van de handhaving - Vergoeding
