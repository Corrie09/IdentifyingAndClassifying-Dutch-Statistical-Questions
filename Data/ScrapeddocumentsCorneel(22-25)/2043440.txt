title: Verkeersveiligheid - Dataverwerving en detectie grijze punten
thema: Mobiliteit en Verkeer
pdf link: https://docs.vlaamsparlement.be/pfile?id=2043440
thema link: https://www.vlaamsparlement.be/parlementaire-documenten/schriftelijke-vragen/1798916
SCHRIFTELIJKE VRAAG
nr. 573
van RITA MOORS
datum: 26 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersveiligheid  -  Dataverwerving en detectie grijze punten
Naast de zwarte punten in het verkeer zijn er ook vele ‘grijze punten’. Dat zijn locaties 
waar (nog) niet veel slachtoffers vallen, maar waar de situatie structureel onveilig is. Om 
die ‘grijze punten’ in kaart te brengen, speelt dataverwerving een cruciale rol. Aan de hand 
van de data kan er worden ingespeeld op potentieel gevaarlijke verkeerssituaties.
In het verleden werden er, in samenwerking met Waze, al mogelijkheden onderzocht om 
gegevensuitwisseling op poten te zetten om zo verkeersveiligheidswinsten te boeken. 
Daarnaast werden met Febiac gesprekken gevoerd over de mogelijkheden om de gegevens 
uit rijveiligheidssystemen en remsystemen te gebruiken, via de IBM SMAS-tool (Smarter 
Mobility Analytics Studio), om zicht te krijgen op zogenaamde grijze punten. Daaromtrent 
werd toen een proefproject uitgevoerd. 
In antwoord op schriftelijke vraag nr. 1061 van 19 juni 2020 van Jos Lantmeeters over de 
analyse van het proefproject, gaf de minister de volgende vaststelling 
mee: “Samenvattend zorgt het gebrek aan duidelijke consistente definitie en systematiek 
van het platform om zogenaamde ‘grijze punten’ te kunnen identificeren ervoor dat dit IBM 
SMAS platform momenteel (nog) niet voldoende matuur is om tegemoet te komen aan de 
verwachting om ‘grijze punten’ te gaan bepalen of identificeren, die we op eenzelfde niveau 
als de gevaarlijke punten zouden kunnen gaan aanpakken.”
Ondertussen zijn we enkele jaren verder. Het is van belang dat gevaarlijke zones 
geïdentificeerd worden, zodat beschikbare middelen efficiënt ingezet kunnen worden om 
die situaties te verbeteren. We moeten ons dan ook blijven engageren om de vinger aan 
de pols te houden en het gebruik van data in het verkeer maximaal te benutten ten 
voordele van de verkeersveiligheid.
1. Hoe staat het vandaag met het samenwerkingsverband met Waze? Werden er nog 
vorderingen gemaakt? Zo ja, kan de minister ze nader toelichten? 
2. Hoe staat het met de maturiteit van het IBM SMAS-platform?
3. Zijn er nog evoluties in de technologie die kunnen helpen om grijze punten te 
detecteren? Zo ja, kan de minister ze nader toelichten? 
4. Welke structurele aanpak zal volgen voor de grijze punten?
5. Plant de minister nog bijkomende gesprekken in het kader van datagebruik in het 
verkeer? Zo ja, welke? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 573 van 26 januari 2024
van RITA MOORS
1. Het Agentschap Wegen en Verkeer (AWV) is een partner van het Waze for Cities 
programma ( https://www.waze.com/nl/wazeforcities/). Het verkeerscentrum 
gebruikt deze inkomende datastroom in zijn operationele werking (naast andere), 
maar ook in het Mobilidata-programma gebruiken we deze data feed, meer bepaald 
in de kwaliteitsmonitor van een aantal use cases. Tegelijk zet het Mobilidata-
stakeholdermanagement in op het aansluiten en ‘voeden’ van service providers, 
waaronder Waze. 
Deze gesprekken hebben er tot op heden nog niet toe geleid dat dergelijke 
rechtstreekse koppeling op de roadmap van Waze is komen te staan. Daarom werd 
als deel van Mobilidata recent de opdracht gegund aan een derde partij om, eventueel 
in afwachting van een rechtstreekse koppeling, een brede set van Mobilidata use cases 
door te zetten naar onder meer Waze (conform hun specifieke interface daartoe). 
Daarnaast zijn er sinds 2020 een aantal overlegmomenten geweest, waarbij er 
bijvoorbeeld gesproken werd over mogelijkheden om verkeersveiligheidswinsten te 
boeken via een samenwerking rond gegevensuitwisseling. Onder meer de pro’s en 
contra’s over het eventueel opzetten van een proefproject rond het vermijden van 
gevaarlijke punten en/of schoolomgevingen kwam ter sprake. Naast het risico van 
sluipverkeer, is het hierbij echter ook van belang om de gebruiker niet te overladen 
met informatie en oog te hebben voor mogelijke effecten van afleiding. 
Er was daarna contact met de vrijwilligers van Waze om verdere mogelijkheden op 
dit vlak af te toetsen. Bij het begin van het schooljaar vestigt Waze sindsdien via een 
back to school-actie bij de Wazegebruikers de aandacht erop om voorzichtig te rijden 
bij het naderen van een schoolomgeving.
2. Het IBM ‘SMAS’-platform werd inderdaad enkele jaren geleden grondig geanalyseerd, 
maar het platform bleek nog niet matuur genoeg om aan de hand hiervan op een 
voldoende betrouwbare manier ‘grijze punten’ te kunnen detecteren, o.m. ook door 
een gebrek aan een consistente definitie, documentatie en systematiek om grijze 
punten te kunnen identificeren en vraagtekens i.v.m. de representativiteit van de 
gebruikte vloot van voertuigen. Deze bevindingen werden ook meegegeven aan 
Febiac (onze tussenpersoon in de contacten met IBM). 
Autofabrikanten zetten intussen volop in op het verder benutten van in car-data, die 
zij kunnen verzamelen met hun vloot. Deze data kan gebruikt worden om potentieel 
grijze punten te detecteren in het wegennetwerk. Merk op dat dit reeds een 
aanzienlijke verbetering is ten opzichte van het gebruiken van de ABS/ESP sensor om 
grijze punten te detecteren (IBM SMAS), vermits er bij ADAS systemen een minder 
hoge kans is op vals positieve meldingen. Het AWV volgt deze evoluties nauw op.  
Het Mobilidata programmateam heeft in 2023 in een aantal iteraties een voorstel 
gepresenteerd voor een vervolgprogramma. Eén van deze projecten betreft specifiek 
dit onderwerp van grijze punten op basis van in car-data. 
Ten slotte nog de bedenking dat ondanks het feit dat data uit in car-systemen 
uiteraard heel erg interessant zijn, deze ook zeer auto-centrisch zijn, terwijl net de 
actieve weggebruiker centraal staat in het verkeersveiligheidsplan. De gegevens die 
hieruit komen, zijn dan ook eerder een potentiële aanvulling op de bestaande 
gevaarlijke punten aanpak (waarbij wel veel nadruk ligt op de kwetsbare 
weggebruikers). 
3. Zie vraag 2 met betrekking tot in car-data.
Daarnaast hebben we via de MIA-proeftuinen in West-Vlaanderen en Limburg 
geëxperimenteerd met detectie en analyse van verkeersonveilige punten via het 
inzetten van camera’s en drones. Op kruispunten in Kortrijk, Roeselare, Zonnebeke, 
Beringen, Dilsen-Stokkem en Lanaken werden camerabeelden verzameld en 
geanalyseerd om verkeersonveilige situaties met fietsers te detecteren. 
Het AWV gaat nu de camera’s verder inzetten bij het analyseren van risicovolle 
locaties over heel Vlaanderen. Hiervoor is een team aangenomen van machine 
learning-specialisten die dezelfde omgeving zullen opstellen waarmee camerabeelden 
kunnen verwerkt worden tot verkeersanalyses. Op deze manier kunnen grijze punten 
verder onderzocht worden en kan de verkeersveiligheid proactiever geanalyseerd 
worden door bv. te kijken naar ‘bijna ongevallen’ op een kruispunt.
4. Het is inderdaad zo dat er de laatste tijd verschillende lijsten met verkeersonveilige 
locaties ontstaan zijn, naast de traditionele dynamische gevaarlijke puntenlijst (grijze 
punten, meldingsplatformen …) Op termijn is het niet werkbaar om ad hoc met allerlei 
verschillende lijsten te blijven werken. De beschikbare mensen en middelen zijn 
immers beperkt, waardoor er prioriteiten gesteld zullen moeten worden over welke 
punten wel en welke niet zullen aangepakt worden.
Voor een meer structurele aanpak is nog wat studiewerk nodig, waartoe er in de loop 
van 2024 een werkgroep zal opgericht worden met het AWV, het departement MOW 
en externe verkeersveiligheidsexperten.
 
5. Data en verkeer zijn zowat de kern van Mobilidata, en in dat opzicht lopen er tal van 
gesprekken met potentieel aansluitende service providers. Aansluiters die niet alleen 
data kunnen consumeren, maar die evengoed ook produceren. Naast de bekende 
bouwers van navigatietoepassingen gaat dit ook om OEMs of hun toeleverbedrijven, 
maar ook niet-mobiliteitsapplicatiebouwers. 
