title: Windturbines - Stand van zaken
thema: Energie
Natuur en Milieu
pdf link: https://docs.vlaamsparlement.be/pfile?id=2028349
thema link: https://www.vlaamsparlement.be/parlementaire-documenten/schriftelijke-vragen/1787082
SCHRIFTELIJKE VRAAG
nr. 188
van JOHAN DECKMYN
datum: 12 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Windturbines  -  Stand van zaken
In 2021 bedroeg de totale elektriciteitsproductie in het Vlaamse Gewest 53.454 
gigawattuur (GWh). [1] Het overgrote deel van die elektriciteit werd gegenereerd door 
middel van kernenergie (45 procent) en fossiele brandstoffen (41 procent). Het aandeel 
hernieuwbare energie in het bruto finaal energiegebruik bedroeg in datzelfde jaar 9,2 
procent. [2] De totale productie van groene stroom kwam uit op 10.399 GWh, waarvan 
4048 GWh afkomstig was van zonne-energie, 3130 GWh van windenergie en 3221 GWh 
van bio-energie.
De Vlaamse Regering wil het aandeel aan windmolens fors doen stijgen. In september 
2022 maakte de minister nog bekend dat in de eerste zeven maanden van 2022 dubbel 
zoveel vergunningen voor windmolens waren goedgekeurd, goed voor een productie van 
93.5 megawatt aan windenergie. Ook in 2021 werden enorm veel windmolens gebouwd, 
goed voor 150 megawatt extra. [3] In de eerste acht maanden van dit jaar zijn er in 
Vlaanderen een recordaantal windmolens vergund. [4] 80 procent van de aanvragen wordt 
goedgekeurd, terwijl dat in de voorbije jaren 50 procent tot 65 procent was. De productie 
van alle windmolens die vergund werden van januari tot en met augustus zijn goed voor 
ruim 300 megawatt, opnieuw een verdubbeling.
Het enorme aantal windmolens brengt toch redelijk wat problemen mee. Geluid, trillingen, 
slagschaduw, landschapsvervuiling, zijn enkele voorbeelden van negatieve effecten van 
windmolens. [5] De minister is er hoogstwaarschijnlijk van op de hoogte. Zo moeten 
beroepsprocedures tegen windmolens sneller worden afgehandeld, mogen gemeenteraden 
de bouw van turbines niet langer blokkeren en versnelt de minister de procedures omdat 
vergunningen daarvoor geregeld worden aangevochten. [6] Door de trillingen mogen 
bijvoorbeeld geen windmolens geplaatst worden in de buurt van de Einsteintelescoop. [7]
1. Zijn er cijfers beschikbaar over het aantal klachten dat de minister krijgt per provincie 
over windmolenhinder? 
Hoeveel klachten werden er ingediend bij de Omgevingsinspectie en andere instanties 
betreffende windturbines? Zijn er cijfers beschikbaar omtrent herhaalde klachten voor 
eenzelfde windpark of windturbine?
2. Worden de klachten (provinciaal) gebundeld per windturbine of per klachtindiener?
3. Hoeveel procent van de klachten werd behandeld? Hoe lang duurde het gemiddeld om 
een klacht af te handelen? Werden er bij een deel van die klachten mitigerende 
maatregelen opgelegd? Zo ja, in hoeveel procent van de gevallen?
4. Wat waren de voornaamste redenen van de klachten (trilling, geluid, slagschaduw 
enzovoort)?
5. Wordt er na de afhandeling van de klacht ook gecontroleerd of de maatregel efficiënt 
was en de klachtindiener tevreden werd gesteld?
6. Is de dienst Omgevingsinspectie in elke provincie voldoende bemand, of zijn er 
provincies waarin er sprake is van onderbemanning? Zo ja, welke?
7. Heeft de dienst Omgevingsinspectie voldoende meetapparatuur en kennis om klachten 
rond geluidsoverlast te behandelen? Hoe gaat men daarvoor te werk?
8. Er bestaan verschillende onderzoeken die aantonen dat industriële windturbines 
negatieve effecten kunnen hebben op de gezondheid en het welzijn van nabijgelegen 
omwonenden. 
In hoeverre houdt de minister rekening met een of meerdere van die onderzoeken?
9. Indien mitigerende maatregelen tegen geluidsoverlast onvoldoende blijken te zijn, 
welke andere concrete stappen kunnen de overheid of belanghebbende omwonenden 
nog ondernemen?
10. In sommige omgevingsvergunningen zijn mitigerende maatregelen opgenomen als 
bijzondere voorwaarden ter bescherming van de fauna, zoals vogels of vleermuizen. 
Worden die maatregelen voldoende gecontroleerd? Zijn er cijfers rond mortaliteit als 
gevolg van windmolenparken? Hoe zit het met de verstoring van broedende en 
pleisterende/rustende vogels?
11. Worden naast de geluidscontrole (eenmalig binnen de zes maanden na indienststelling) 
andere controles op de geplaatste windturbines uitgevoerd voor of tijdens de eerste 
maanden na indienstneming? Wie is verantwoordelijk en wanneer worden ze 
uitgevoerd?
12. Vlarem II, artikel 5.20.6.2.2., voorziet in een logboek per windturbine met betrekking 
tot slagschaduw. 
Kunnen belanghebbende omwonenden toegang krijgen tot relevante informatie? Zijn 
er gelijkaardige logboeken beschikbaar met betrekking tot andere bronnen van overlast 
zoals geluid of plannen om dergelijke logboeken te lanceren?
13. Beschikt de minister over cijfers van het aantal goedgekeurde windmolenvergunningen 
en het aantal gebouwde windturbines voor de periode 2019-2023?
14. Hoeveel extra windmolens moet Vlaanderen bouwen om eventuele Vlaamse of 
Europese doelstellingen te behalen? Heeft de minister een schatting van hoeveel dat 
zou kosten? Is er een berekening gemaakt hoeveel CO 2-uitstoot Vlaanderen al 
gereduceerd heeft met de windmolens?
[1] Zie https://www.vlaanderen.be/statistiek-vlaanderen/energie/productie-en-gebruik-
elektriciteit
[2] Zie https://www.vlaanderen.be/statistiek-vlaanderen/energie/hernieuwbare-energie
[3] Zie https://www.zuhaldemir.be/nieuws/vlaamse-vergunningen-voor-windmolens-
bijna-verdubbeld
[4] Zie https://www.nieuwsblad.be/cnt/dmf20230920_91283081
[5] Zie https://www.vlaamsparlement.be/nl/parlementair werk/commissies/commissieve
rgaderingen/1414390/verslag/1416341
[6] Zie https://www.tijd.be/politiek-economie/belgie/vlaanderen/vlaanderen-maakt-
windmolens-plaatsen-makkelijker/10465624
[7] Zie https://www.nieuwsblad.be/cnt/dmf20230922_95762202
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 188 van 12 december 2023
van JOHAN DECKMYN
1. Uit het dossieropvolgingssysteem van de Omgevingsinspectie van de Afdeling 
Handhaving werd een lijst getrokken van alle klachten die ontvangen werden in de 
periode 2015-2023 voor bedrijven die rubriek 20.1.6.1.c in de vergunning 
opgenomen hebben. Het resultaat kan teruggevonden worden in tabel 1. In tabel 2 
wordt weergegeven over hoeveel individuele dossiers het gaat, vermits er in enkele 
dossiers meerdere klachten werden geformuleerd. Een dossier kan gaan over een 
windpark of een windturbine, afhankelijk van de omgevingsvergunning. Het is 
mogelijk om voor elk dossier te bepalen hoeveel klachten er ingediend werden.
Klachten over windturbines worden soms ook ingediend bij de lokale overheden. 
Cijfers daarover kunnen bij de lokale besturen gevraagd worden. 
Tabel 1
Aantal klachten
Antwerpen Limburg Oost-
Vlaanderen Vlaams-
Brabant West-
Vlaanderen 
2015 35 2 31 1 3
2016 13 7 62 3 9
2017 12 18 20 0 5
2018 17 11 35 0 2
2019 15 2 38 0 2
2020 15 7 15 0 10
2021 11 3 12 0 3
2022 30 7 5 1 8
2023 13 14 35 2 2
Tabel 2 
Aantal dossiers waarin klachten werden geformuleerd 
(2015-2023) 
Antwerpen Limburg Oost-
Vlaanderen Vlaams-
Brabant West-
Vlaanderen 
21 26 31 4 11
2. Klachten worden provinciaal geregistreerd per dossiernummer in het 
dossieropvolgingssysteem van de Afdeling Handhaving. In dit geval komt een 
dossiernummer overeen met een windturbine of een windpark, afhankelijk van de 
omgevingsvergunning. Bij een opzoeking kunnen de klachten ook per klachtindiener 
gebundeld worden.
3. De Omgevingsinspectie behandelt alle hinderklachten over klasse 1 windturbines die 
zij ontvangt. Op dit moment is 85% van alle klachten afgehandeld. Elke 
klachtindiener krijgt een snelle ontvangstmelding en bevestiging dat de klacht wordt 
onderzocht. Sommige klachten kunnen snel afgehandeld worden; voor andere 
klachten - en het bepalen en opvolgen van maatregelen - is er meer tijd nodig. 
Mitigerende maatregelen kunnen maatregelen zijn die in een aanmaning of 
raadgeving verstuurd worden, maar ook maatregelen in bestuurlijke maatregelen, 
veiligheidsmaatregelen, enz. 
4. De voornaamste redenen van de klachten waren geluidshinder en slagschaduw. Over 
trillingshinder werd niet geklaagd.
5. Als er naar aanleiding van een klacht een handhavingstraject wordt opgestart, dan 
volgt de Omgevingsinspectie dit traject op totdat de exploitatie terug normconform 
werkt en de hinder tot een aanvaardbaar niveau werd herleid.
6. De Omgevingsinspectie geeft aan dossiers inzake hinder op een wendbare manier het 
gepaste gevolg, rekening houdend met de beschikbare capaciteit van mensen en 
middelen. Klachten gerelateerd aan windturbines worden adequaat opgevolgd.
7.In elke provincie kan de Omgevingsinspectie rekenen op een aantal 
milieutoezichthouders die gespecialiseerd zijn in geluidshinder en slagschaduw. 
Binnen de 6 maanden na indienststelling van een windturbine wordt een 
controlemeting uitgevoerd door erkende geluidsdeskundigen. Toezichthouders voeren 
controle uit op de rapporten van die controlemetingen. Bij geluidsklachten gaan 
toezichthouders ter plaatse. Zij kunnen zelf indicatieve metingen uitvoeren met 
gespecialiseerde meetapparatuur. Indien nodig kan dat leiden tot het laten 
onderzoeken van de situatie door een erkende deskundige. Bij klachten in verband 
met slagschaduw vraagt de toezichthouder de logboeken op bij de exploitant om te 
controleren of het maximaal aantal toegelaten uren slagschaduw per dag en per jaar 
gerespecteerd wordt. Indien nodig gaan toezichthouders ter plaatse bij een 
slagschaduwgevoelig object om vast te stellen of de slagschaduwlimiet per dag 
gerespecteerd wordt.
8. Er werd naar aanleiding van de vaststelling van de nieuwe sectorale voorwaarden 
voor windturbines een plan-MER uitgevoerd. Op basis van een uitgebreid 
literatuuronderzoek komt de erkend MER-deskundige mens-gezondheid in het plan-
MER tot de conclusie dat er geen wetenschappelijke evidentie is dat windturbines 
aanzienlijke effecten op de volksgezondheid hebben.
9. Indien een exploitant van een windturbine mitigerende maatregelen neemt om 
onaanvaardbare geluidsoverlast te verminderen en indien die onvoldoende blijken te 
zijn en er toch nog hinder is voor het milieu en/of de belanghebbende omwonenden, 
dan kan de toezichthouder eventuele bijkomende mitigerende maatregelen 
aanbevelen via een raadgeving of opleggen via een aanmaning aan de exploitant. 
Afhankelijk van de concrete elementen van een dossier kan een toezichthouder 
overgaan tot het opleggen van een bestuurlijke maatregel (al dan niet met 
dwangsom) waarin mitigerende maatregelen worden opgelegd om de geluidsoverlast 
te verminderen. De overheid kan dit doen op eigen initiatief naar aanleiding van een 
klacht of klachten. Belanghebbende omwonenden kunnen de bevoegde overheid ook 
zelf verzoeken om dergelijke maatregelen te nemen, waarna de bevoegde overheid 
een beslissing zal nemen. Een laatste mogelijkheid bestaat erin dat zowel de overheid 
als de burger een verzoek tot bijstelling van de bijzondere voorwaarden in de 
omgevingsvergunning kunnen indienen.
10.Maatregelen die zijn opgenomen als bijzondere voorwaarde in de 
omgevingsvergunning - zoals tijdelijke stilstand tijdens risicovolle periodes - worden 
door de Omgevingsinspectie gecontroleerd. Volgens het leidraadrapport ‘Effecten van 
windturbines op vogels en vleermuizen in Vlaanderen. Leidraad voor risicoanalyse en 
monitoring (2015)’ van het Instituut voor Natuur- en Bosonderzoek (INBO), en het 
overzicht van de geplande update 2024 door J. Everaert, zijn er gemiddeld 22 
vogelslachtoffers per windturbine per jaar in Vlaanderen. Voor vleermuizen toont 
buitenlands onderzoek aan dat het aantal slachtoffers varieert van gemiddeld enkele 
tot 20 slachtoffers per windturbine per jaar. Verstoring van vogels is sterk afhankelijk 
van de locatie en de soorten, en varieert van weinig impact tot een significante daling 
in aantallen binnen enkele honderden meters.
11.Er worden - buiten de controle op de rapporten van de controlemetingen en de 
reactieve controles - geen extra controles door de Omgevingsinspectie uitgevoerd 
vlak na indienststelling.
12.Alle grootschalige windturbines zijn uitgerust met apparatuur die slagschaduw 
opvolgt. Een automatische stilstandmodule laat de turbine stilvallen als de wettelijke 
slagschaduwlimiet per dag of per jaar overschreden dreigt te worden. De exploitant 
moet per windturbine een logboek bijhouden dat de nodige gegevens vermeldt zodat 
de toezichthouder de effectieve slagschaduw voor elk relevant slagschaduwgevoelig 
object kan bepalen. De exploitant houdt het logboek ter beschikking van de 
toezichthouder.  
Omwonenden hebben het recht om bestuursdocumenten waarover de overheid 
beschikt in te kijken, er een kopie van te ontvangen en er uitleg over te krijgen via de 
regeling van openbaarheid van bestuur. Er zijn een aantal uitzonderingen. Per vraag 
voor openbaarheid wordt een afweging gemaakt of de informatie kan gedeeld 
worden.
Er is met betrekking tot geluid geen systeem van logboeken voorzien. Dit biedt 
weinig meerwaarde. De reductiemodi die eventueel tijdens bepaalde periodes van een 
dag moeten gerespecteerd worden, kunnen gecontroleerd worden aan de hand van 
de gerelateerde energieopbrengst. Er zijn dan ook geen plannen om ook voor geluid 
een dergelijk logboek in te voeren. 
13.De gevraagde informatie wordt weergegeven in tabel 3 en is gebaseerd op de 
gegevens opgenomen in het Omgevingsloket, dat hiervoor op 4 januari 2024 
geconsulteerd werd. De cijfers geven de informatie weer zoals ze ingegeven werd in 
het Omgevingsloket. Niet alle aanvragen worden correct ingevuld. 
Tabel 3
Indiening 
jaarIngediende 
projectenAantal 
windturbinesVergunde 
projecten
2017 56 36 22
2018 156 73 53
2019 186 150 66
2020 116 73 53
2021 70 51 39
2022 174 112 93
2023 158 77 67
Het Departement Omgeving ontsluit cijfergegevens uit het Omgevingsloket op een 
interactieve website om de overzichtsdata van het Omgevingsloket te kunnen 
monitoren. Op https://omgevingsloketrapportering.omgeving.vlaanderen.be zijn dus 
onder andere ook specifiek voor windturbines cijfers terug te vinden. De website is 
niet statisch, en maandelijks worden de cijfers geactualiseerd.
Met behulp van jaarlijks bijgewerkte middenschalige luchtfoto’s van Vlaanderen voert 
mijn administratie periodiek een screening uit om de situatie op het terrein te 
monitoren. Deze informatie wordt niet bijgehouden in het Omgevingsloket. 
Van de 393 vergunde projecten voor het bouwen van een of meerdere windturbines 
zijn er op dit moment minstens 203 windturbines gerealiseerd sedert 2017. Bij een 
ander deel zijn de werken reeds gestart.
14.Het Vlaams Energie- en Klimaatplan (VEKP) voorziet een gemiddelde groei van het 
opgestelde windvermogen met 108 megawatt per jaar. Er is voor nieuwe 
windprojecten geen steun meer voorzien, dus de investeringen worden gedragen door 
private investeerders. In 2022 werd 3.550 gigawattuur uit onshore windenergie 
geproduceerd. In vergelijking met een stoom- en gascentrale levert dat een reductie 
van de CO 2-uitstoot op met ongeveer 1,35 megaton op jaarbasis.
