title: Millennium Iconoclast Museum of Art (MIMA) Molenbeek - Sluiting
thema: Cultuur
pdf link: https://docs.vlaamsparlement.be/pfile?id=2083090
thema link: https://www.vlaamsparlement.be/parlementaire-documenten/schriftelijke-vragen/1836578
SCHRIFTELIJKE VRAAG
nr. 34
van FILIP BRUSSELMANS
datum: 31 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Millennium Iconoclast Museum of Art (MIMA) Molenbeek  -  Sluiting
Recentelijk raakte bekend dat het Millennium Iconoclast Museum of Art, kortweg MIMA, 
gelegen in Molenbeek, de deuren sluit. Een behoorlijk abrupte beslissing, die volgens het 
museum zelf alles te maken zou hebben met de plots sterk teruglopende bezoekerscijfers 
die - opnieuw volgens het museum - te wijten zouden zijn aan werken aan de 
Henegouwkaai in de Brusselse Kanaalzone, waardoor het museum niet langer met de auto 
bereikbaar zou zijn.
Uit de webstek van dit privémuseum blijkt dat Vlaanderen een partner van de instelling is.
1. Op welke wijze was Vlaanderen partner van het MIMA Molenbeek? 
2. Werd de instelling op een of andere manier door Vlaanderen ondersteund? Zo ja, hoe 
en met welke budgetten? 
3. Werd Vlaanderen - als partner - op de hoogte gebracht van de nakende sluiting? 
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 34 van 31 oktober 2024
van FILIP BRUSSELMANS
1. De Vlaamse Gemeenschap was geen structurele partner in de werking van het MIMA-
museum. Het museum is gevestigd in Brussel en richt zich op zowel de Franstalige als 
Vlaamse Gemeenschap, wat betekent dat het om een tweetalige organisatie gaat. 
Volgens de geldende bevoegdheidsverdeling in België heeft de Vlaamse Gemeenschap 
enkel culturele bevoegdheid over Nederlandstalige organisaties in Brussel. Het 
museum is dan ook niet erkend door de Vlaamse Gemeenschap en ontvangt er ook 
geen subsidies van.
2. Volgens het subsidieregister ontving het museum in 2023 een projectsubsidie van 
5.000 euro op de projectlijn ‘polsslag Brussel’ die als doel heeft initiatieven te 
ondersteunen die Brussel en Vlaanderen met elkaar verbinden, de uitstraling van 
Brussel als hoofdstad van Vlaanderen bevorderen en het Brussels weefsel versterken. 
Deze subsidie werd toegekend vanuit het beleidsveld Brusselse aangelegenheden, wat 
onder de bevoegdheid valt van minister Cieltje Van Achter. 
3. De Vlaamse Gemeenschap is geen structurele partner en werd dus ook niet op de 
hoogte gebracht van de nakende sluiting.
