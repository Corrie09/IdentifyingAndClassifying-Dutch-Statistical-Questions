title: Taalfaciliteiten - Rechtszaken
thema: Brussel en de Vlaamse Rand
Lokale overheden en Binnenlands bestuur
pdf link: https://docs.vlaamsparlement.be/pfile?id=2024793
thema link: https://www.vlaamsparlement.be/parlementaire-documenten/schriftelijke-vragen/1788974
SCHRIFTELIJKE VRAAG
nr. 77
van INEZ DE CONINCK
datum: 15 december 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Taalfaciliteiten  -  Rechtszaken
De taalfaciliteiten bij zes gemeenten in de Vlaamse Rand maken al decennialang deel uit 
van communautaire discussies. De werkwijze van de Vlaamse overheid houdt in dat de 
taalwetgeving restrictief wordt toegepast op basis van de verschillende omzendbrieven. Op 
basis van die praktijk heeft de Vlaamse overheid beslissingen van gemeentebesturen die 
ingaan tegen deze principes steeds vernietigd. Aansluitend vormen de omzendbrieven ook 
een leidraad in burgerrechtelijke procedures waarbij de Vlaamse overheid wordt 
aangeklaagd.
In verscheidene commissievergaderingen hebben we weliswaar al uitgebreid 
gediscussieerd over de thematiek, maar ten gronde zou ik graag een overzicht willen 
ontvangen over de exacte stand van zaken van de verschillende zaken en de argumentatie 
die door de Vlaamse overheid werd ontwikkeld.
1. Daarom had ik voor de huidige legislatuur graag een overzicht m.b.t. de volgende 
gegevens ontvangen:
a) Alle administratiefrechtelijke procedures waarbij de Vlaamse overheid en/of 
provinciale overheden werden aangeklaagd op basis van taalfaciliteiten en de 
toepassing van de omzendbrieven-Peeters, -Keulen, -Bourgeois en -Martens, met 
inbegrip van zaken waarbij de Vlaamse overheid als partij is tussengekomen.
b) Alle burgerrechtelijke procedures waarbij de Vlaamse overheid en/of provinciale 
overheden werden aangeklaagd op basis van taalfaciliteiten en de toepassing van 
de vier omzendbrieven, met inbegrip van zaken waarbij de Vlaamse overheid als 
partij is tussengekomen.
c) Gelieve per zaak weer te geven:
- het onderwerp, datum van indiening, stand van zaken in de procedure, datum 
van finale uitspraak indien van toepassing of al bekend;
- de memorie vanwege de Vlaamse overheid in de zaak, indien al van toepassing;
- bij een finale uitspraak, gelieve het vonnis te voegen bij het antwoord.
2. Naar aanleiding van een advies van Eubelius, dat de vorige bevoegde minister 
toelichtte in de commissievergadering van 24 januari 2023, werd aansluitend een 
belangrijk middel aangedragen om in het specifieke geval van het aanleggen van 
taalregisters aan te geven dat een taalregister niet in overeenstemming is met de 
wetgeving betreffende de algemene verordening gegevensbescherming (AVG). 
Minister Somers gaf aan dit middel te zullen gebruiken in de verdere rechtsgedingen 
in dit kader, met de finale bedoeling een prejudiciële vraag bij het Grondwettelijk Hof 
mogelijk te maken.
a) Kan de minister meedelen in welke rechterlijke procedures het argument van de 
AVG, weliswaar in tweede orde, werd aangewend in de verdediging van de Vlaamse 
overheid? Gelieve hiervan de desbetreffende passages specifiek aan te duiden in 
het antwoord.
b) Kan de minister meedelen wat de stand van zaken in verband met het nastreven 
van een prejudiciële vraag bij het Grondwettelijk Hof exact is? In welke zaken wordt 
die manier van aanpak gevolgd en wat is het resultaat tot dusver?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 77 van 15 december 2023
van INEZ DE CONINCK
1. Voor het antwoord op de eerste vraag, onderdeel a), b) en c) verwijs ik naar de 
documenten in bijlage. In een eerste bijlage (bijlage 1) vindt u een tabel met alle 
rechtsgedingen betreffende taalwetgeving in algemene zin. In de volgende bijlage 
(bijlage 2) werden alle rechtsgedingen, zowel administratief als burgerrechtelijk, 
samengebracht die betrekking hebben op de benoeming van mandatarissen in de 
randgemeenten, en waarbij dus mogelijk ook schadevergoedingen werden geëist. 
Tenslotte vindt u in bijlagen 3 tot en met 66 de memories en, als er al een finale 
uitspraak is, de vonnissen en arresten in deze gedingen. 
Het gaat hier om gedingen waarbij het Vlaams Gewest ofwel rechtstreeks partij is, ofwel 
tussenkomende partij. Ik heb geen informatie over gedingen waarbij de provinciale 
overheden betrokken zijn. 
2. a) In de loop van 2022 besliste de Vlaamse Regering om in ondergeschikte orde ook het 
argument te ontwikkelen dat het aanleggen en gebruiken van een register van 
taalaanhorigheid de privacywetgeving, waaronder de AVG-richtlijn, schendt. Dit 
middel werd ingezet in de volgende procedures: 
- KRAAINEM t/ VLAAMS GEWEST, Raad van State (G/A 234.099/ Abis-31). U vindt 
de relevante passages in de memorie p. 13-14 (bijlage 41) en in het arrest p. 17-
18 (bijlage 42). 
- NN (schepen van Wezembeek-Oppem) t/ VLAAMS GEWEST, Rechtbank van 
Eerste Aanleg Brussel. U vindt de relevante passage in de memorie p. 7 (bijlage 
66). Dit geding loopt nog. 
b) In verband met de taalregistratie, is de Raad van State tot nu toe niet ingegaan op 
het verzoek van onze raadsman om prejudiciële vragen te stellen aan het 
Grondwettelijk Hof (zie bijlagen 16-21, 29-38 en 41-42). In het geding, 
aangespannen door de NN (schepen van Wezembeek-Oppen) (zie vraag 2.a)) vraagt 
onze raadsman ook aan de burgerlijke rechter om twee prejudiciële vragen te stellen 
aan het Grondwettelijk Hof (zie memorie, p.5, p.7-8, bijlage 66). De rechtbank heeft 
nog geen uitspraak gedaan over dit verzoek. 
BIJLAGEN
Overeenkomstig artikel 90,5 van het Reglement van het Vlaams Parlement leg ik de 
bijlagen om redenen van vertrouwelijkheid ter inzage bij de voorzitter van het Vlaams 
Parlement.
