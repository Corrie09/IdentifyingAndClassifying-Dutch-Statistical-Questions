title: Aankoop van landbouwgronden door het Agentschap voor Natuur en Bos (ANB) - Zwevegem
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2050545
thema link: https://www.vlaamsparlement.be/parlementaire-documenten/schriftelijke-vragen/1803798
SCHRIFTELIJKE VRAAG
nr. 355
van BART DOCHY
datum: 19 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Aankoop van landbouwgronden door het Agentschap voor Natuur en Bos (ANB)  -  
Zwevegem
In het antwoord op mijn schriftelijke vraag nr. 502 van 21 februari 2023 verwees de 
minister naar de dienst Vastgoedtransacties om schattingsverslagen te verkrijgen: “De 
maximale biedingsprijs wordt bepaald door beëdigde schatters. Bij het bepalen van de 
schattingsprijs wordt rekening gehouden met de ruimtelijke bestemming van de grond, 
het type terrein (bos, bos met weekendverblijf, akker, weiland, heide, waterpartij, ruigte, 
gebouw enzovoort), de staat van onderhoud, al dan niet gelegen in overstromingsgevoelig 
gebied en de gemiddelde aankoopprijzen van gelijkaardige gronden in de omgeving. Het 
ANB ontvangt geen gedetailleerde schattingenverslagen (met referentieprijzen) van de 
dienst Vastgoedtransacties. Enkel de Inspectie van Financiën kan de gedetailleerde 
schattingsverslagen opvragen bij de dienst Vastgoedtransacties.”
Het Agentschap voor Natuur en Bos kocht recentelijk een landbouwbedrijf met bijkomende 
gronden (18ha) op om extra bos te kunnen realiseren naast het Banhoutbos. De 
landbouwwoning en bedrijfsgebouwen werden opnieuw verkocht aan privépersonen om via 
een functiewijziging daar wonen toe te laten. Het Agentschap voor Natuur en Bos treedt 
daarbij op als vastgoedmakelaar, waarbij een leefbaar landbouwbedrijf onttrokken wordt 
van zijn bestemming.
1. Hoe staat de minister tegenover het feit dat het ANB aangekochte bedrijfsgebouwen 
van landbouwbedrijven doorverkoopt aan particulieren om er wonen mogelijk te 
maken? 
2. Tegen welke prijs werd de landbouwgrond naast het Banhoutbos aangekocht door het 
ANB? Welke prijs werd betaald voor de bedrijfswoning en tegen welke prijs werd de 
bedrijfswoning doorverkocht ?
3. Graag verkreeg ik conform artikel 90, punt 5 van het Reglement van het Vlaams 
Parlement, het inzagerecht om het schattingsverslag met betrekking tot deze aankoop 
onder voorbehoud van vertrouwelijkheid te kunnen inkijken.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 355 van 19 februari 2024
van BART DOCHY
1. De aankoop dateert van 2023 en betrof enerzijds weiland en akker, en anderzijds een 
woonkavel met hoeve die als een ondeelbaar geheel werden verkocht. Het Agentschap 
voor Natuur en Bos (ANB) heeft uiteindelijk enkel de gronden gekocht; een privaat 
persoon kocht de woonkavel met hoeve.
De hoeve is opgenomen in de inventaris bouwkundig erfgoed en de site zelf is derhalve 
niet inzetbaar voor natuur- of bosdoelstellingen. De beoordeling van een eventuele 
functiewijziging is een gemeentelijke bevoegdheid. Het is aan de bevoegde instanties 
om ervoor te zorgen dat alle betrokken partijen zich houden aan de geldende 
voorschriften.
De aangekochte landbouwgronden zijn gelegen aanpalend aan het Banhoutbos 
(Ferrarisbos) in niet-herbevestigd agrarisch gebied. De aankoop kadert in de 
ruimtelijke visie 'Leiestreek' waarin is opgenomen dat de bosstructuur in deze 
omgeving dient versterkt te worden. Het merendeel van de percelen was ook bos op 
de Ferrariskaart.
2. Aangezien de gronden werden gekocht van een privaat persoon is het aankoopbedrag 
als persoonsgegeven beschermd onder de algemene verordening 
gegevensbescherming (AVG of GDPR) en kan dit niet zonder voorafgaande 
toestemming van de verkoper worden meegedeeld.
3. Het schattingsverslag van de betreffende percelen zal onder voorbehoud van 
vertrouwelijkheid ter inzage worden gelegd bij de voorzitter van het Vlaams Parlement.
