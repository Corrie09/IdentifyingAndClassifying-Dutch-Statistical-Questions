title: Woonbonus - Evolutie
thema: Wonen
pdf link: https://docs.vlaamsparlement.be/pfile?id=2038448
thema link: https://www.vlaamsparlement.be/parlementaire-documenten/schriftelijke-vragen/1798944
SCHRIFTELIJKE VRAAG
nr. 163
van MAXIM VEYS
datum: 26 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woonbonus  -  Evolutie
Wie een hypothecaire lening afsloot voor 1 januari 2016, voor de aankoop van een enige 
en eigen woning, kon de woonbonus genieten, een belastingvermindering gedurende de 
looptijd van de lening. Voor hypothecaire leningen aangegaan vanaf 1 januari 2016 tot en 
met 31 december 2019 werd de Vlaamse woonbonus omgevormd tot de geïntegreerde 
woonbonus, voor zowel enige als niet-enige woningen. Voor leningen vanaf 1 januari 2020 
is er geen belastingvermindering meer. Het uitdoven van de woonbonus zorgt jaar na jaar 
voor minder uitgaven.
1. Wat is de jaarlijkse kostprijs van de woonbonus? Graag een overzicht voor de jaren 
2016, 2017, 2018, 2019, 2020, 2021, 2022 en 2023. 
2. Welk budget wordt er jaarlijks uitgegeven om uitvoering te geven aan het woonbeleid? 
Graag een overzicht voor de jaren 2016, 2017, 2018, 2019, 2020, 2021, 2022 en 
2023. 
3. Hoeveel bedraagt de woonbonus ten opzichte van de totale uitgaven voor het 
woonbeleid? Graag het percentage voor de jaren 2016, 2017, 2018, 2019, 2020, 2021, 
2022 en 2023.
4. De afschaffing van de woonbonus zorgt voor een daling van de uitgaven. 
Graag een overzicht per jaar van de minderuitgaven voor de jaren 2020, 2021, 2022 
en 2023. 
5. Graag ook een overzicht van de minderuitgaven voor de woonbonus in de 
meerjarenraming voor de jaren 2024, 2025, 2026, 2027, 2028, 2029 en 2030.
6. Wanneer zal de woonbonus volledig uitgedoofd zijn? 
7. Waarvoor werd de vrijgekomen beleidsruimte, sinds de afschaffing van de woonbonus 
in 2020, aangewend?
8. Graag een overzicht van de inkomsten uit het verkooprecht voor de aankoop van de 
enige eigen woning voor de jaren 2020, 2021, 2022 en 2023.
9. Graag een overzicht van de inkomsten uit het verkooprecht voor de aankoop van 
andere dan de enige eigen woning voor de jaren 2020, 2021, 2022 en 2023.
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 163 van 26 januari 2024
van MAXIM VEYS
1. De jaarlijkse kostprijs (in miljoen euro) van de woonbonus van aanslagjaar 2016 tot 
en met aanslagjaar 2023 wordt weergegeven in onderstaande tabel. Voor 2023 gaat 
het om een raming door de FOD Financiën.
 Realisaties Raming
Aanslagjaar 2016 2017 2018 2019 2020 2021 2022 2023
Geïntegreerde woonbonus 0,0 52,1 141,8 227,7 319,2 377,4 389,4 389,4
Woonbonus 2015 46,8 74,9 78,3 77,1 73,1 70,0 68,5 65,7
Woonbonus 2005-2014 1.132,7 1.068,5 1.004,7 933,4 859,3 779,7 726,9 660,7
Totaal 1.179,5 1.195,5 1.224,8 1.238,2 1.251,6 1.227,1 1.184,8 1.115,8
Bron: FOD Financiën, september 2023
2-3.In onderstaande tabel wordt het budget voor het woonbeleid weergegeven (in miljoen 
euro). Het betreft de vastleggingsmogelijkheden (vastleggingskrediet, 
vastleggingsmachtiging en variabel krediet) op het programma QD (programma NE 
voor de begrotingsjaren 2016 en 2017) zoals opgenomen in de administratieve 
uitgaventabel van de betrokken begrotingsjaren. De percentages geven de verhouding 
weer tussen de kostprijs van de woonbonus en de vastleggingsmogelijkheden voor het 
woonbeleid.
Begrotingsjaar 2016 2017 2018 2019 2020 2021 2022 2023
Woonbonus 1.179,5 1.195,5 1.224,8 1.238,2 1.251,6 1.227,1 1.184,8 1.115,8
Woonbeleid 2.059,6 2.360,4 2.349,0 2.379,0 2.433,2 2.748,7 2.599,9 3.076,0
Woonbonus / woonbeleid 57,3% 50,6% 52,1% 52,0% 51,4% 44,6% 45,6% 36,3%
4-5.Aangezien de volksvertegenwoordiger in vraag 7 naar de vrijgekomen beleidsruimte 
sinds de afschaffing van de woonbonus in 2020 vraagt, ga ik er van uit dat enkel de 
geïntegreerde woonbonus bedoeld wordt. In aanslagjaar 2020 is er nog geen 
minderuitgave. Op basis van de realisaties van aanslagjaar 2017 tot en met 
aanslagjaar  2020 is een jaarlijkse toename van de kostprijs van ongeveer 90 miljoen 
euro zichtbaar door nieuwe dossiers. Door de uitdoving valt deze toename weg. In 
2030 zou de totale toename van de kostprijs ongeveer 900 miljoen euro bedragen.
6. Aangezien de geïntegreerde woonbonus enkel nog van toepassing is op hypothecaire 
leningsovereenkomsten gesloten tot en met 31 december 2019 en in de 
veronderstelling van een maximale looptijd van 30 jaar, zal de geïntegreerde 
woonbonus uitgedoofd zijn in inkomstenjaar 2049/aanslagjaar 2050. Voor de 
belastingplichtigen die een betalingsuitstel bekwamen in het kader van de COVID19-
pandemie, dooft de geïntegreerde woonbonus uit uiterlijk in het inkomstenjaar 2051/ 
aanslagjaar 2052. De andere systemen zullen al eerder volledig uitdoven.
7. De uitdoving van de geïntegreerde woonbonus  moet in combinatie gezien worden met 
de verlaging in het verkooprecht van het tarief voor de gezinswoning van 7% naar 3% 
en van het tarief voor ingrijpende energetische renovatie van 6% naar 1%. Het bleek 
immers dat de woonbonus een inefficiënte fiscale korting was, die beter vervangen 
kon worden door veel lagere transactiebelastingen bij de aankoop van de woning.
8-9.In onderstaande tabel vindt u voor de aanslagjaren 2020-2023 het bedrag van de 
ingekohierde registratiebelasting voor de aankoop van een onroerend goed, voor de 
enige eigen woning of voor een ander onroerend goed.
2020 2021 2022 2023
Verlaagd tarief gezinswoning 657.752.332 783.986.700 629.849.768 500.666.451
Andere tarieven 1.625.593.750 2.100.976.916 2.038.355.014 1.739.680.885
Totaal verkooprecht 2.283.346.082 2.884.963.616 2.668.204.782 2.240.347.336
