title: Bevaarbare waterlopen arrondissement Eeklo - Waterbeheersing
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2047024
thema link: https://www.vlaamsparlement.be/parlementaire-documenten/schriftelijke-vragen/1800771
SCHRIFTELIJKE VRAAG
nr. 625
van STIJN DE ROO
datum: 5 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Bevaarbare waterlopen arrondissement Eeklo  -  Waterbeheersing
De laatste jaren hebben we, ten gevolge van de klimaatwijzigingen, regelmatiger te 
kampen met extreme weersomstandigheden zoals enerzijds uitzonderlijke droogte en 
anderzijds overvloedige regen met wateroverlast tot gevolg.
De aanhoudende regen in de eerste helft van november 2023 leidde tot waterellende in 
heel Vlaanderen. De Westhoek had te kampen met extreme wateroverlast. En tal van 
andere Vlaamse gemeenten hadden af te rekenen met ondergelopen straten, huizen en 
kelders.
Daarom blijft een goede waterafvoer noodzakelijk. Dit kan door baggeren en slibruimen 
van de waterlopen en door waterbeheersing. Ook de dijken dienen goed onderhouden te 
worden. 
In mijn schriftelijke vraag nr. 116 van 26 oktober 2020 informeerde ik naar de werken die 
in 2018, 2019 en 2020 werden uitgevoerd op het vlak van waterbeheersing en welke 
initiatieven werden genomen op het vlak van waterberging n het arrondissement Eeklo. 
Ik stel deze vraag in opvolging van mijn schriftelijke vraag nr. 116 van 26 oktober 2020.
1. Welke werken zijn in 2021, 2022 en 2023 op het vlak van waterbeheersing in de ruime 
zin (dijkwerken, slibruimen, onderhoudswerken enzovoort) uitgevoerd aan de 
bevaarbare waterlopen in het arrondissement Eeklo? Graag de omschrijving en de 
kostprijs per bekken.
2. Welke initiatieven werden genomen in 2021, 2022 en 2023 op het vlak van 
waterberging?
3. Welke werken zullen nog aanbesteed en/of uitgevoerd worden in 2024? Graag de 
omschrijving en de kostprijs per bekken.
4. Welke werken zijn al gepland voor de volgende jaren? Graag met omschrijving.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 625 van 5 februari 2024 
van STIJN DE ROO
Er werden door De Vlaamse Waterweg nv (DVW) geen structurele initiatieven genomen 
om de waterberging van het Afleidingskanaal van de Leie (AKL) ter hoogte van Eeklo te 
verruimen.
Wel wordt er regelmatig geslibsleept aan de sluis van Schipdonk om de goede werking 
van de sluis te blijven garanderen.
De waterberging is heden gemaximaliseerd door een constante verlaagde waterstand van 
het pand Balgerhoeke-Heist en dit omwille van werkzaamheden voor herstel van de 
Middendijk  tussen AKL en het Leopoldkanaal en omwille van anti-corrosiewerken aan de 
uitwateringskokers te Heist.
Beide werkzaamheden lopen ook volgende jaren verder op het ritme van de toegekende 
budgettaire middelen en zijn medebepalend voor de goede waterafvoer, waterberging en 
waterbemeestering in het arrondissement Eeklo.
