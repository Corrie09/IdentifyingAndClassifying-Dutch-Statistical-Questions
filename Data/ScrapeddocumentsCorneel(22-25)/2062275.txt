title: Agressie tegen buschauffeurs De Lijn - Interfederaal overleg
thema: Mobiliteit en Verkeer
pdf link: https://docs.vlaamsparlement.be/pfile?id=2062275
thema link: https://www.vlaamsparlement.be/parlementaire-documenten/schriftelijke-vragen/1806342
SCHRIFTELIJKE VRAAG
nr. 704
van MARINO KEULEN
datum: 26 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Agressie tegen buschauffeurs De Lijn  -  Interfederaal overleg
De voorbije maanden werden meerdere buschauffeurs op het Gentse grondgebied 
slachtoffer van zinloos geweld.
Opnieuw was er een agressiegeval tegen een buschauffeur. Op maandagavond 19 februari 
2024 werd een buschauffeur op de Zwijnaardsesteenweg aangevallen door een persoon 
onder invloed. Een passagier kon uiteindelijk erger voorkomen.
Het is volledig begrijpbaar dat de chauffeurs schrik hebben maar dat het voor hen, de 
collega’s, De Lijn zelf en voor de vakbonden genoeg is geweest.
De schade die wordt aangericht, is trouwens niet te onderschatten. “De chauffeurs hebben 
schrik, slachtoffers zijn arbeidsongeschikt of hebben een trauma, de taak van de afwezige 
chauffeurs moeten door anderen worden opgevangen, …”, zo wordt gehoord. 
De vakbonden sommen de maatregelen op die de minister en De Lijn zelf genomen hebben 
en komen zelf tot de conclusie dat het maximale is bereikt. Ze kijken nu naar acties die 
moeten komen van de federale minister van Binnenlandse Zaken Annelies Verlinden en 
van federaal justitieminister Paul Van Tighelt. Ze willen een lik-op-stukbeleid.
1. De minister heeft in het verleden overleg gehad met de federale minister van 
Binnenlandse Zaken en met het college van Procureur-Generaals. 
In hoeverre is er door hen uitvoering gegeven aan de gemaakte afspraken?
2. Op welke wijze denkt de minister de terechte vragen van het personeel te kunnen 
ondersteunen naar de federale minister van Binnenlandse Zaken en de federale 
minister van Justitie?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 704 van 26 februari 2024
van MARINO KEULEN 
 
1. Er is een constructieve en goede samenwerking met de betrokken ministers en 
diensten. Er wordt maximaal uitvoering gegeven aan het 10-punten actieplan. Het 
laatste punt, toelating tot het dragen van bodycams door de lijncontroleurs, werd 
evenwel nog niet ingewilligd. Ondanks meerdere vragen werd helaas nog geen 
officiële goedkeuring ontvangen om proefprojecten te mogen opstarten. 
2. De OV-maatschappijen en ook ikzelf stuurden verschillende brieven. Het federaal 
parlement heeft intussen het licht op groen gezet voor het wettelijk kader voor het 
gebruik van bodycams door de politie (oktober 2023). Ik stuurde recent nog een 
herinnering aan minister Verlinden om de vraag van de OV-maatschappijen te 
ondersteunen. We blijven met andere woorden aandringen bij de federale collega’s 
om het dragen van bodycams door lijncontroleurs mogelijk te maken, minstens om 
een proefproject op te starten. 
