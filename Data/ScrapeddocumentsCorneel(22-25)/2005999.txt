title: Chauffeurs buitengewoon onderwijs - Nieuwe digitale systemen
thema: Mobiliteit en Verkeer
Onderwijs en Vorming
pdf link: https://docs.vlaamsparlement.be/pfile?id=2005999
thema link: https://www.vlaamsparlement.be/parlementaire-documenten/schriftelijke-vragen/1765856
SCHRIFTELIJKE VRAAG
nr. 43
van ELS ROBEYNS
datum: 2 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Chauffeurs buitengewoon onderwijs  -  Nieuwe digitale systemen
Bij de chauffeurs in het buitengewoon onderwijs zijn steeds meer frustraties te horen over 
het gebruik van nieuwe toestellen van De Lijn. Het gaat concreet over gsm’s en iPads waar 
chauffeurs op moeten inloggen bij aanvang van de dienst en waarmee ze online routes 
moeten inplannen en volgen via bepaalde apps. Die applicaties werken niet optimaal en 
zorgen voor veel problemen en frustraties. Zo moeten ze elke keer wanneer een kind op 
en af stapt dat registreren. Dat neemt veel tijd in beslag waardoor het voor sommige 
chauffeurs moeilijk wordt de maximum reistijd van 90 minuten te behouden. 
1. Is het gebruik van iPads en gsm’s achter het stuur wel toegestaan voor chauffeurs?
2. Hoe evalueert de minister de uitrol van de nieuwe digitale systemen? Hoe lang worden 
ze al gebruikt?
3. Bestaat er een systematische bevraging bij chauffeurs over hun visie op het gebruik 
van deze toestellen? Heeft de minister zicht op de ervaringen die chauffeurs hebben 
met de nieuwe systemen?
4. Welke applicaties gebruiken de chauffeurs? Wie is de ontwikkelaar van die applicaties? 
Hoeveel kost de applicatie (aanschaf/gebruik)? 
5. Wat zijn de totale kosten van deze nieuwe systemen, inclusief de aankoop van 
toestellen zoals iPads? 
6. Hoe beïnvloeden de systemen de reistijd van chauffeurs? Welke vertragingen zijn er 
gemiddeld? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 43  van 2 oktober 2023
van ELS ROBEYNS
1. Ik verwijs voor deze vraag naar mijn antwoord op vraag om uitleg nr. 2440 van de 
heer Stijn Bex, vraag om uitleg nr. 2445 van de heer Bert Maertens, en vraag om 
uitleg nr. 2447 van mevrouw Martine Fournier, gesteld in de Commissie Mobiliteit en 
Openbare Werken van het Vlaams Parlement van 11 mei 2023. Daarnaast verwijs ik 
ook naar de laatste voortgangsrapportage basisbereikbaarheid van 6 juli 2023, waar 
mevrouw Ann Schoubs de werking van de app heeft toegelicht, en naar de Commissie 
Mobiliteit en Openbare Werken van 28 september 2023, waar dit onderwerp naar 
aanleiding van uw vraag om uitleg nr. 3395 ook aan bod kwam.
Concreet gebruiken de chauffeurs de toestellen alleen wanneer ze niet aan het rijden 
zijn. De chauffeurs kregen een opleiding om de app op een veilige manier te kunnen 
gebruiken, conform de wegcode. 
2. Zie het antwoord op deelvraag 1. Dit werd reeds geduid in de Commissie Mobiliteit en 
Openbare Werken van 11 mei 2023 en in de voortgangsrapportage 
basisbereikbaarheid van 6 juli 2023. 
In juni 2023 werd de Via Driver app uitvoerig getest. Vanaf 1 september 2023 is de 
uitrol gefaseerd opgestart, waarbij 50% van de chauffeurs werd betrokken. Sinds 9 
oktober 2023 hebben de overige chauffeurs ook toegang tot de app. Vanaf de 
herfstvakantie moet elke chauffeur met de app werken.
De app vervangt de rittenbladen die manueel moeten ingevuld worden ter registratie 
van de leerlingen die zijn meegereisd. De app zorgt dus voor een serieuze 
administratieve vereenvoudiging: er moet enkel even geklikt worden op de naam van 
de leerling als het voertuig stilstaat. De digitalisering is belangrijk om een totaalbeeld 
te krijgen van welke leerlingen meereizen en wanneer, of er ritten moeten worden 
bijgestuurd, etc. 
3. Zoals eerder geduid in de in de Commissie Mobiliteit en Openbare Werken kan ik 
bevestigen dat bij de ontwikkeling van de app de chauffeurs uitvoerig zijn bevraagd. 
Dat gebeurde zowel tijdens, als voor en na de uitvoering van de ritten. 
4. Ook deze vraag werd reeds toegelicht in de Commissie Mobiliteit en Openbare 
Werken. De chauffeurs gebruiken enkel de Via Driver app, die in opdracht van Via 
werd ontwikkeld en die gratis aan de chauffeurs ter beschikking wordt gesteld. Dit is 
m.a.w. een onderdeel van de Via-opdracht.
5. De systemen (de app voor chauffeurs en het bijhorend platform voor exploitanten) 
worden  ter beschikking gesteld voor de gebruikers. De kostprijs van de smartphone 
+ holder + datasim is voor de exploitant en hangt af van de keuze van het toestel.
6. Ook deze vraag werd reeds diverse keren geduid in de Commissie Mobiliteit en 
Openbare Werken. In principe zorgt het gebruik van de app niet voor een verschil in 
reistijd. Het aanvinken van de leerling gebeurt bij het opstappen. De namen van de 
leerlingen staan in de volgorde van het draaiboek van de rit, wat het gebruik voor de 
chauffeur vereenvoudigt. Het inloggen en opstarten van de app bij aanvang van de 
rit gebeurt quasi instant.
