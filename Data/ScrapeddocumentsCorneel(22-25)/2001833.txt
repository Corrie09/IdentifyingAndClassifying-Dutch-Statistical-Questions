title: Speelzones - Stand van zaken
thema: Ruimtelijke ordening
pdf link: https://docs.vlaamsparlement.be/pfile?id=2001833
thema link: https://www.vlaamsparlement.be/parlementaire-documenten/schriftelijke-vragen/1764917
SCHRIFTELIJKE VRAAG
nr. 15
van BRECHT WARNEZ
datum: 28 september 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Speelzones  -  Stand van zaken
Speelzones bieden kinderen en jongeren de kans om tijd door te brengen in een groene 
omgeving. Wetenschappelijk onderzoek van het Instituut voor Natuur- en Bosonderzoek 
(INBO) wijst uit dat spelen in een groene omgeving goed is voor de fysieke en mentale 
gezondheid. Daarnaast stimuleert het ook de sociale interactie.
Speelzones zijn stukken natuur of bos waar kinderen, jongeren en hun begeleiders vrij 
mogen spelen en van de paden mogen afwijken. De aanwezige natuur zoals omgevallen 
bomen en losliggende, dode takken nodigt kinderen uit om te spelen. Daarnaast mogen in 
speelzones kampen worden gebouwd en zelfs een touwenparcours worden aangelegd, mits 
na de activiteit alle constructies weer verdwijnen en het bos in zijn oorspronkelijke staat 
wordt teruggebracht. 
Er zijn drie soorten speelzones: permanente speelzones, tijdelijke speelzones en vrij 
toegankelijke zones. Het Agentschap voor Natuur en Bos (ANB) is samen met lokale en 
bovenlokale overheden bevoegd voor deze speelzones.
In het Vlaams Jeugd- en Kinderrechtenbeleidsplan (JKP), lopende van 2015-2019, werkte 
Vlaanderen een plan van aanpak uit om het aantal speelzones uit te breiden. Als doel werd 
gesteld om tegen medio 2018 in elke gemeente, waar mogelijk, nodig en nuttig in ten 
minste één speelzone te voorzien. 
Gelieve alle gegevens beschikbaar te stellen in Excel.
1. Hoeveel gemeenten beschikken momenteel over een of meerdere speelzones? Gelieve 
een overzicht te geven van de gemeenten per provincie met vermelding van het aantal, 
de soort en de grootte van de speelzones. 
2. Hoe evalueert de minister de geografische spreiding van de speelzones?
a) Zijn er provincies met opvallend veel dan wel opvallend weinig speelzones?
b) Zo ja, hoe verklaart de minister die provinciale verschillen?
3. Niet elke gemeente beschikt al over een speelzone. 
Hoeveel gemeenten beschikken nog niet over een speelzone? Gelieve een overzicht 
per provincie te geven. 
4. Wat zijn de voornaamste redenen die gemeenten aanhalen waarom het voor hen niet 
nuttig of nodig is in een speelzone te voorzien? 
5. Welke argumenten ziet de minister om lokale besturen en andere partners te 
overtuigen om alsnog een speelzone aan te leggen?
6. Zijn er nog gemeentebesturen met plannen om in een speelzone te voorzien? Gelieve 
een overzicht te geven van deze gemeenten en bijbehorende oppervlaktes per 
provincie.
7. Werd de ambitie om in elke gemeente, waar mogelijk, nodig en nuttig, in ten minste 
één speelzone te voorzien, ondertussen behaald? 
Zo niet, welke stappen is de minister van plan te nemen om toch aan die ambitie te 
voldoen? Welk budget reserveert de minister daarvoor?
8. a) Vindt de minister deze speelzones voldoende om kinderen aan te moedigen meer 
buiten te spelen in de natuur, of ziet de minister nood aan verdere initiatieven en 
maatregelen om hieraan te voldoen? 
b) Heeft de minister al concrete plannen? Gelieve een plan van aanpak met budget 
en timing te geven.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 15 van 28 september 2023
van BRECHT WARNEZ
1. In het totaal beschikken 278 van de 300 Vlaamse gemeenten over een speelzone of 
een vrij toegankelijke zone. De gevraagde gegevens zijn als bijlage bij dit antwoord 
gevoegd. De meest recente stand van zaken van alle speelzones in Vlaanderen is 
bovendien te raadplegen via de webpagina en de interactieve kaart: 
www.natuurenbos.be/spelen. Dit overzicht wordt tweemaal per jaar geüpdatet, 
namelijk in juni en december. De gegevens die terug te vinden zijn in de bijlage dateren 
van 30 juni 2023.  
2. Rekening houdend met het beschikbare bosareaal per provincie wordt de geografische 
spreiding van de speelzones als voldoende en positief geëvalueerd.
a) Zie bijlage.
b) Het beschikbare bosareaal per provincie speelt hier een cruciale rol. In West-
Vlaanderen en in de noordrand van Brussel is er relatief weinig bos aanwezig 
waardoor het ook minder evident is om speelzones of vrij toegankelijke zones in te 
richten.
3. Zie bijlage. De gemeenten zonder speelzone of vrij toegankelijke zone zijn rood 
gemarkeerd.
4. Het beschikbare bosareaal op het grondgebied van een gemeente speelt daar een 
cruciale rol in. De omvang van de gemeente en de lokale vraag van bijvoorbeeld 
jeugdverenigingen en dergelijke kunnen eveneens een rol spelen. 
5. Vlaanderen maakt werk van meer en betere natuur en zet hierbij in op zowel robuuste 
natuur met hoge ecologische waarde alsook toegankelijke belevingsnatuur. De Vlaming 
vertoeft graag in de natuur en het is ook goed voor onze gezondheid; om tot rust te 
komen, om te ontspannen enz. Daarom is het erg belangrijk dat in Vlaanderen voor 
niemand natuur veraf is, in het bijzonder voor onze kinderen. De lokale besturen zijn 
hierbij een belangrijke partner. De bestaande instrumenten zoals subsidies voor lokale 
besturen en provinciebesturen om extra gronden aan te kopen voor bebossing worden 
als voldoende geacht. 
6. Er is geen overzicht beschikbaar van de gemeenten die overwegen om een speelzone 
aan te leggen. 
7. Zoals in de tabel in de bijlage weergegeven, werd die ambitie in elke gemeente, waar 
mogelijk, nodig en nuttig, zo goed als behaald. In kleine gemeenten met een beperkt 
bosareaal is er vaak ook geen vraag naar speelzones. Het staat lokale besturen, maar 
ook terreinbeherende verenigingen en boseigenaars, vrij om op eigen initiatief in 
speelzones te voorzien. Ze kunnen hiervoor steeds te rade gaan bij ANB.
8. Speelzones en vrij toegankelijke zones bieden de ideale omstandigheden aan kinderen 
om te ravotten in de natuur. In dit kader bestaan echter ook andere initiatieven die 
reeds hun succes bewezen hebben: Natuur in je Buurt, De Groene Rand en Natuur in 
je School. Alles samen moet dit ervoor zorgen dat er in ieders buurt een stukje natuur 
is waar kinderen vrij kunnen spelen.
BIJLAGE
Overzicht speelzones of vrij toegankelijke zones in Vlaanderen, per gemeente, op 30 juni 
2023
