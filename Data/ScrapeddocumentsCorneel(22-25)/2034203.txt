title: Autonome binnenvaart - Stand van zaken
thema: Mobiliteit en Verkeer
pdf link: https://docs.vlaamsparlement.be/pfile?id=2034203
thema link: https://www.vlaamsparlement.be/parlementaire-documenten/schriftelijke-vragen/1794493
SCHRIFTELIJKE VRAAG
nr. 467
van STEPHANIE D'HOSE
datum: 15 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Autonome binnenvaart  -  Stand van zaken
Autonome binnenvaart - of in sommige gevallen nog semi-autonome vaart -  kunnen we 
begrijpen als onbemande of zelfvarende schepen. Het is een innovatieve ontwikkeling die 
verschillende voordelen met zich meebrengt, met name in regio's met een sterke 
maritieme activiteit zoals Vlaanderen.
Het gaat om een belangrijke ontwikkeling omdat het de mogelijkheid biedt om de 
efficiëntie, veiligheid, milieuvriendelijkheid, innovatie en concurrentiepositie van de 
maritieme sector in Vlaanderen aanzienlijk te verbeteren. Het plaatst de regio op de kaart 
als een voorloper in die technologische revolutie en draagt bij aan bredere economische 
en duurzame voordelen.
Vlaanderen is wereldwijd pionier met betrekking tot autonome binnenvaart. Er zijn de 
afgelopen jaren verdere stappen gezet om autonome binnenvaart mogelijk te maken.
1. Kan de minister uitgebreid toelichten hoe er de voorbije jaren is ingezet op de 
autonome binnenvaart? 
2. Ziet de minister vandaag een verhoogd gebruik van de binnenvaart als gevolg van die 
stappen? Welke problemen worden daarmee verholpen, en is er bijvoorbeeld al een 
antwoord op het tekort aan werknemers in de sector?
3. Welke maatregelen acht de minister nog nodig in de nabije toekomst?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 467 van 15 januari 2024
van STEPHANIE D’HOSE
1. Het Scheepvaartdecreet, dat werd goedgekeurd door de Vlaamse Regering op 19 
januari 2022, laat via artikel 70 de mogelijkheid toe om testen van nieuwe, 
innovatieve technologieën in Vlaanderen uit te voeren. Dit artikel bepaalt dat de 
waterwegbeheerders de criteria bepalen waaronder deze experimenten kunnen 
plaatsvinden en welke afwijkingen de vaartuigen hiervoor kunnen krijgen op de 
bestaande regelgeving. Zie verder onder deelvraag 3.
Om deze nieuwe ontwikkelingen maximale kansen te bieden, stelt De Vlaamse 
Waterweg nv (DVW) sinds 2018 haar volledige werkingsgebied open als testgebied 
voor geautomatiseerd varen. DVW verleent via experimenteerovereenkomsten 
toelatingen aan projecten rond geautomatiseerd varen, inclusief het besturen vanop 
afstand, al dan niet met gereduceerde bemanning. Deze stapsgewijze evolutie kadert 
in een globale beweging richting volledig autonoom varen op middellange termijn. 
Deze nieuwe mogelijkheden worden steeds meer toegepast. Eerst met kleine 
duwbakken (Watertruck), daarna met omgebouwde conventionele vaartuigen (bv. 
Tercofin). Sinds eind 2023 varen er in Vlaanderen ook speciaal hiervoor gebouwde 
vaartuigen (River Drone).
Naast proefprojecten betreffende het varen met geautomatiseerde schepen, worden 
ook proefprojecten uitgevoerd betreffende het onbemand schutten in een aantal 
sluizen op de Vlaamse waterwegen.
Doorheen de voorbije jaren hebben alle stakeholders veel ervaring opgedaan, zowel 
de scheepseigenaars en dienstverleners, alsook de waterwegbeheerders. Deze 
ervaring vormt de basis voor de verdere toekomstige evolutie.
Ten slotte heeft DVW recent het initiatief genomen om één centraal aanvraagpunt uit 
te werken in Vlaanderen met het oog op pilootprojecten. Vandaag moet een aanvraag 
nl. bij elke Vlaamse waterwegbeheerder afzonderlijk aangevraagd worden. 
2. Een verhoogd gebruik van de binnenvaart is nog niet meteen zichtbaar, gelet op het 
feit dat dit om disruptieve innovatie gaat, waarvan de economische impact pas op 
langere termijn merkbaar is. Geautomatiseerd varen zit vandaag nog steeds in een 
testfase, waarbij moet nagegaan worden of de gebruikte technologieën op een veilige 
manier kunnen ingezet worden. Hierbij is het belangrijk om te vermelden dat deze 
nieuwe manier van navigeren samen met conventioneel varende schepen op een even 
veilige manier moet kunnen verlopen. 
De binnenvaartsector beoogt met het concept van geautomatiseerd varen invulling te 
geven aan:
- het verhogen van de efficiëntie en productiviteit, door 24/7 te kunnen opereren;
- de realisatie van een kostenbesparing door middel van bemanningsreductie;
- het opnieuw aantrekkelijk maken van het beroep voor jonge ondernemers en zo 
de vergrijzing en minder instroom in het vak een halt toe te roepen.
3. De technologie om geautomatiseerd te varen in Vlaanderen bestaat en wordt elke dag 
verbeterd. Het grootste struikelblok voor geautomatiseerd varen in Vlaanderen is 
echter de regelgeving. Zowel Europese en Vlaamse regelgeving gaan nog steeds uit 
van pilootprojecten, waarbij voor elk project specifieke afwijkingen aangevraagd 
worden aan en goedgekeurd moeten worden door waterwegbeheerders, op vlak van 
volgende regelgeving:
- het lokaal politiereglement;
- de technische voorschriften (ES-TRIN);
- de bemanningsvoorschriften (ES-QIN).
In 2023 werd de termijn voor pilootprojecten van vijf naar tien jaar verlengd om 
ervoor te zorgen dat de testen/projecten verdergezet kunnen worden, met het oog 
op het verder testen van technologische ontwikkelingen.
De technologische ontwikkelingen naderen het punt dat geautomatiseerd varen het 
stadium van proefprojecten voorbij is en dat geautomatiseerd varen in een normale 
modus mogelijk kan worden. Hiertoe is een aanpassing van de huidige regelgeving 
noodzakelijk, die verdere kansen zal bieden aan deze ontwikkelingen. Het doel hierbij 
is een doelstellingenregelgeving, die de doelstellingen (bv. betreffende veiligheid) 
beschrijft die de gebruikte technologieën moeten behalen, in plaats van een 
middelregelgeving waarbij de gebruikte technologieën zelf beschreven worden.
Verder wordt ook de evoluties in buurlanden, riviercommissies en Europa opgevolgd. 
Geautomatiseerd varen stopt niet aan de landsgrenzen. Een geharmoniseerde 
wetgeving in Europa is dan ook van groot belang. 
Binnen de Rijnvaartcommissie speelt Vlaanderen momenteel een voortrekkersrol. Zo 
heeft Vlaanderen namens de Belgische delegatie de voorbije jaren o.a. een belangrijke 
rol gespeeld in de opmaak van een gedetailleerde visie ter ondersteuning van 
geautomatiseerd varen in het kader van de CCR; de opmaak van de internationale 
definitie van de CCR betreffende automatiseringsniveaus; en de ontheffingsprocedure 
van de CCR voor proefprojecten op het gebied van geautomatiseerd varen. 
Belangrijk is ook om te vermelden dat op basis van recent (d.d. 6 december 2023) 
aangenomen aanbevelingen van de CCR, aan drie vaartuigen van een Vlaamse 
ondernemer de toestemming is gegeven om proefvaarten uit te voeren op de Rijn. 
Deze aanvragen voor proefvaarten werden conform de procedure van de CCR door 
Vlaanderen namens de Belgische delegatie bij de CCR ingediend. Het is de eerste keer 
dat proefvaarten inzake geautomatiseerd varen op de Rijn uitgevoerd zullen worden.
In het kader van het huidig Belgisch EU-voorzitterschap zal op 16 mei een Smart 
Shipping Conferentie georganiseerd worden. Deze conferentie zal politici, 
beleidsmakers en deskundigen samenbrengen om van gedachten te wisselen inzake 
geautomatiseerd varen en o.a. de volgende stappen inzake geautomatiseerd varen 
bespreken.
