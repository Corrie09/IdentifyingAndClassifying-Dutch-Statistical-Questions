title: Selectieve participatietoeslag - Terugvordering
thema: Welzijn en Gezin
pdf link: https://docs.vlaamsparlement.be/pfile?id=2062572
thema link: https://www.vlaamsparlement.be/parlementaire-documenten/schriftelijke-vragen/1818069
SCHRIFTELIJKE VRAAG
nr. 329
van HANNELORE GOEMAN
datum: 4 april 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Selectieve participatietoeslag  -  Terugvordering
De selectieve participatietoeslag wordt provisioneel toegekend aan leerlingen die een heel 
schooljaar de lessen volgen en zijn ingeschreven op 30 juni van het betreffende schooljaar. 
Dat betekent dat wanneer een leerling voortijdig de school verlaat en zich niet in een 
andere school inschrijft, de selectieve participatietoeslag door de uitbetaler wordt 
teruggevorderd.
Voor ouders kan de terugvordering een grote financiële impact hebben op het 
gezinsbudget. Hun kind ging bijvoorbeeld wel naar school tot 30 april, maar besloot daarna 
zichzelf uit te schrijven. Ook al was het kind ingeschreven van 1 september tot 30 april, 
toch moet de volledige selectieve participatietoeslag worden teruggevorderd.
Gedurende acht maanden maakten de ouders echter kosten: schoolfacturen, boeken, 
materialen en vervoerskosten. Het is niet logisch dat die maanden niet worden verrekend 
bij de terugvordering van het bedrag.
1. Waarom worden de maanden die de leerling op school was ingeschreven en 
daadwerkelijk de lessen volgde, niet in rekening gebracht bij de terugvordering?
2. Zal de regelgeving worden aangepast zodat de selectieve participatietoeslag wél 
rekening houdt met de daadwerkelijke tijd die de leerling op school was ingeschreven? 
Zo niet, waarom niet?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 329 van 4 april 2024
van HANNELORE GOEMAN
De schooltoeslag is een provisionele uitbetaling aan het begin van het schooljaar. De 
toeslag kan teruggevorderd worden als een kind niet voldoet aan de voorwaarden. 
Inschrijving in een door de Vlaamse overheid erkende, gefinancierde en gesubsidieerde 
onderwijsinstelling is één van de voorwaarden. We zijn op de hoogte van de problematiek 
en de moeilijkheden die hier voor gezinnen mee gepaard gaan.
Voor de inkanteling van de schooltoeslag in het Groeipakket moest de schooltoelage nog 
aangevraagd worden. Sinds 2019 krijgen alle rechthebbende kinderen automatisch de 
schooltoeslag. Ondanks de voordelen van de automatische toekenning, bestaat er een kans 
dat mensen daardoor de voorwaarden en de risico’s op terugvordering minder kennen.
De regelgeving voor schooltoeslagen binnen het Groeipakket werd overgenomen vanuit de 
regelgeving voor studiefinanciering door Onderwijs. Destijds is de regelgeving rond 
schooltoelagen in het basis- en secundair onderwijs gebaseerd op de regelgeving rond 
studietoelagen in het hoger onderwijs1. Daarbij wordt aan het begin van het studiejaar 
voor de uitbetaling gekeken of de student voldoende studiepunten opneemt. Op het einde 
van het studiejaar wordt vervolgens gecontroleerd of er nog steeds voldoende 
studiepunten werden opgenomen. Een terugvordering kan daarbij plaatsvinden als 
uiteindelijk toch minder studiepunten opgenomen werden, ook al betaalde die student in 
het begin van het studiejaar het benodigde materiaal. Voor het lager en secundair 
onderwijs werden de voorwaarden aangepast aan het onderwijsniveau en wordt er dus 
teruggevorderd als er o.a. geen inschrijving meer is op 30 juni of als er meer dan 21 
kalenderdagen zitten tussen het uitschrijven en terug inschrijven in onderwijsinstelling in 
de loop van het betrokken schooljaar. Er is dus niet ingegrepen op de bestaande manier 
van terugvordering en er zijn ook geen aanpassingen gedaan rond het provisioneel 
uitbetalen van de schooltoeslag. 
Het is aan een volgende Vlaamse Regering om te beslissen of ze initiatief wil nemen om 
de regelgeving hieromtrent aan te passen, en bijvoorbeeld te kiezen voor een definitieve 
uitbetaling of pro rata terugvordering. 
1 Ontwerp van decreet betreffende de studiefinanciering van de Vlaamse Gemeenschap g1171-1.pdf 
(vlaamsparlement.be)
