title: Site voormalige pannen- en steenbakkerij Tuileries de Briqueteries in Oedelem - Instandhouding
thema: Onroerend erfgoed
pdf link: https://docs.vlaamsparlement.be/pfile?id=2030656
thema link: https://www.vlaamsparlement.be/parlementaire-documenten/schriftelijke-vragen/1791547
SCHRIFTELIJKE VRAAG
nr. 103 
van MAAIKE DE VREESE
datum: 21 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Site voormalige pannen- en steenbakkerij Tuileries de Briqueteries in Oedelem  -  
Instandhouding
De voormalige site van de pannen- en steenbakkerij Tuileries de Briqueteries is een laatste 
getuige van de eeuwenoude traditie in de regio van Oedelem. De site van de steenbakkerij, 
met name de Bollinckx-armgasmotor met volledige gazogeeninstallatie, het machinehuis 
en de machinekamers, hebben een unieke industrieel-archeologische waarde en werden 
daarom beschermd.
Sinds enkele jaren slaat het verval evenwel hard toe en zonder snelle en gepaste actie 
dreigt een uniek stuk erfgoed verloren te gaan.
1. Is de minister op de hoogte van de situatie van de steenbakkerij in Oedelem?
2. Zijn er acties binnen het agentschap Onroerend Erfgoed (AOE) geweest of lopende? 
Kan de minister ze toelichten?
3. Werd voor die site een aanvraag voor een standaardpremie voor werken aan 
beschermd onroerend erfgoed ingediend? Zo ja, kan de minister ze toelichten? Zo niet, 
heeft de minister weet van een dossier in voorbereiding?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 103 van 21 december 2023
van MAAIKE DE VREESE
1. Ja, ik ben op de hoogte van de situatie van de steenbakkerij in Oedelem, een dossier 
met een lange voorgeschiedenis. Mijn administratie houdt me op de hoogte van het 
overleg hierover.
2. Het agentschap Onroerend Erfgoed vroeg in 2022 of het lokale bestuur of de IOED 
Raakvlak kon bekijken om de instandhouding van deze historische site over te nemen  
van de huidige private eigenaars. Die vraag bleef enige tijd onbeantwoord, en ook de 
verplichte bodemsanering hinderde een concreet toekomstperspectief. 
Maar sinds midden 2023 kwamen de gesprekken in een stroomversnelling en is de 
ambitie van de lokale overheid duidelijker: men wil de gronden overnemen, saneren en 
de site herinrichten als openbaar park met bos. Hierbij zou men ook het monument 
integreren en de oude steenbakkerij in de plattegrond subtiel evoceren. Er lopen 
hierover momenteel gesprekken met verschillende actoren (eigenaars, 
saneringsbedrijven, OVAM, ANB, …). En mijn administratie ondersteunt het lokale 
bestuur voor de erfgoedmaterie. Intussen voorzag de gemeente ook middelen op haar 
begroting van 2024 voor de realisatie van dit park. 
3. Neen, er werd nog geen aanvraag voor een erfgoedpremie ingediend voor deze site. 
