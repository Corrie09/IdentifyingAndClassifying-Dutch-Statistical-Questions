title: Actieplatform Agrarische Herontwikkeling - Stand van zaken
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2016599
thema link: https://www.vlaamsparlement.be/parlementaire-documenten/schriftelijke-vragen/1778941
SCHRIFTELIJKE VRAAG
nr. 119
van JORIS NACHTERGAELE
datum: 13 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Actieplatform Agrarische Herontwikkeling  -  Stand van zaken
Op 23 juni 2021 stelde ik in de commissie voor Landbouw, Visserij en Plattelandsbeleid 
een vraag over de herontwikkeling van hoeves, waarop de minister antwoordde:
“Het is ook binnen de platformwerking [van het Open Ruimte Platform] dat thema’s voor 
nieuwe programma’s worden gedetecteerd. Nieuwe programmalijnen ontstaan uit een 
combinatie van een duidelijke vraag tot actie op het terrein. Ik zal deze vraag meenemen 
en bekijken hoe we dat kunnen inpassen in het Open Ruimte Platform. Ik zie het wel zitten 
om dat daarin te steken in plaats van een apart hok te maken.”
Hierdoor zag het verkennend programma ‘Actieplatform Agrarische Herontwikkeling’ het 
licht.
In de beleids- en begrotingstoelichting Omgeving en Natuur. Begrotingsuitvoering 2022 
verwijst de minister naar twee verkenningen die werden opgestart rond nieuwe 
programma’s waaronder het actieplan voor agrarische herontwikkeling, een actieplatform 
dat werd opgestart in de schoot van het Open Ruimte Platform.
1. Hoe verlopen de verkenningen?
2. Welke stakeholders worden betrokken?
3. Kan het Actieplatform Agrarische Herontwikkeling een programma worden? Zo ja, 
tegen wanneer kan dat uitgerold worden en welk budget wordt daaraan gekoppeld?
4. Welke andere initiatieven werden al voorbereid om agrarische herontwikkeling te 
stimuleren?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 119 van 13 november 2023
van JORIS NACHTERGAELE
1. Het Actieplatform Agrarische Herontwikkeling (of kortweg AAH), dat werd opgericht in 
navolging van het antwoord op de vraag om uitleg die u me op 21 juni 2021 stelde, 
vertrekt niet van een blanco blad. Het bouwt verder op de ervaringen en inzichten van 
o.m. deze drie projecten: 
i. Het onderzoeksproject ‘Boer Ruimt Veld’ dat kaderde binnen de subsidie-oproep 
Vlaanderen breekt uit;
ii. Het PDPO-project ‘Agrarische herontwikkeling van landbouwinfrastructuur’ van 
provincie Antwerpen;
iii. Het PDPO-project ‘Hergebruik Hoeves’ van provincie Oost-Vlaanderen.
Vanuit het Open Ruimte Platform (ORP) werd budget ter beschikking gesteld voor 
begeleiding om de verkenning van een AAH-programma verder vorm te geven. Onder 
begeleiding van Architecture Workroom Brussels en Voorland trekt het Departement 
Omgeving samen met het Departement Landbouw en Visserij en Provincie Antwerpen 
sinds 2021 de verkenning van zo’n AAH-programma. In de loop van 2022 resulteerde 
dit in de definiëring van drie actielijnen:
i. Actielijn 1: Opzetten van een lerend netwerk;
ii. Actielijn 2: Verzamelen van bewijslast;
iii. Actielijn 3: Leren door te doen.
Actielijn 1: Opzetten van een lerend netwerk
Binnen deze actielijn vonden reeds in 2022 de eerste inspiratiesessies plaats; in de 
loop van 2023 volgden nog eens drie inspiratiesessies. De opzet van het lerend 
netwerk is om ervaring- en kennisuitwisseling te faciliteren, telkens met een 
thematische insteek. De groep betrokken stakeholders die actief deelneemt aan de 
inspiratiesessies groeit nog steeds. De inspiratiesessies worden omschreven als unieke 
samenwerkingen tussen lokale, provinciale en Vlaamse overheden en tussen 
overheidsdiensten rond het thema. Dit wordt gestaafd door onderstaand citaat:
Actielijn 2: Verzamelen van bewijslast
Op basis van de verschillende inspiratiesessies werd tegelijk bewijslast verzameld. 
Daarbij werden heel wat argumenten gecapteerd waarom een doordacht agrarisch 
herbestemmingsbeleid heel wat uitdagingen samen kan vastpakken. 

Volgende conclusies werden geformuleerd:
-Voldoende ruimte voor landbouw is niet gekwantificeerd, dit in tegenstelling tot 
doelen vanuit water, natuur, wonen en bedrijvigheid. Dit leidt tot 
kringredeneringen binnen landbouwvisies. Er is nood aan een ruimtelijk experiment 
met ruimtelijke visie op landbouw;
-Nood aan gebiedsregisseurs om overkoepelende landschappelijke visievorming te 
verzoenen met een voldoende betrokkenheid van landbouwers (inspiratiesessie 
landbouwvisies);
-Samenwerking tussen beleidsdomeinen (economie, landbouw, omgeving…) en -
niveaus (gemeenten, provincies en Vlaanderen) is nodig. Het AAH speelt een 
cruciale rol in het faciliteren van deze samenwerking;
-De vaststelling dat er weinig instrumenten zijn voor trajectbegeleiding van 
stoppende landbouwers, maar wel een nood aanwezig is;
-De logica’s van de verschillende afwegingskaders om zonevreemde 
functiewijzigingen te beoordelen hebben geen fundamentele verschillen;
-Onmacht (en bijhorende frustraties) op procesniveau wordt gedetecteerd;
-Een zonevreemde vergunningsaanvraag afwijzen is één, maar wat zijn de 
alternatieven? De vaststelling is dat agrarische herontwikkeling en sloop op dit 
moment niet als volwaardig alternatief is uitgewerkt, maar dat hieraan wel nood 
is.
Actielijn 3: Leren door te doen
Binnen deze actielijn werden drie mogelijke opportuniteiten benoemd om verder op in 
te zetten:
-Opportuniteit 1: Projectondersteuning. De vrijwillige stopzettingsregeling voor 
varkensstallen binnen de Programmatische Aanpak Stikstof (PAS) vormt een 
mogelijke opstap naar een project omwille van het positieve verhaal van sanering 
naar ruimte voor landbouw.
-Opportuniteit 2: Omgekeerde subsidiariteit, waarbij lokale beleidsniveaus strenger 
(mogen) zijn dan hogere niveaus. Door de gewijzigde advieshouding m.b.t. 
zonevreemde functiewijzigingen van het Departement Landbouw en Visserij 
merken lokale besturen op dat dergelijke wijziging geen recht maar wel een gunst 
is, en dat het huidige Vlaamse kader uitzonderingsbepalingen betreft. Provincies 
testen met de afwegingskaders hoe ver ze springen met lokale instrumenten om 
een antwoord te bieden op de problematiek binnen het huidige Vlaamse kader om 
agrarische reconversie kunnen stimuleren en mogelijkheden tot functiewijzigingen 
in strategisch landbouwgebied kunnen fnuiken.
-Opportuniteit 3: Right-to-farm. Provincie West-Vlaanderen experimenteert o.m. 
met de plattelandswoning. En binnen het AAH kwamen ook al wooncharters aan 
bod naar model van Pays des Collines. Een vertaling van deze wooncharters binnen 
de erkende landschapsparken is een opportuniteit die kan bijdragen aan het 
vergroten van het maatschappelijk draagvlak voor landbouw. 
Met een blik op de toekomst werd vanuit het AAH gewerkt aan een narratief waar er 
samen met de geëngageerde partners verder rond samengewerkt kan worden. 
2. Volgende organisaties werden betrokken i.h.k.v. de werking van het AAH (alfabetische 
volgorde):
•ABS
•AWB
•Bioforum
•Boerenbond
•Boerenforum
•Boerennatuur
•Bond Beter Leefmilieu
•De Landgenoten
•Departement Landbouw & Visserij•Natuurpunt
•Provincie Antwerpen
•Provincie Oost-Vlaanderen
•Provincie West-Vlaanderen
•Regionale Landschappen
•VLAIO
•VLM
•Voedsel Anders (Fian)
•Voorland
•Departement Omgeving
•Fedagrim
•ILVO
•KULeuven•VRP
•VVP
•VVSG
3. Het AAH werkt rond een urgent thema waarbij naast de verschillende beleidsniveaus 
ook de open ruimte onder aanzienlijke druk komt te staan. Binnen het project Boer 
Ruimt Veld becijferde ILVO dat één op de twee bestaande landbouwgebruikspercelen 
met bebouwing een verhoogde kans heeft om vrij te komen in de komende 10 tot 15 
jaar. 
Ook binnen ORP wordt het AAH erkend als een waardevol programma. Op 6 december 
2023 gaat het feest rond 10 jaar ORP door in het provinciehuis in Leuven. Op dit feest 
worden uitwisselingen rond tien narratieven georganiseerd. Het narratief 
‘hoeveontwikkelaars’, dat voorkomt uit het AAH, is er hier één van.
De verkennende fase van het AAH loopt eind 2023 af. Na het afsluiten van de 
verkennende fase heeft het AAH de ambitie om vanaf 2024 te verpoppen tot een 
werkelijk actieplatform. 
Het AAH fungeert als overkoepelend orgaan van de verschillende lopende en nieuwe 
initiatieven m.b.t. het thema. Het lerend netwerk vormt daarbij een waardevol 
klankbordgroep waarbij overheid, kennisinstellingen en stakeholders met elkaar in 
contact komen, en vormt zo een robuust kennisnetwerk. 
4. Heel wat actoren en provincies zijn bezig met het thema. In de Provincie West-
Vlaanderen werd er in december 2022 gestart met de studieopdracht ‘Strategie 
(her)gebruik hoeves’ dat momenteel uitgevoerd wordt door ILVO/Voorland. In Oost-
Vlaanderen loopt er een PDPO-project over het hergebruik van hoeves waarbij er 
samen met enkele pilootgemeenten wordt verkend hoe een afwegingskader 
geïmplementeerd kan worden. In beide provincies is een doorvertaling naar het 
Beleidsplan Ruimte voorzien. 
De Provincie Antwerpen heeft eveneens agrarische herontwikkeling en zonevreemd 
ruimtegebruik opgenomen in het Beleidsplan Ruimte Provincie Antwerpen, meer 
bepaald binnen het beleidskader verdichten en ontdichten van de ruimte. Binnen het 
beleidskader werden concrete acties benoemd waarop zal ingezet worden. Ook het 
landbouwkompas, als instrument om de kansen en uitdagingen van een agrarische 
bedrijfslocatie in beeld te brengen, werd beschikbaar gemaakt voor de verschillende 
gemeenten van de provincie. Daarnaast is er de interprovinciale werkgroep 
‘Hergebruik hoeves’ waarin de provinciale landbouwdiensten hun werking en projecten 
rond het thema agrarisch hergebruik met elkaar delen.
Ook het Departement Omgeving deed al voorbereidend werk waarin decretale 
wijzigingen worden verkend. Tot dan wordt het huidig kader gehanteerd waarbij elke 
vergunningsbeslissing, ook die waarbij toepassing gemaakt wordt van de 
mogelijkheden inzake zonevreemde functiewijzigingen, verantwoord moet kunnen 
worden in het licht van een goede ruimtelijke ordening. Er bestaat dus geen ‘recht’ op 
een vergunning wanneer voldaan is aan de reglementaire toepassingsvoorwaarden 
voor de mogelijkheden inzake zonevreemde functiewijzigingen; de mogelijkheid om 
een afwijking op de bestemmingsvoorschriften toe te kennen moet steeds worden 
afgewogen tegen de door de ruimtelijke ordening gediende belangen. 
Vanuit het Departement Landbouw en Visserij is er een co-trekkersrol binnen het AAH 
(en ruimer binnen het ORP) alsook een actieve deelname aan de verschillende 
stuurgroepen van de lopende projecten in de verschillende provincies alsook de 
interprovinciale werkgroep agrarische reconversie. Daarmee onderstreept het 
Departement Landbouw en Visserij het belang van doordachte agrarische reconversie 
in het kader van een goede agrarische structuur en een robuuste open ruimte.
De toegenomen actie en interesse in dit thema vanuit de verschillende beleidsniveaus 
onderstreept de (toenemende) urgentie rond deze thematiek en de noodzakelijkheid 
van structurele samenwerking en kennisuitwisseling. Binnen het Beleidsplan Ruimte 
Vlaanderen werden eveneens doelstellingen opgenomen m.b.t. functiewijzigingen.
