title: Opleiding Verpleegkunde - Gebruik verpleegrobot
thema: Gezondheid
Onderwijs en Vorming
pdf link: https://docs.vlaamsparlement.be/pfile?id=2012064
thema link: https://www.vlaamsparlement.be/parlementaire-documenten/schriftelijke-vragen/1775601
SCHRIFTELIJKE VRAAG
nr. 79
van KOEN DANIËLS
datum: 26 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Opleiding Verpleegkunde  -  Gebruik verpleegrobot
In Vlaanderen ligt de focus op een kwaliteitsvolle opleiding die jongeren voorbereidt op het 
beroep dat ze later willen uitoefenen. Zeker binnen de zorgsector is een goede 
voorbereiding op de latere job van belang. Het gaat namelijk over het omgaan en 
verzorgen van mensen. In deze opleidingen zijn stages van ongekend belang. Ze brengen 
de studenten in de praktijk en in contact met de personen waar ze later voor zullen zorgen. 
Door die ervaringen leren studenten hun theorie omzetten in praktijk en leren ze hoe ze 
het best reageren in bepaalde situaties.
Wanneer de focus te veel op de theorie komt te liggen, verhoogt de kans op de 
praktijkschok. Om die schok te verkleinen, wordt dus gewerkt met stages. Toch nemen die 
de angst niet volledig weg. Daarom werken ze nu in Thomas More in Lier met een 
verpleegrobot. Studenten verpleegkunde van de hogeschool gebruiken de robot om op een 
realistische manier verschillende scenario’s te oefenen. De pop bootst verscheidene 
menselijke signalen na zoals een kloppende borst, hartkloppingen, hoesten… De aankoop 
van de zorgrobot kostte Thomas More 62.000 euro.
1. Er zijn nog dergelijke robots, ook bij vroedkunde, geriatrie, enz. 
Hoeveel heeft de Vlaamse overheid bijgedragen bij de ontwikkeling en implementatie 
van dergelijke robots?  
2. Acht de minister - die meter is van het project - het mogelijk om dit soort robots ook 
beschikbaar te stellen binnen andere instellingen van het hoger onderwijs die een 
opleiding verpleegkunde of arts aanbieden? Kan daarvoor in samenwerking gegaan 
worden met het departement Onderwijs?
3. Wordt het oefenen op/met een dergelijke robot ook erkend als stagetijd in het licht 
van de opleidingsvereisten in de WUG-wet ?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 79 van 26 oktober 2023
van KOEN DANIËLS
1. Zoals u terecht aangeeft, geloof ik sterk in de waarde van praktijkgericht onderwijs 
om de overgang van theorie naar praktijk te overbruggen. De inzet van simulatie 
onderwijs met onder andere robots, is daar een essentieel onderdeel van.
Zoals u ook vermoedelijk weet, krijgt het hoger onderwijs een heel ruime mate van 
autonomie, binnen uiteraard duidelijke kwaliteitskaders, naar vormgeving curricula 
toe. Met andere woorden, als overheid komen wij niet tussen in hoe een opleiding inzet 
op het realiseren van leerdoelen. Dit vormt onderdeel van de keuzes van een hoger 
onderwijsinstelling. De ene instelling doet dit via inzet van simulatierobots, andere 
instellingen via een innovatiecentrum en nog anderen via doorgedreven simulaties in 
ethisch lab…
Echter, de financiering van het hoger onderwijs, is een Vlaamse bevoegdheid, zo is de 
Vlaamse Regering, alvast zijdelings, betrokken bij deze ontwikkeling.
2. De samenwerking over opleidingen en over hoger onderwijsinstellingen heen 
stimuleren is een taak van onderwijs.
3. Dit is sterk afhankelijk van wat er per gezondheidszorgberoep in de WUG werd 
bepaald. Voor de verpleegkundige verantwoordelijk voor algemene zorg (huidige 
benaming bachelor verpleegkunde in Wet op de uitoefening van de 
gezondheidszorgberoepen of WUG), staat duidelijk in de WUG gestipuleerd dat er 2300 
uur stage dient te zijn, waar stage duidelijk wordt afgebakend als rechtstreeks 
patiëntencontact. Dit betekent dat dit voor deze groep niet kan erkend worden als 
stagetijd. 
