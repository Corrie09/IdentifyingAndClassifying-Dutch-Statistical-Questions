title: Uitstel inwerkingtreding centraal inschrijvingsregister (CIR) - Impact op leegstand
thema: Wonen
pdf link: https://docs.vlaamsparlement.be/pfile?id=2034087
thema link: https://www.vlaamsparlement.be/parlementaire-documenten/schriftelijke-vragen/1792202
SCHRIFTELIJKE VRAAG
nr. 110
van AN MOERENHOUT
datum: 9 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Uitstel inwerkingtreding centraal inschrijvingsregister (CIR)  -  Impact op leegstand
De inwerkingtreding van het centraal inschrijvingsregister wordt al een tijdje uitgesteld. 
Eerst werd het verschoven van januari 2023 naar oktober, vervolgens van oktober naar 
januari 2024. Onlangs werd gecommuniceerd dat ook januari 2024 niet gehaald zou 
worden, en werd 18 maart 2024 vooropgesteld.
Het is momenteel onduidelijk wat dat betekent voor het nieuwe toewijzingsreglement. Er 
zijn op het terrein heel veel vragen over de gevolgen van de vertraging van de 
inwerkingtreding van het CIR.
Zo is het aantal versnelde toewijzingen een verplicht jaarlijks aandeel, waarvoor een 
berekeningsformule ter beschikking werd gesteld. Elke woonmaatschappij heeft die 
formule gebruikt om het aandeel voor 2024 te berekenen, rekening houdend met eventuele 
nieuwbouwprojecten.
Er zijn woonmaatschappijen die nieuwbouwprojecten hebben die klaar zijn om te verhuren 
en die ze ook meegeteld hebben in het aantal versnelde toewijzingen.
Betekent de vertraging nu dat de maatschappijen die nieuwe woningen moeten laten 
leegstaan tot het toewijzingsreglement in werking kan treden?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 110 van 9 januari 2024
van AN MOERENHOUT
Bij de gefaseerde invoering van het centraal inschrijvingsregister werd bepaald dat zolang 
de lokale softwaresystemen voor de toewijzingen van de sociale verhuurders niet aan het 
centraal inschrijvingsregister zijn gekoppeld, de sociale verhuurder een aanbod van een 
sociale huurwoning moet doen op basis van de toewijzingslijsten gegenereerd uit eigen 
inschrijvingsregisters d.d. van 17/11/2023 en niet op basis van het centraal 
inschrijvingsregister. Dit betekent dat er nog kan worden toegewezen op basis van de 
toewijzingsregels die van toepassing waren voor die toewijzingslijsten. Er moeten om die 
reden dus geen woningen blijven leegstaan.
