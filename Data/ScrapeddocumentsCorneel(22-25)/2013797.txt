title: Graduaatsopleidingen - Sterk stijgende studentenaantallen
thema: Onderwijs en Vorming
pdf link: https://docs.vlaamsparlement.be/pfile?id=2013797
thema link: https://www.vlaamsparlement.be/parlementaire-documenten/schriftelijke-vragen/1776726
SCHRIFTELIJKE VRAAG
nr. 94
van KRISTOF SLAGMULDER
datum: 6 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Graduaatsopleidingen  -  Sterk stijgende studentenaantallen
De Vlaamse Hogescholenraad (VLHORA) maakte recent in zijn oktobertelling weer bekend 
hoeveel studenten zich hebben ingeschreven voor een opleiding aan een van de 13 
Vlaamse hogescholen. Dit academiejaar schreven 148.349 studenten zich in, een stijging 
van meer dan 3,5% tegenover vorig academiejaar. De stijging van het aantal 
inschrijvingen aan de hogescholen dit jaar, maar ook de afgelopen jaren, heeft vooral ook 
te maken met de graduaten, die sedert het academiejaar 2019-2020 volledig zijn 
ingekanteld in de hogescholen. Zo is er dit jaar een opvallende groei van 11% in de 
graduaatsopleidingen naar 22.569 studenten; ter vergelijking: in de professionele 
bacheloropleidingen is er ‘slechts’ een toename van 2,45%. Dat betekent quasi een 
verdubbeling van het aantal graduaatsstudenten sinds 2019. Het aandeel 
graduaatsstudenten onder de totale hogeschoolpopulatie is dan ook gestegen naar 15%. 
Goed nieuws, vindt de VLHORA, omdat dit het hoger onderwijs toegankelijker maakt. Deze 
stijging bewijst volgens de VLHORA dat de verdere democratisering van het hoger 
onderwijs naar nieuwe doelgroepen effectief werkt. Graduaatsopleidingen worden steeds 
populairder, en werkgevers hebben er ook steeds meer vraag naar. 
Toch zijn er zorgen over het financieringssysteem aangezien er amper extra financiering 
tegenover die stijgende studentenaantallen staat. In een eerdere vraag om uitleg van 11 
mei 2023 schetste ik AL de financiële hinderpalen waarmee de graduaten kampen. 
Graduaatsopleidingen worden slechter gefinancierd omdat ze nu ook onderhevig zijn aan 
het aftoppingsmechanisme van 2%. Daarbij heeft de Vlaamse Regering ook bepaalde 
afspraken rond het aftoppingsmechanisme niet nagekomen. Verder volgt de index de groei 
van die opleidingen niet mee. Vandaag financieren de hogescholen daarom dus een groot 
deel van die graduaatsopleidingen met geld dat eigenlijk voor de professionele 
bacheloropleidingen bestemd is. Deze situatie valt dan ook niet te rijmen met de hoge 
verwachtingen die het beleid heeft ten aanzien van de graduaatsopleidingen. Er wordt 
immers verwacht dat ze inspelen op de noden van de arbeidsmarkt en kansen geven aan 
jonge mensen die anders niet of moeilijker de weg naar het hoger onderwijs zouden vinden.
Secretaris-generaal van de VLHORA Eric Vermeylen spreekt van een onhoudbare situatie 
met grote gevolgen en hoopt dat hogescholen hun opleidingsportfolio niet moeten 
afbouwen, omdat de financiering niet volgt. Dat is een reëel risico dat volgens Vermeylen 
in sommige hogescholen zelfs al gebeurt. Vanuit verschillende hogescholen klinkt het 
inderdaad dat ze bepaalde opleidingen zouden moeten stoppen omdat die eigenlijk 
onbetaalbaar worden. Op die manier kunnen graduaten moeilijk blijven voldoen aan het 
creëren van maatschappelijke meerwaarde.
1. Hoe evalueert de minister de sterk stijgende studentenaantallen in de 
graduaatsopleidingen en de nieuwe grieven omtrent hun beperkte financiering?
2. De hogescholen stelden eerder al verschillende malen dat ze nood hebben aan een 
structurele investering maar vooral ook aan een duidelijk toekomstperspectief omtrent 
de financiering en de beleidsverwachtingen. 
Heeft de minister sedert de vorige bespreking van deze kwestie in de commissie van 
11 mei nog overleg gepleegd met de VLHORA en/of meer concreet vertegenwoordigers 
van die graduaatsopleidingen over de financiering en de toekomstvisie op langere 
termijn op die opleidingen?
3. De Vlaamse Regering kondigde in de schoot van de Septemberverklaring een extra 
investering in het hoger onderwijs aan waarvan 8 miljoen naar de hogescholen zou 
gaan (los van de lerarenopleidingen). 
Heeft de minister er al zicht op hoe dat budget gespendeerd zal worden? Zal (een 
aanzienlijk deel van) het budget geïnvesteerd worden in de bestaande 
graduaatsopleidingen?
4. Tijdens de vorige bespreking haalde de minister aan dat de graduaten die daarvoor 
nog hbo’s waren met de inkanteling in de hogescholen ook de 
financieringsmechanismen van andere opleidingen aan de hogescholen volgen. 
Zodoende is men van een open-endfinanciering naar een enveloppefinanciering 
gegaan (met overgangsperiode die wel door de regering is ingekort vanwege 
besparingen) en daar hoort nu eenmaal een aftoppingsmechanisme van 2% bij. 
Maar zeker gezien de huidige nijpende situatie door: a. de enorme stijging van de 
afgelopen jaren en nu ook weer dit jaar - het zal wat verschillen van hogeschool tot 
hogeschool, maar een algemene stijging met 11% betekent geaggregeerd bekeken 
dat 9 procentpunten van die stijging studenten zijn waar men amper financiering voor 
krijgt -  en b. het specifieke doelpubliek van die graduaatsopleidingen dat diverser is 
qua vooropleiding en gemiddeld meer zorg- en studienoden en dus dito begeleiding 
nodig heeft dan in andere opleidingen, is de vraag in hoeverre het aanhouden van die 
aftopping op 2% wel houdbaar blijft? Hoe staat de minister daar tegenover?
5. Welke eventuele andere maatregelen neemt de minister om ervoor te zorgen dat de 
graduaatsopleidingen effectief structureel en voldoende worden ondersteund om hun 
aanbod rijk en kwaliteitsvol te houden?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 94 van 6 november 2023
van KROSTOF SLAGMULDER
1-2+4-5. De hogescholen hebben jarenlang gelobbyd om deze opleidingen te laten 
inkantelen in de hogescholen. Op het ogenblik dat de graduaatsopleidingen 
inkantelden in de hogescholen kenden de hogescholen de financiering die de 
cvo’s voor deze cursisten ontvingen. Zij wisten dat er bij de cvo’s geen sprake 
was van open endfinanciering, maar dat de groei werd afgetopt op 0,8%.  
De Vlaamse Regering besloot om een ongezien en tijdelijk gunstregime aan de 
hogescholen toe te kennen:
1. de hogescholen kregen onmiddellijk bij de inkanteling de volledige 
financiering overgedragen uit de cvo’s;
2. er werden bijkomende investeringsmiddelen voorzien voor de hogescholen; 
3. de hogescholen kregen een aantal jaar open end financiering. De 
hogescholen wisten dat deze opleidingen tijdens de huidige legislatuur 
zouden inkantelen in het reguliere financieringsmechanisme van het hoger 
onderwijs.
De stelling “Bij het overhevelen van de graduaatsopleidingen van de centra voor 
volwassenenonderwijs (CVO’s) naar de hogescholen in 2019, wijzigde de 
financiering van die opleidingen van een open-endfinanciering naar een 
groeinorm van 2%.” Is dus om meerdere redenen foutief. Bij de inkanteling in 
2019 is er van een systeem van leraarsuren voor de cvo’s dat werd afgetopt op 
0,80% net overgestapt naar een open end financiering voor de hogescholen. De 
open end financiering werd pas tegen 2023 afgetopt op 2%, wat nog steeds 
opvallend hoger ligt dan 0,8%. Daarbovenop kregen de hogescholen 
investeringsmiddelen.  
Gezien dit een terugkerende vraag aan het worden is, herhaal ik graag nog eens 
met de concrete cijfers erbij hoe de evolutie precies plaatsvond. De middelen in 
het volwassenenonderwijs werden voor het laatst in 2018-2019 aan de CVO’s 
betaald, onder de vorm van een omkadering HBO5, uitgedrukt in leraarsuren, 
punten en werkingsmiddelen en aangevuld met nascholingsmiddelen, ICT-
coördinatiemiddelen en woon-werkverkeer voor een totaal van 38.750.169 euro. 
In het volwassenonderwijs werd de groei van HBO5 afgetopt tot 0.80%. Bij de 
inkanteling van het bedrag naar de hogescholen werd echter de niet- afgetopte 
groei toegevoegd aan het over te hevelen bedrag. Dit bracht het bedrag al op 
40.760.681 euro op jaarbasis.  
Vanaf de inkanteling in het hoger onderwijs vanaf september 2019 werd een 
bedrag van 10.000.000 euro investeringsmiddelen volledig en recurrent 
toegekend (art III.46). De hogescholen ontvangen ook recurrent middelen voor 
samenwerkingsverbanden voor HBO5-opleidingen (1.673.000 euro in 2022; art 
III.55). 
Na de integratie van deze opleidingen in de hogescholen hebben deze een sterke 
groei gekend van de studentenaantallen, wat een groot positief effect heeft 
gehad op de financiering van deze opleidingen.  
Bij de inbedding van de opleidingen van het hoger beroepsonderwijs in de 
hogescholen werd een open-end financiering toegekend tot september 2022. Dit 
betekent dat voor deze opleidingen de groei van het aantal opgenomen 
studiepunten in een bepaald academiejaar ten opzichte van het vorige 
academiejaar volledig meegenomen werd in de financieringsberekeningen. De 
groei in opgenomen studiepunten was in begrotingsjaren 2021 en 2022 ruim 
30%  (in 2023  zo’n 9%). 
De middelen werden meer dan verdubbeld op zeer korte tijd: van 39 miljoen 
euro (in 2018-2019 in de CVO) tot zo’n 87 miljoen euro in het begrotingsjaar 
2022.  
Tevens werd al van in het begin bepaald dat de Vlaamse Regering budgettaire 
effecten van de open-end financiering van de graduaatsopleidingen tweemaal 
per jaar monitort, en dit in functie van begrotingsopmaak en begrotingscontrole. 
Op basis van deze monitoring kon de regering ingrijpen in het groeimechanisme 
om deze effecten onder controle te houden en eventueel beslissen om over te 
stappen op een budgetbeheersbaar financieringssysteem. Dit gebeurde dan ook. 
De beperking van de groei tot 2% werd voorafgegaan door een bijkomende 
eenmalige investering van 11 miljoen euro in 2021 om de hogescholen te 
begeleiden bij deze overgang naar het reguliere financieringsmechanisme.  
Ik heb nog geen berichten ontvangen dat er hogescholen zouden zijn die 
graduaatsopleidingen zouden afbouwen. Ik merk in dit kader ook graag op dat 
er voor de hogescholen vanaf het begrotingsjaar 2024 recurrent 20 miljoen euro 
bijkomt aan werkingsmiddelen. Het staat de hogescholen vrij om deze integraal 
aan te wenden voor de graduaatsopleidingen. Deze 20 miljoen euro komt naast 
de bijkomende middelen voor de studentenvoorzieningen van de hoger 
onderwijsinstellingen (6 miljoen euro) en naast de 15 miljoen euro ter 
versterking van de lerarenopleidingen en staan los van de bijkomende middelen 
voor de universiteiten.   
3. Het betreft hier een recurrente verhoging van de werkingsmiddelen. De hogescholen 
zijn vrij om deze in te zetten, via hun intern allocatiemodel. Als minister heb ik er dan 
ook geen zicht op welk deel van dit budget zal geïnvesteerd worden in de 
graduaatsopleidingen.
