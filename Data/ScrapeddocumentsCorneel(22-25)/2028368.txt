title: Toerisme Vlaanderen - Samenwerkingsovereenkomst met Schotland
thema: Toerisme
pdf link: https://docs.vlaamsparlement.be/pfile?id=2028368
thema link: https://www.vlaamsparlement.be/parlementaire-documenten/schriftelijke-vragen/1791447
SCHRIFTELIJKE VRAAG
nr. 205
van EMMILY TALPE
datum: 21 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Toerisme Vlaanderen  -  Samenwerkingsovereenkomst met Schotland
In november jl. ondertekenden Toerisme Vlaanderen en VisitScotland een hernieuwde 
samenwerkingsovereenkomst. Beide organisaties werken al sinds 2017 nauw samen rond 
verschillende thema’s als verantwoord toeristische ontwikkeling volgens de visie Reizen 
naar Morgen, innovatie, … Met de hernieuwde overeenkomst wil men de intensieve 
samenwerking voortzetten en expertise blijven delen. In het verleden werd onder meer 
samengewerkt rond inclusief en sociaal toerisme en de organisatie van topevenementen.
1. Welke projecten staan er concreet gepland binnen de nieuwe 
samenwerkingsovereenkomst met Schotland? Graag een overzicht. 
2. Werd er binnen de vroegere samenwerkingsovereenkomst specifiek samengewerkt 
rond het herdenkingstoerisme in de Westhoek? 
3. Zal er binnen de hernieuwde samenwerkingsovereenkomst aandacht gegeven worden 
aan het herdenkingstoerisme? 
4. Is er verder gesproken over een nieuwe ferryverbinding voor passagiers tussen 
Schotland en Zeebrugge? 
5. Met welke andere landen heeft Toerisme Vlaanderen gelijkaardige 
samenwerkingsovereenkomsten? 
6. Plant Toerisme Vlaanderen nog gelijkaardige overeenkomsten op te starten? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 205 van 21 december 2023
van EMMILY TALPE
1. De samenwerkingsovereenkomst tussen Toerisme Vlaanderen en Visit Scotland bevat 
6 werkvelden: 
- Bestemmingsmanagement;
- het meten van duurzaam toerisme;
- klimaatdoelstellingen voor toerisme; 
- internationale events;
- inclusief toerisme; en 
- het engageren van belanghebbenden.
Voor elk van deze onderwerpen zal ofwel verder gebouwd worden op de reeds 
bestaande goede samenwerking (o.b.v. de vorige overeenkomst) of zal een nieuwe 
samenwerking opgestart worden. 
De wijze waarop deze samenwerking verloopt, kan variëren in functie van het 
onderwerp. Soms zal daarbij het leader-follower principe van toepassing zijn (een van 
de organisaties staat ver en leert de andere de lessen die geleerd zijn); soms zijn het 
topics waar we samen naar oplossingen voor concrete uitdagingen zullen zoeken. Meer 
algemeen zorgt de overeenkomst ook voor een positieve relatie tussen beide 
organisaties waardoor ook ad-hoc onderwerpen samen kunnen bekeken worden. 
Enkele voorbeelden: 
- Door de kennis over sociaal toerisme en het netwerk ‘Iedereen Verdient Vakantie’ 
met hen te delen, heeft Schotland een gelijkaardige werking in hun regio opgezet;
- Vlaanderen kon leren over de ervaringen van EventScotland voor het opzetten van 
EventFlanders. 
2. Het herdenkingstoerisme als specifiek onderwerp was geen voorwerp van de vorige 
samenwerkingsovereenkomst. 
3. Binnen de 6 werkvelden die zijn afgebakend, is er ruimte om dit onderwerp als casus 
te betrekken. 
4. Uit de voorlopige informatie die we hebben verkregen, blijkt dat er misschien een 
verbinding komt tussen Schotland en Duinkerke. Zeker is dat echter nog niet. 
Ook al is dit geen rechtstreekse verbinding met een Vlaamse haven; het biedt zeker 
kansen voor toerisme in de Westhoek. Toerisme Vlaanderen is hierover reeds in 
overleg met de collega’s van Toerisme Schotland om te zorgen dat als de verbinding 
er komt, er afstemming is over de communicatie en afgetoetst wordt of gezamenlijke 
PR-acties worden opgezet. 
5. Visit Scotland en Toerisme Catalonië zijn naast Toerisme Vlaanderen toonaangevende 
regionale bestemmingsorganisaties in Europa. Ze zijn tevens leden van de raad van 
bestuur van de netwerkorganisatie NECSTouR waar Toerisme Vlaanderen (in casu: 
Peter De Wilde) het voorzitterschap van draagt. Naast met Visit Scotland is er ook een 
overeenkomst met Toerisme Catalonië voorzien in 2024. 
6. Toerisme Vlaanderen is in contact met verschillende bestemmingsorganisaties in 
Europa: 
- op land-niveau via de European Travel Commission; en 
- op regio-niveau via NECSTouR. 
Via deze netwerken bestaat er op verschillende vlakken een concrete samenwerking 
met andere organisaties, ook zonder dat daar een formele 
samenwerkingsovereenkomst voor nodig is. Ter illustratie: 
- Toerisme Vlaanderen zetelt in diverse consortia van EU-projecten met andere 
DMO’s (destination management organisations);
- Toerisme Vlaanderen bouwt aan kennisoplossingen via het Tourism of Tomorrow 
Lab van NECSTouR, samen met 7 andere regio’s. 
Voorlopig zijn er geen bijkomende formele samenwerkingsovereenkomsten gepland.
