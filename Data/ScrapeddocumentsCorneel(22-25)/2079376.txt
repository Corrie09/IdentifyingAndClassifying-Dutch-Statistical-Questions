title: Toename klachten over vermeende inbreuken op dierenwelzijn - Maatregelen
thema: Dierenwelzijn
Landbouw
Visserij
pdf link: https://docs.vlaamsparlement.be/pfile?id=2079376
thema link: https://www.vlaamsparlement.be/parlementaire-documenten/schriftelijke-vragen/1833241
SCHRIFTELIJKE VRAAG
nr. 5
van ELS STERCKX
datum: 14 oktober 2024
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
Toename klachten over vermeende inbreuken op dierenwelzijn  -  Maatregelen
Het is een goede zaak dat steeds meer stedelingen gaan wandelen in landbouwgebied. Dat 
is begonnen tijdens de coronapandemie en is sindsdien een blijver, maar al te veel van die 
wandelaars zijn de band met de landbouwdieren verloren. Uit misplaatste bezorgdheid 
bellen die zelfverklaarde dierenrechtenactivisten voor de minste inbreuk op het 
dierenwelzijn die zij menen vast te stellen, naar de politie. Omdat meer en meer 
politiezones een inspecteur hebben die specifiek belast is met dierenwelzijn, wordt aan 
dergelijke klachten meestal (vrij snel) gevolg gegeven. Veel misplaatst bezorgde burgers 
plaatsen ook zonder nadenken foto’s van vermeende inbreuken op het dierenwelzijn op 
sociale media. Dat heeft vaak een vloed van reacties tot gevolg, waarbij in de reacties 
steevast de kant van de aanklager gekozen wordt en de aangeklaagde dus verder wordt 
bekritiseerd, opnieuw vaak door mensen die niet goed weten waarover ze spreken. Wat 
ook vaak gebeurt, is dat een bezorgde wandelaar een dierenbeschermingsorganisatie 
contacteert. Die vinden dan natuurlijk ook dat zij actie moeten ondernemen door zelf te 
gaan kijken of de politie te verwittigen. Dat past nu eenmaal in hun businessmodel.
Het is voor de veehouders of particuliere eigenaren van landbouwdieren erg frustrerend 
als zij onverwachts bezoek krijgen van een politie-inspecteur omdat er een klacht werd 
ingediend wegens inbreuk op het dierenwelzijn. Als daar dan niets van aan blijkt te zijn, 
mag de politieagent in kwestie de identiteit van de klager niet meedelen aan de 
aangeklaagde. De veehouder voelt zich daardoor vogelvrij verklaard: hij kan gratuit 
beschuldigd worden, moet zich dan telkens verantwoorden en kan niets tegen de klager 
ondernemen, en de politie heeft toch ook belangrijker zaken te doen.
1. Acht de minister het opportuun om in geval van ongegronde aanklacht de identiteit 
van de klager aan de aangeklaagde mee te delen?
2. Indien dat om redenen van GDPR niet kan, welke mogelijkheid ziet de minister dan 
om het aantal ongegronde klachten te beperken?
3. Hoe kunnen veehouders zich proactief wapenen tegen ongegronde klachten van 
overbezorgde maar onwetende burgers?
4. Zal de minister van Dierenwelzijn actie ondernemen om de wandelaars te informeren 
dat landbouwhuisdieren geen gezelschapsdieren zijn? Zo ja, hoe zal hij dat doen?
5. Ziet de minister een mogelijkheid om mensen zonder basiskennis van 
landbouwhuisdieren (de meeste stedelingen) af te remmen om naar de politie te bellen 
voor de grootste onnozelheid?
Deze vraag werd gesteld aan de ministers Jo Brouns (17), Ben Weyts (5)
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
GECOÖRDINEERD ANTWOORD
op vraag nr. 5 van 14 oktober 2024
van ELS STERCKX
De opmerkingen over onder meer de ‘misplaatste’ bezorgdheid van burgers, het 
‘businessmodel’ van dierenbeschermingsorganisaties en de ‘belangrijker zaken’ voor de 
politie laat ik geheel en al voor rekening van de Vlaams volksvertegenwoordiger. Iedereen 
moet altijd oppassen met veralgemeningen. 
Als antwoorden op uw vragen: 
1-2.De privacyregelgeving is op dit punt heel helder: je kan geen identiteitsgegevens 
meedelen van personen die een melding hebben gedaan van dierenverwaarlozing, 
gegrond of niet. Ik zou trouwens ook niet willen dat Vlamingen aarzelen om echt 
dierenleed te signaleren omdat ze vrezen dat een onvervalste dierenbeul zich tegen 
hen persoonlijk zal keren. 
3. We moeten realistisch zijn: niemand kan zichzelf volledig (en al zeker niet proactief) 
beschermen tegen ongegronde beschuldigingen. Dat geldt voor de veehouders, maar 
evengoed geldt dat voor de houders van gezelschapsdieren, burgers zonder dieren en 
zelfs voor mezelf of voor mijn ambtenaren. Het klopt dat deze realiteit voor alle 
betrokkenen frustrerend kan zijn. Ook mijn eigen diensten of bijvoorbeeld 
politiediensten botsen soms op onbegrip als klagers te horen krijgen dat er in realiteit 
geen sprake is van verwaarlozing of mishandeling. Wij investeren ook daarom zoveel 
mogelijk aandacht aan het verspreiden van correcte informatie. 
4-5.De meeste Vlamingen weten dat een koe niet hetzelfde is als een kat. We blijven echter 
wel inzetten op het zoveel mogelijk verspreiden van correcte informatie over de 
behoeften van alle verschillende diersoorten. Overigens hebben alle diersoorten – of 
ze nu landbouwdieren dan wel gezelschapsdieren zijn – recht op respect en 
bescherming, afgestemd op hun eigen noden of behoeften. 
