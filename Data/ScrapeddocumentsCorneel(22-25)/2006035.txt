title: Agentschap Facilitair Bedrijf - Ondersteuning thuiswerkend personeel
thema: Vlaamse administratie
pdf link: https://docs.vlaamsparlement.be/pfile?id=2006035
thema link: https://www.vlaamsparlement.be/parlementaire-documenten/schriftelijke-vragen/1770762
SCHRIFTELIJKE VRAAG
nr. 22
van BRECHT WARNEZ
datum: 12 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Agentschap Facilitair Bedrijf  -  Ondersteuning thuiswerkend personeel
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …). 
De ondersteuning werd bij besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tegemoetkoming 
in het internetabonnement via een derdebetalersregeling. 
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij het 
Agentschap Facilitair Bedrijf:
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)? 
a) Hoeveel ambtenaren hebben de thuiswerkvergoeding voor internet genoten? 
Hoeveel hebben andere financiële vergoedingen genoten? Graag absolute 
aantallen en procentuele aantallen.
b) Welk budget werd daarvoor gereserveerd? Graag een overzicht voor de afgelopen 
drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Welk budget werd daarvoor gereserveerd? Graag een overzicht voor de afgelopen 
drie jaar.
b) Hoeveel ambtenaren hebben de afgelopen jaren van deze initiatieven genoten? 
Graag een overzicht van de afgelopen drie jaar.
3. Indien bij het Agentschap Facilitair Bedrijf nog geen maatregelen genomen zijn zoals 
in deelvraag 1, zijn er dan extra initiatieven gepland? Graag met vermelding van 
motivatie alsook van timing en budget.
4. Indien bij het Agentschap Facilitair Bedrijf nog geen initiatieven genomen zijn omtrent 
materiële ondersteuning zoals in deelvraag 2, zijn er dan extra initiatieven gepland? 
Graag met vermelding van motivatie alsook timing en budget.
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 22 van 12 oktober 2023
van BRECHT WARNEZ
1. Het Facilitair Bedrijf zet al jaren in op plaats- en tijdsonafhankelijk werken en kent zijn 
personeel ook al jaren een financiële vergoeding toe in de vorm van een 
internetvergoeding via het derdebetalerssysteem of een forfaitaire vergoeding. 
Iedereen die op structurele wijze thuiswerkt kan een financiële tussenkomst in de 
internetvergoeding aanvragen. Het Facilitair Bedrijf heeft echter ook heel wat 
operationele personeelsleden die niet in de mogelijkheid zijn om thuis te werken (bv. 
catering, schoonmaak, onthaal) en dus ook geen vergoeding krijgen. Deze groep is 
ongeveer de helft van het personeelsbestand. 
Sinds 2022 wordt enkel nog het derdebetalerssysteem toegepast en teveel uitbetaalde 
bedragen werden teruggevorderd.
a) Aantallen (o.b.v. personeelsaantallen op 31/12):
31/12/2020 31/12/2021 31/12/2022
Aantal % Aantal % Aantal %
Internetvergoeding 
(derdebetalerssysteem)358 44,0% 350 45,4% 365 46,7%
Forfaitaire vergoeding 9 1,1% 2 0,3% 0 0,0%
Totaal 367 45,1% 352 45,7% 365 46,7%
b) Uitgaven (per prestatiejaar):
2020 2021 2022
Internetvergoeding 
(derdebetalerssysteem)163.727,74 169.236,48 154.033,42
Forfaitaire vergoeding 1.520,00 500,00 0,00
Totaal 165.247,74 169.736,48 154.033,42
2. a) Alle administratieve personeelsleden beschikken reeds over een laptop en 
eventueel een smartphone, die zij zowel op kantoor, als thuis gebruiken.
Bij Het Facilitair Bedrijf ontvangen personeelsleden die dat wensen ook materiële 
ondersteuning in de vorm van een bureaustoel en extra IT-materiaal 
(computerscherm, muis, oplader, …).
Uitgaven voor: 2020 2021 2022
Bureaustoelen 373,89 36.713,82 12.119,83
Telewerkmiddelen (IT-materiaal) 32.970,32 11.041,86 5.152,09
Totaal: 33.344,21 47.755,68 17.271,92
b) Alle administratieve personeelsleden beschikken over een laptop. 
In 2020 maakte 1 persoon gebruik van de mogelijkheid om een bureaustoel te 
bestellen voor thuis, in 2021 125 personeelsleden en in 2022 34 personeelsleden.
Voor de telewerkmiddelen is het niet mogelijk om na te gaan hoeveel 
personeelsleden daarvan gebruik hebben gemaakt. Deze bestellingen worden niet 
per personeelslid geregistreerd. De evolutie van de cijfers toont evenwel aan dat 
heel wat personeelsleden in 2020 telewerkmiddelen aangevraagd hebben naar 
aanleiding van het verplichte thuiswerk tijdens de coronacrisis.
3-4.Niet van toepassing (zie antwoord op vragen 1 en 2).
