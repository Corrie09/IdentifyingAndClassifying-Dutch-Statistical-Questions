title: Woonzorgcentra (wzc's) - Opvang personen met jongdementie
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2051132
thema link: https://www.vlaamsparlement.be/parlementaire-documenten/schriftelijke-vragen/1808920
SCHRIFTELIJKE VRAAG
nr. 272
van KATRIEN SCHRYVERS
datum: 1 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Woonzorgcentra (wzc's)  -  Opvang personen met jongdementie
Er zijn een aantal initiatieven om het welzijn van personen met jongdementie en hun 
mantelzorgers te ondersteunen. Het besluit van de Vlaamse Regering van 15 maart 2019 
regelt de woongelegenheden in woonzorgcentra voor de zorg en ondersteuning van 
personen met jongdementie. 
In mijn eerdere schriftelijke vragen (meest recent nr. 88 van 31 oktober 2023) verkreeg 
ik cijfers ter zake. De antwoorden betroffen, naar ik vermoed, het totaalaantal personen 
per jaar dat binnen die woongelegenheden wordt opgevangen. Het is daarbij natuurlijk 
mogelijk en zelfs waarschijnlijk dat een aantal bewoners een van de woongelegenheden 
met bijzondere erkenning bewoonden in meer dan één kalenderjaar.
1. Wat is het totaal aantal personen met een diagnose van jongdementie dat in 2023 
verbleef in de woonzorgcentra met die bijzondere erkenning? Graag een overzicht per 
provincie. 
2. Hoeveel unieke personen die een diagnose kregen van jongdementie woonden in de 
jaren 2019-2023 in woongelegenheden met die bijzondere erkenning? Graag een 
overzicht per jaar van het aantal unieke personen en telkens per provincie. 
3. Hoeveel nieuwe opnames van personen met een diagnose jongdementie gebeurden er 
in de woonzorgcentra met die bijzondere erkenning? Graag een opdeling per jaar voor 
de periode 2019-2023, en telkens per provincie.
4. Wat was in 2023 de gemiddelde verblijfsduur van personen die met een diagnose 
jongdementie worden opgevangen in woongelegenheden met die bijzondere 
erkenning? 
5. Wat was in 2023 de gemiddelde bezetting van de erkende capaciteit aan plaatsen 
jongdementie in woonzorgcentra, en dat zonder de D-profielen en mét de D-profielen? 
Graag ook een opdeling per woonzorgcentrum met een bijzondere erkenning voor de 
zorg en de ondersteuning van mensen met jongdementie.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 272 van 1 maart 2024
van KATRIEN SCHRYVERS
1. Deze vraag kan nog niet beantwoord worden omdat de voorzieningen nog niet allemaal 
hun info over de werking van 2023 doorgaven.
2. Het aantal personen dat binnen de aanvullende (en niet bijzondere) erkenning voor 
personen met jongdementie is opgenomen, neemt jaarlijks toe in elke provincie. Dit 
impliceert dat steeds meer individuen gebruik maken van het specifieke residentiële 
aanbod dat door de Vlaamse Gemeenschap beschikbaar wordt gesteld.
2019 2020 2021 2022 2023
Antwerpen 48 57 74 81 n.b.
Limburg 12 16 28 30 n.b.
Oost-Vlaanderen 16 25 42 53 n.b.
Vlaams Brabant 27 42 50 49 n.b.
West-Vlaanderen 31 43 61 51 n.b.
TOTAAL 134 183 255 264
De stijging van het aantal personen in de woonzorgcentra met bijkomende erkenning 
kan op verschillende manieren verklaard worden:
a. Sommige woonzorgcentra hebben pas op een later tijdstip hun volledige capaciteit 
beschikbaar gesteld;
b.  Intramurale opvang van personen met jongdementie is een nieuw aanbod in het 
zorglandschap. Doorverwijzende instanties zoals huisartsen, mutualiteiten en 
lokale besturen hebben tijd nodig om hiermee bekend te raken.
Het is waarschijnlijk dat het aantal personen dat woont in een woonzorgcentrum met 
een bijkomende erkenning nog enkele jaren licht zal stijgen. De beschikbare capaciteit 
kan dit momenteel aan omdat de bezettingsgraad op heden nog steeds lager ligt dan 
het reguliere aanbod van de woonzorgcentra. Daarnaast bevinden we ons bijna aan 
de piek van het aantal personen met jongdementie: vanaf 2025 zal het aantal 
personen met jongdementie in Vlaanderen dalen.
3. Zoals u weet, beschikken wij niet over de persoonsgegevens van de zorggebruikers 
die in een woonzorgcentrum wonen. We hebben echter wel toegang tot de 
geboortedatum en de datum waarop de diagnose is gesteld van elke bewoner. Op basis 
hiervan hebben we onderzocht of er nieuwe zorggebruikers zijn opgenomen in het 
woonzorgcentrum. Deze tijdsintensieve dataverwerking leerde ons dat de evolutie van 
de instroom van personen met jongdementie in de woonzorgcentra geen duidelijke 
trend vertoont. Er is niet echt een rode draad te ontdekken.
Hieronder vindt u de tabel die weergeeft hoeveel personen er per jaar en per provincie 
woonden in het woonzorgcentrum met een bijkomende erkenning. In deze tabel 
betreft het dus nieuwe bewoners die effectief in het vernoemde jaar naar het WZC 
verhuisden.
2020 2021 2022 2023
Antwerpen 27 37 33 n.b.
Limburg 4 15 8 n.b.
Oost-Vlaanderen 12 23 30 n.b.
Vlaams Brabant 27 19 21 n.b.
West-Vlaanderen 17 32 17 n.b.
TOTAAL 87 126 109
4. Deze vraag kan niet beantwoord worden omdat de voorzieningen nog niet allemaal 
hun info over de werking van 2023 doorgaven.
5. Deze vraag kan niet beantwoord worden omdat de voorzieningen nog niet allemaal 
hun info over de werking van 2023 doorgaven.
