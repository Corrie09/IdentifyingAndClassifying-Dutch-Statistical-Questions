title: Gedeeltelijke eigendom - Sociale huurders en kandidaat-huurders
thema: Wonen
pdf link: https://docs.vlaamsparlement.be/pfile?id=2079383
thema link: https://www.vlaamsparlement.be/parlementaire-documenten/schriftelijke-vragen/1834543
SCHRIFTELIJKE VRAAG
nr. 18
van JOS D'HAESE
datum: 17 oktober 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Gedeeltelijke eigendom  -  Sociale huurders en kandidaat-huurders
Tijdens de plenaire vergadering van woensdag 9 oktober jl. kwam de verstrengde 
eigendomsvoorwaarde voor sociale huurders aan bod. De Raad van State heeft de regels 
uit 2017 onlangs vernietigd en geeft de minister tot eind 2025 de tijd om het besluit aan 
te passen.
Volgens de Raad van State schendt de huidige regeling het grondwettelijke 
gelijkheidsbeginsel. De reden is dat men, om de woonbehoefte te bepalen, personen met 
een volledige eigendom (die een aanzienlijke som kan opbrengen en vlot vermarktbaar is) 
niet op identiek dezelfde manier kan behandelen als de eigenaar van een gedeeltelijke 
eigendom (die men niet vlot of voor veel geld van de hand doet).
Over het aantal gedupeerden zei de minister tijdens de plenaire vergadering het volgende: 
“De voorbije jaren gaat het over minder dan tien mensen per jaar”. Dat aantal lijkt echter 
alleen te slaan op het aantal sociale huurders met een gedeelde eigendom, die 
daadwerkelijk hun sociale huurwoning hebben moeten opgeven. Ik wil graag een juister 
beeld krijgen van het aantal gedupeerden.
1. Klopt het dat het cijfer dat de minister gaf geen rekening houdt met de sociale huurders 
die zich binnen het jaar in regel konden stellen met de voorwaarden over gedeeltelijke 
eigendom?
2. Klopt het dat dat cijfer evenmin rekening houdt met de kandidaat-huurders die door 
het bezit van gedeeltelijke eigendom, van de wachtlijst voor een sociale woning 
geschrapt werden?
3. Hoeveel sociale huurders kregen sinds 2019 een brief van de Vlaamse overheid om 
hen erop te wijzen dat ze niet in regel waren door het bezit van gedeeltelijke 
eigendom? Graag de cijfers per jaar en per provincie.
4. Hoeveel kandidaat-huurders kregen sinds 2019 een brief van de Vlaamse overheid om 
hen erop te wijzen dat ze niet in regel waren door het bezit van gedeeltelijke 
eigendom? Graag de cijfers per jaar en per provincie.
5. Zal de minister ook gedupeerde sociale huurders vergoeden die aantoonbare financiële 
schade opliepen bij het tijdig vervreemden van hun gedeeltelijke eigendom?
6. Zal de minister ook gedupeerde kandidaat-huurders vergoeden die om dezelfde reden 
hun huurpremie verloren?
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 18 van 17 oktober 2024
van JOS D'HAESE
1. Het antwoord liet sociale huurders die zich binnen het jaar in regel konden stellen met 
de voorwaarden over gedeeltelijke eigendom buiten beschouwing. 
2. Het antwoord liet kandidaat-huurders die van de wachtlijst geschrapt zijn omwille van 
gedeeltelijk eigendom buiten beschouwing. Het is belangrijk te vermelden dat een 
kandidaat-huurder zich wel altijd al kon en kan inschrijven als hij gedeeltelijk eigendom 
bezat, op voorwaarde dat die eigendom kosteloos was verkregen, bijvoorbeeld via 
erfenis of schenking. Daarnaast kan een kandidaat-huurder die samen met zijn partner 
of ex-partner een woning in mede-eigendom heeft, zich inschrijven voor een sociale 
huurwoning, op voorwaarde dat deze personen de sociale huurwoning niet mee gaan 
bewonen. Conform de huidige regelgeving moet de kandidaat-huurder binnen een jaar 
na toewijzing van een sociale huurwoning voldoen aan de onroerende bezitsvoorwaarde. 
Bij gegronde redenen, zoals een complexe afwikkeling van een erfenis, kan hij de 
verhuurder verzoeken deze termijn te verlengen. Tot de gefaseerde invoering van het 
Centraal Inschrijvingsregister vanaf 1 januari 2024 werd bij de actualisering alleen 
gecontroleerd of de kandidaat-huurder nog aan de inkomensvoorwaarde voldeed. De 
onroerende bezitsvoorwaarde werd toen niet gecontroleerd. Bij de actualisering van dit 
jaar worden wel alle inschrijvingsvoorwaarden gecontroleerd. Dit houdt in dat een 
schrapping wegens gedeeltelijk zakelijk recht pas dit jaar kan hebben plaatsgevonden, 
en dan alleen als het gaat om een gedeeltelijke zakelijk recht dat niet kosteloos is 
verworven.
3-4.De onroerende bezitsvoorwaarde waaraan de sociale huurder en kandidaat-huurder 
moeten voldoen, wordt niet opgevolgd door het Agentschap Wonen in Vlaanderen, 
maar door de woonmaatschappijen. Ik heb geen zicht op het aantal sociale huurders 
of kandidaat-huurders die een brief over het niet voldoen aan de onroerende 
bezitsvoorwaarde zouden hebben gekregen.
5-6.Op dit moment voorzie ik geen vergoedingsregeling voor huurders die zich benadeeld 
voelen door de vernietigde maatregel. De vernietiging van een bepaling betekent niet 
automatisch dat de overheid, juridisch gezien, een fout heeft gemaakt waarvoor zij 
eventuele schade zou moeten vergoeden. Uiteraard staat het burgers vrij om naar de 
rechtbank te stappen. Wat ik wel zal doen is in de eerste plaats rechtszekerheid bieden 
door snel een aangepast regelgevend kader op te stellen.
Verder laat ik juridisch onderzoeken in hoeverre voorrang kan worden verleend aan 
huurders die in de afgelopen jaren op basis van gedeeltelijke eigendom uit hun sociale 
woning zijn gezet. Op die manier kunnen zij ook in hun rechten worden hersteld. 
Daarnaast wil ik nagaan of er kandidaat-huurders van de wachtlijst zouden zijn 
geschrapt om die reden maar zoals vermeld in vraag 2, lijkt me dat weinig plausibel- 
en of de schrapping in dat geval ongedaan kan worden gemaakt met het behoud van 
hun toenmalige wachttijd.
