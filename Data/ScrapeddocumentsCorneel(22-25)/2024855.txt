title: Stijging aantal ongevallen tijdens wintertijd - Maatregelen
thema: Mobiliteit en Verkeer
pdf link: https://docs.vlaamsparlement.be/pfile?id=2024855
thema link: https://www.vlaamsparlement.be/parlementaire-documenten/schriftelijke-vragen/1787880
SCHRIFTELIJKE VRAAG
nr. 392 
van ANNICK LAMBRECHT
datum: 13 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Stijging aantal ongevallen tijdens wintertijd  -  Maatregelen  
Sinds er op 29 oktober2023 werd overgeschakeld naar het winteruur, vielen er 29 doden 
op de Vlaamse wegen. Dat is bijna een dode om de twee dagen. Verkeersinstituut Vias 
institute waarschuwt jaarlijks voor het fenomeen. Het inboeten aan daglicht brengt enorme 
risico’s mee, vooral voor kwetsbare weggebruikers.
Uit een analyse van Vias blijkt dat het aantal ongevallen met voetgangers tijdens de 
wintertijd stijgt met 35 procent. Daarnaast steeg het aantal ongevallen waarbij een 
voetganger stierf of zwaargewond raakte met maar liefst 75 procent. Er zijn dus niet enkel 
meer ongevallen, maar ze zijn ook ernstiger.
En ook fietsers lopen meer risico. Zo meldt Vias vier keer meer ongevallen met een fietser 
bij zonsopgang en zonsondergang in oktober dan in juni en dat terwijl er in de lente veel 
meer fietsers op de weg zijn. 
Ook deze wintertijd is de stijging opvallend. Meer dan de helft van de dodelijke ongevallen 
vond plaats in de duisternis tussen 16 uur ’s avonds en 8 uur ’s ochtends. En van de 20 
doden zijn er maar liefst 11 kwetsbare verkeersgebruikers, 5 fietsers en 6 voetgangers.
1. Hoe staat de minister tegenover de bevindingen van Vias over de stijging van het 
aantal ongevallen tijdens de wintertijd?
2. Het is een jaarlijks terugkerend fenomeen. 
Plant de minister maatregelen om de verkeersveiligheid tijdens de wintertijd te 
verhogen?
3. Volgens Vias zijn de dramatische cijfers geen verrassing. De ritten die men normaal 
bij daglicht aflegt, moeten nu in volledige duisternis worden afgelegd. 
a) Past de minister het lichtplan daaraan aan?
b) Zal ze bij de lokale besturen aandringen om plekken waar veel zwakke 
weggebruikers passeren voldoende te verlichten?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 392 van 13 december 2023
van ANNICK LAMBRECHT
1. De problematiek van de voetgangers- en fietsslachtoffers in het donker is mij jammer 
genoeg bekend. We zien stelselmatig dat de ernst van de voetgangersslachtoffers 
hoger is bij duisternis. Globaal zien we doorheen de jaren pieken in het aantal 
voetgangersslachtoffers tijdens de ochtend- en avondspits in de wintermaanden 
optreden. In de meest donkere maanden is het dan ook eens zo belangrijk om alle 
weggebruikers over de risico’s te informeren en sensibiliseren, en op te roepen tot 
extra aandachtigheid op de weg. 
2. Elk jaar breng ik het belang van zichtbaarheid gericht onder de aandacht. De Fluodag 
georganiseerd door XIU vzw is een van de sensibiliseringsacties rond het dragen van 
fluo in het verkeer die ik bewust mee ondersteun. Degelijke fietsverlichting en de 
wettelijk verplichte reflectoren op de fiets zijn de basis voor een goede zichtbaarheid, 
maar ook het dragen van fluoreflecterend materiaal zorgt ervoor dat je als fietser 
opvalt in het verkeer, zodat andere weggebruikers hun gedrag kunnen aanpassen.
XIU focust met hun campagne vooral op de leerlingen in het secundair onderwijs. 
Daarnaast zijn er educatieve acties zoals Helm Op Fluo Top (voor het basisonderwijs) 
en OPVALLR (voor het secundair onderwijs) van de Vlaamse Stichting Verkeerskunde 
(VSV). Al deze initiatieven hebben één doel voor ogen: kinderen en jongeren 
stimuleren om tijdens de donkere maanden op een veilige en zichtbare manier te voet 
of met de fiets naar school te komen, en tegelijk automobilisten oproepen om tijdens 
de winterperiode extra waakzaam en voorzichtig te zijn.
Naast het voeren van sensibiliseringscampagnes op maat van kinderen en scholieren, 
maken we ook de infrastructuur zo veilig mogelijk. Zo werken we systematisch 
knelpunten op schoolroutes langs gewestwegen weg. Daarnaast ondersteunen we 
lokale besturen bij het veiliger inrichten van schoolomgevingen en -routes langs 
gemeentewegen. Samen met 241 steden en gemeenten hebben we al 1856 
schoolomgevingen en meer dan 330 schoolroutes aangepakt. Ook het aanbrengen 
van punctuele verlichting ter hoogte van oversteekplaatsen voor voetgangers en 
fietsers, met prioriteit bij oversteekplaatsen in 2-fasen en oversteekplaatsen aan 
gevaarlijke punten en scholen, krijgt blijvend aandacht.
3. Het Agentschap Wegen en Verkeer (AWV) verlicht zijn wegen volgens lichtvisies die 
bepalen waar, wanneer en hoeveel er verlicht dient te worden. Het aspect 
verkeersveiligheid vormde bij het uitwerken van elk van deze lichtvisies steeds een 
belangrijk uitgangspunt. De lichtvisies zijn online beschikbaar ( autosnelwegen, 
gewestwegen).
De studie van VIAS geeft aan dat vooral in de schemer het risico op ongevallen groter 
is. Het aansteken van de verlichting (zowel op autosnelwegen als gewestwegen) 
gebeurt echter op basis van het licht en donker zijn, waarbij rekening gehouden wordt 
met de schemerperiode, en gebeurt in die zin onafhankelijk van het feit of het zomer- 
of winteruur van toepassing is. We zien op dit moment daarom geen noodzaak om de 
lichtvisies bij te sturen.
Specifiek voor de verlichting van fietsinfrastructuur wordt uitgegaan van het principe 
dat een veilig en comfortabel fietspad een goed verlicht fietspad is. Correcties zijn 
mogelijk voor ecologische corridors, waar dan bijkomende maatregelen genomen 
kunnen worden, gaande van verlichting die hinder voor nachtdieren reduceert, over 
dynamische verlichting, tot in zeldzame gevallen geen verlichting. 
Tot slot heb ik eind september 2023 ook reeds een oproep gedaan naar de lokale 
besturen om de straatverlichting op gemeentewegen opnieuw aan te steken, met het 
oog op de donkere herfst- en wintermaanden. Aangezien in de bebouwde kom of op 
plaatsen met veel bebouwing, op locaties met een opeenvolging van voelbare bochten, 
bij tunnels en onderdoorgangen en bij wegenwerken het licht steeds aan moeten 
blijven, heb ik de lokale besturen dus reeds gevraagd om hun verlichting opnieuw aan 
te steken waar die eerder gedoofd werd omwille van financiële en/of 
klimaatgerelateerde redenen.
