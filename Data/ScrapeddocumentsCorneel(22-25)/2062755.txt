title: VLAREM-trein bedrijfsafvalwater - Aanpassing regelgeving
thema: Natuur en Milieu
pdf link: https://docs.vlaamsparlement.be/pfile?id=2062755
thema link: https://www.vlaamsparlement.be/parlementaire-documenten/schriftelijke-vragen/1816769
SCHRIFTELIJKE VRAAG
nr. 487
van MIEKE SCHAUVLIEGE
datum: 28 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
VLAREM-trein bedrijfsafvalwater  -  Aanpassing regelgeving
In het antwoord op schriftelijke vraag nr. 1055 van 13 september 2023 kondigde de 
minister aan dat ultrakorteketen-PFAS ook zullen vallen onder de nieuwe, verduidelijkende 
wetgeving betreffende gevaarlijke stoffen in bedrijfsafvalwater. De nieuwe wetgeving is 
opgenomen in het lopende traject VLAREM-trein bedrijfsafvalwater dat een eerste 
principiële goedkeuring kreeg op 16 september 2022. Op 13 september 2023 klonk het dat 
er binnenkort een tweede principiële goedkeuring zou worden voorgelegd aan de Vlaamse 
Regering. De nieuwe regelgeving moet ervoor zorgen dat vervuilende stoffen die niet 
genormeerd zijn niet in ons leefmilieu terechtkomen. Bijvoorbeeld voor korteketen-PFAS 
is het belangrijk dat dit gebeurt zodat er duidelijkheid is over de verantwoordelijkheid voor 
bedrijven om die vervuilende stoffen niet zomaar te lozen.
Tot nu toe blijkt dat nog niet gebeurd te zijn.
1. Wat is de reden dat dit nog niet gebeurd is?
2. Wanneer is het de bedoeling dat het wel zou gebeuren?
3. In een tweet van de woordvoerder van de minister wordt gesteld dat die aanpassing 
aan de regelgeving belangrijk is, zodat bedrijven verplicht worden om niet-
genormeerde gevaarlijke stoffen te meten en niet langer zomaar kunnen lozen. Dat is 
belangrijk voor huidige niet-genormeerde PFAS-stoffen, maar evengoed voor andere 
gevaarlijke stoffen waarvan gewaarschuwd wordt dat er steeds meer van voorkomen. 
Daarom lijkt het belangrijk om er niet te veel tijd over te laten gaan. Toch is het 
ondertussen al langer dan anderhalf jaar geleden dat de eerste principiële goedkeuring 
op de Vlaamse Regering kwam. 
Wat is er tussen toen en nu nog gebeurd en welke problemen zijn er naar boven 
gekomen waardoor het zo lang duurt?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 487 van 29 maart 2024
van MIEKE SCHAUVLIEGE
De VLAREM-trein bedrijfsafvalwater is opgestart naar aanleiding van de PFAS-crisis in de 
zomer van 2021. Een eerste principiële goedkeuring van deze VLAREM-trein werd beslist 
op 16 september 2022 met het oog op het advies van de strategische adviesraden.
Een belangrijk aspect in de VLAREM-trein betreft een voorstel tot verduidelijking van de 
interpretatie van de regelgeving aangaande de lozing van gevaarlijke stoffen waarvoor 
geen indelingscriterium voorhanden is; de zogenaamde niet-genormeerde stoffen. In de 
VLAREM-trein werd daartoe een aanpassing opgenomen die de vergunningsplicht (of 
aanvraagplicht) van gevaarlijke stoffen in afvalwater zeer duidelijk bepaalt aan de hand 
van de zogenaamde cascade Indelingscriterium – Milieurisicogrens – Rapportagegrens – 
Bepalingsgrens. Wanneer in het afvalwater een concentratie aanwezig is boven de 
conform de cascade van toepassing zijnde toetsingswaarde, moet voor die stof een 
emissiegrenswaarde opgenomen worden in de vergunning. 
Een tweede aspect dat onder andere opgenomen is in de VLAREM-trein betreft de 
verplichting voor bedrijven om een overzicht (inventaris) op te maken van alle 
gevaarlijke stoffen die in het geloosde afvalwater kunnen voorkomen.
Op 14 november 2022 werd het gezamenlijk advies van de adviesraden SERV, Minaraad 
en SALV ontvangen. Uit het advies blijkt dat de raden onder andere de voorgestelde 
aanpak van een cascadesysteem met introductie van de ‘milieurisicogrens’ als een 
toepassing van het voorzorgsbeginsel binnen een context van risicobeheer zien. De 
adviesraden ondersteunen deze risicogebaseerde aanpak alsook de doelstelling om de 
lozing van gevaarlijke stoffen maximaal te voorkomen.
De raden onderschrijven de introductie van het begrip ‘milieurisicogrens’ als de 
concentratie waarbij op lange termijn geen rechtstreekse of onrechtstreekse effecten op 
mens en milieu te verwachten zijn. Ze formuleren hierbij drie concrete aanbevelingen: 
(1) verzeker de juridische robuustheid zoals bij de milieukwaliteitsnormen; (2) maak zo 
snel mogelijk werk van de vaststelling van de milieurisicogrenzen, en (3) werk samen 
met EU-instellingen en andere EU-lidstaten in functie van het versnellen van de bepaling 
en van het behoud van een gelijk speelveld.
Met betrekking tot de inventaris vragen de raden om op basis van best practices een 
Code van Goede Praktijk op te maken die mogelijke onduidelijkheden zoveel mogelijk 
ondervangt zodat bedrijven de verwachte zoekinspanning correct kunnen inschatten.
Parallel met de VLAREM-trein bedrijfsafvalwater liep ook de herziening van de Europese 
Richtlijn Industriële Emissies (RIE). In het voorstel van de Europese Commissie werd 
onder andere de focus van de RIE verbreed van milieu naar gezondheid waarbij België 
heeft geijverd voor voldoende strenge bepalingen rond zorgwekkende stoffen in relatie 
tot vergunningverlening. Te vermelden (waarover op 12 april 2024 een akkoord werd 
bereikt):
•Bij het vastleggen van de emissiegrenswaarden dient naast de lozingshoeveelheid 
tevens rekening gehouden te worden met de gevaareigenschappen van 
verontreinigende stoffen;
•Er dient een minimalisatieverplichting uitgewerkt te worden met het oog op het 
voorkomen en verminderen van emissies;
•De verplichting tot inventarisatie van gevaarlijke stoffen met bijkomend een 
risicobeoordeling, alsook een analyse van de mogelijkheden om ze door veiligere 
alternatieven te vervangen of het gebruik of de emissies ervan te verminderen.
De RIE is van toepassing op industriële installaties met mogelijk een grote impact op het 
milieu; de zogenaamde GPBV-bedrijven (Geïntegreerde Preventie en Bestrijding van 
Verontreiniging).
Gezien de twee lopende processen, beiden in essentie gericht op preventie en bestrijding 
van milieuverontreiniging door verontreinigende stoffen, is gekozen om de VLAREM-trein 
tijdelijk on hold te zetten totdat er meer duidelijkheid was over de bepalingen rond 
zorgwekkende stoffen die in de RIE zullen opgenomen worden. Op deze manier wordt 
maximaal gestreefd naar synergie en afstemming tussen Vlaamse en Europese 
regelgeving, en hetgeen ook in lijn is met enkele aanbevelingen uit de adviezen van de 
strategische adviesraden.
Met het akkoord op 12 april 2024 over de herziene RIE zal de VLAREM-trein nu samen 
met de verwerking van de adviezen van de strategische adviesraden verder gefinetuned 
worden voor tweede principiële goedkeuring.
