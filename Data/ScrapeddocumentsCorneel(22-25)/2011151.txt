title: Buitenschoolse kinderopvang - Controles kwaliteit en personeel door Opgroeien
thema: Welzijn en Gezin
pdf link: https://docs.vlaamsparlement.be/pfile?id=2011151
thema link: https://www.vlaamsparlement.be/parlementaire-documenten/schriftelijke-vragen/1773992
SCHRIFTELIJKE VRAAG
nr. 61
van ILSE MALFROOT
datum: 20 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Buitenschoolse kinderopvang  -  Controles kwaliteit en personeel door Opgroeien
IBO staat voor initiatief buitenschoolse opvang, dat wil zeggen voor- en naschoolse 
opvang, woensdagnamiddagen, schoolvrije dagen en vakanties of speelweken, voor 
kindjes van 3 tot 12 jaar oud.
Vanaf 2026 zal in de buitenschoolse kinderopvang 1 begeleider per 18 kinderen worden 
ingezet. Momenteel is de ratio voor de opvang van kinderen voor en na school van 3 tot 
12 jaar nog 1 op 14.
Hierover volgende vragen, gericht aan Opgroeien.
1. Graag het overzicht van IBO’s die de voorbije 5 jaar (dus vanaf 2018) een leefgroep 
of afdeling hebben moeten sluiten door een tekort aan personeel. Daarbij graag de 
gegevens volgens naam voorziening, gemeente, naam organiserend bestuur, adres 
locatie voorziening, type opvang, IKT/niet IKT, datum inspectie (IKT: inkomenstarief).
2. Hoeveel IBO’s op het totaalaantal IBO’s hebben de voorbije 5 jaar (dus sinds 2018) 
een leefgroep of afdeling moeten sluiten door een tekort aan personeel?
3. Op welke manier wordt de inzet aan personeel en aanwezige kinderen gecontroleerd 
bij de IBO’s? Graag meer toelichting.
4. Bij hoeveel van de IBO’s (graag aantallen en percentages) bleek dat er meer dan 14 
kinderen per begeleider werden opgevangen?
5. Wie wordt geregistreerd als kindbegeleider? Over welk diploma moet de werknemer 
beschikken?
6. Hoe gebeurt de registratie van de kindbegeleiders? Aan de hand van welke 
documenten? Graag kopie van de documenten.
7. Tellen zijinstromers (personen die dus nog in opleiding zijn) mee in de berekening van 
de ratio per begeleider? Graag meer toelichting.
8. Tellen interimkrachten mee in de berekening van de ratio? Graag meer toelichting.
9. Hoeveel organisatoren op het totaalaantal organisatoren werken al met zijinstromers? 
Graag een overzicht per organisator, per gemeente en per provincie.
10. Hoeveel organisatoren op het totaalaantal werken met interim-kindbegeleiders? Graag 
een overzicht per organisator, per gemeente en per provincie.
11. Hoe evalueert de minister het controlesysteem binnen de sector van de buitenschoolse 
kinderopvang? 
12. Welke verbeterpunten zijn er volgens de minister?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 61 van 20 oktober 2023
van ILSE MALFROOT
1. Voor kleuteropvang telt Opgroeien in 2022 twee meldingen van organisatoren over 
maatregelen door personeelstekort. In 2023 zijn er tot nu toe eveneens twee 
meldingen. Organisatoren zijn niet verplicht om maatregelen wegens personeelstekort 
te melden.
Voor de andere jaren is er geen informatie beschikbaar.
2. Op een totaal van 922 locaties kleuteropvang (cijfers 31/12/2022) is dit een aandeel 
van 0,2%.
3. Controle op de werkvloer is ook voor buitenschoolse opvang een opdracht van 
Zorginspectie. Zij voeren controles uit bij organisatoren die over een kwaliteitslabel 
kleuteropvang beschikken. 
4. Bij 8,16% van de inspectiebezoeken werd een vastgesteld dat er meer dan 14 kinderen 
per begeleider werden opgevangen. 
5. Een algemene personeelsbezetting wordt niet opgevraagd.
Een lijst van deze kwalificatiebewijzen is terug te vinden in de brochure 
Transitiesubsidies.
6. Opgroeien vraagt geen algemene gegevens over het personeel op.
7. Voor locaties kleuteropvang die vroeger een IBO waren en dus gedurende de 
overgangstermijn een Transitiesubsidie Erkend krijgen, geldt gedurende de 
overgangstermijn dat er per drie voltijdse kinderbegeleiders, een begeleider zonder 
kwalificatiebewijs in dienst mag zijn.  Per begeleider zonder kwalificatiebewijs is er 
altijd een begeleider met een kwalificatiebewijs aanwezig in de locatie.  
8. Als de persoon voldoet aan de voorwaarden voor een kinderbegeleider, dan is het 
mogelijk om deze persoon te werk te stellen met een interim contract.
9. Opgroeien heeft geen zicht op het aantal organisatoren die werken met zij-instromers.
10. Opgroeien heeft geen zicht op het aantal kinderbegeleiders die werken met een 
interimcontract.
11. De minister heeft ervoor gezorgd dat er inspecteurs zullen bijkomen.  
12. Momenteel worden extra inspecteurs opgeleid en ingewerkt en loopt er nog een vraag 
naar bijkomende inspecteurs.  
Vanuit Opgroeien zijn heel wat nieuwe klantenbeheerders zich aan het inwerken en 
wordt er extra ingezet op inhoudelijke ondersteuning betreffende opvolging van het 
kwaliteitslabel.  
