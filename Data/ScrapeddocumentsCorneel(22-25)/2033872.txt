title: Visienota Vlaamse regionale luchthavens - Opvolging
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2033872
thema link: https://www.vlaamsparlement.be/parlementaire-documenten/schriftelijke-vragen/1795387
SCHRIFTELIJKE VRAAG
nr. 501
van IMADE ANNOURI
datum: 17 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Visienota Vlaamse regionale luchthavens  -  Opvolging
Eind 2022 keurde de Vlaamse Regering de Visienota ‘Vlaamse regionale luchthavens 2040’ 
goed.
Daarin staat: "Het departement MOW zal een luchtvaartraad opzetten waarin horizontale 
luchtvaartthema’s behandeld worden. Er wordt nagegaan welke (luchtvaart)actoren hier 
aan willen meewerken. Vervolgens zal deze luchtvaartraad concreet opgestart worden. Het 
thema waar deze luchtvaartraad prioritair op zal werken is innovatie en verduurzaming, 
met als doelstelling de transitie naar een groenere Vlaamse luchtvaart te versnellen.
Een samenwerking tussen de Vlaamse regionale luchthavens en enerzijds Brussels Airport, 
anderzijds de vliegvelden, is aangewezen. Het is aan de betrokken (private) partijen om 
onderling af te toetsen hoe deze samenwerking vorm kan krijgen. Het Vlaamse Gewest zal 
deze actoren samenbrengen, en kan vervolgens - indien dit gewenst blijkt - een 
faciliterende rol opnemen.
Tot slot zal in nauw overleg met luchtverkeersleider skeyes bekeken worden op welke wijze 
de remote tower gerealiseerd kan worden op de Vlaamse regionale luchthavens."
1. Welke actoren worden betrokken bij de opmaak van de masterplannen per regionale 
luchthaven?
2. Wat is de stand van zaken van de oprichting van de Luchtvaartraad? Als de oprichting 
vertraging heeft opgelopen, wat is daarvan dan de oorzaak en wat is de vooropgestelde 
timing?
3. Welke concrete stappen zijn er genomen om de samenwerking tussen de Vlaamse 
regionale luchthavens en Brussels Airport vorm te geven? Welke afspraken zijn er 
vastgelegd?
4. Wat is de stand van zaken van de installatie van de remote tower? Welke afspraken 
zijn daarover gemaakt met skeyes?
5. De visienota bevatte enkele concrete engagementen met betrekking tot duurzaamheid 
en innovatie:
a) "Vanuit Vlaanderen zal bestudeerd worden of het haalbaar is om SAF en e-fuels 
op de Vlaamse regionale luchthavens ook te gebruiken bij lagere 
verkeersvolumes."
Welke stappen werden daaromtrent ondernomen? Graag een stand van zaken van 
het studiewerk.
b) "Het stimuleren van elektrisch vliegen. Voor vliegopleidingen en recreatief vliegen 
zal op relatief korte termijn de (gedeeltelijke) overschakeling naar elektrisch 
vliegen gemaakt worden. Ook deze ontwikkeling kan op de Vlaamse regionale 
luchthavens sterk gestimuleerd worden middels een differentiatie in de tarifering." 
Op welke manier werd de tarifering aangepast om elektrisch vliegen te stimuleren?
c) "Luchthavenexploitanten zullen maximaal inzetten op duurzame energie." 
Welke concrete stappen werden gezet door de luchthavenexploitanten m.b.t. 
duurzame energie?
6. Welke concrete acties zijn uitgevoerd om de landingsrechten voor zakenvluchten te 
verhogen in de regionale luchthavens? Als dat niet zou gebeurd zijn, welke concrete 
plannen zijn er dan om de landingsrechten specifiek voor zakenvluchten te verhogen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 501 van 17 januari 2024
van IMADA ANNOURI
1. Voor elk Vlaamse regionale luchthaven werd een stakeholderoverleg georganiseerd, 
waarbij de betrokken luchthavencommunities uitgenodigd werden. De volgende 
actoren waren aanwezig op deze stakeholdersvergaderingen:
- luchthavenexploitanten;
- luchthavengebruikers (luchtvaartmaatschappijen, vliegscholen, VVMV, 
afhandelaars …);
- MORA, VOKA, MOW en AWV.
2. De betrokken stakeholders worden in kaart gebracht en zullen betrokken worden bij 
de op te richten luchtvaartraad. Verder werd in 2023 van start gegaan met de VIAVIA 
taskforce, waarin een specifieke werkgroep zich buigt over innovatie en vergroening 
van de luchtvaart. Hierin zijn eveneens heel wat relevante stakeholders uit de 
luchtvaartsector betrokken.  
3. Momenteel wordt op enkele vlakken (o.m. rond operationele dossiers) samengewerkt 
tussen de Vlaamse regionale luchthavens en Brussels Airport. Deze samenwerking 
kan verder uitgebouwd worden in de nabije toekomst, zeker eens alle luchthavens 
over een nieuwe omgevingsvergunning beschikken en de contouren waarbinnen zij 
geëxploiteerd zullen worden helemaal helder zijn.    
4. Er werd reeds verkennend overleg gevoerd met Skeyes over de context waarin kan 
overgestapt worden op luchtverkeersleiding voor onze regionale luchthavens via een 
remote tower. Deze transitie zal meerdere jaren in beslag nemen. 
5. Deze acties zitten inderdaad vervat in de Visienota Vlaamse luchthavens. De nieuwe 
omgevingsvergunning dient de condities vast te leggen waarin onze luchthavens 
zullen functioneren in de komende jaren. Na het bekomen hiervan kan men ten volle 
overgaan tot bijkomende acties. 
De Vlaamse regionale luchthavens zetten maximaal in op energiebesparing (bv. via 
de omschakeling naar LED-verlichting). Voor de Luchthaven Oostende-Brugge 
bestaan plannen om zonnepanelen te installeren. 
6. De LEM bekijkt momenteel de mogelijkheden om de tarieven voor zakenvluchten te 
verhogen op de Luchthaven Antwerpen.
