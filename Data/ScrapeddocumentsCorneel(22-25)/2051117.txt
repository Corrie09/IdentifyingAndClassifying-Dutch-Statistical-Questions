title: Taalwetwijzer - Daling adviesaanvragen uit Brussel
thema: Brussel en de Vlaamse Rand
pdf link: https://docs.vlaamsparlement.be/pfile?id=2051117
thema link: https://www.vlaamsparlement.be/parlementaire-documenten/schriftelijke-vragen/1810400
SCHRIFTELIJKE VRAAG
nr. 90
van KLAAS SLOOTMANS
datum: 7 maart 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Taalwetwijzer  -  Daling adviesaanvragen uit Brussel
In het onlangs verschenen jaarverslag van de Taalwetwijzer over het jaar 2022-2023 staat 
te lezen dat het aantal adviesaanvragen vanuit Brussel daalt, al voor het tweede jaar op 
rij. Daarbij wordt als commentaar gegeven: “Mogelijks vinden Brusselaars sneller en beter 
de weg naar onze website, waar uitgebreide informatie over de toepassing van de 
taalwetgeving in Brussel terug te vinden is.”
Als verklaringsgrond lijkt mij dat nogal zwak. Aan een daling van de overtredingen van de 
taalwetgeving in het Brusselse kan het bovendien ook niet liggen.
1. Zijn er aanwijzingen, of zelfs harde bewijzen voor die verklaringsgrond of cijfers die 
dat kunnen staven?
2. Neemt de minister maatregelen om in Brussel, meer bepaald in de milieus van de 
Brusselse Vlamingen, meer bekendheid te geven aan het bestaan van de 
Taalwetwijzer?
BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD 
op vraag nr. 90 van 7 maart 2024
van KLAAS SLOOTMANS
1. Het aandeel van de vragen over Brussel bedraagt in het werkjaar 2022-2023 10,2 
procent. Het gemiddelde aantal unieke bezoekers van de website per maand is sterk 
gestegen tot 7.123, waar dit in het werkjaar 2021-2022 nog 5.179 unieke bezoekers 
per maand waren.
Volgende pagina’s met betrekking tot Brussel-Hoofdstad werden in het werkjaar 2022-
2023 het meest frequent geraadpleegd (ter vergelijking worden de cijfers van het 
werkjaar 2021-2022 weergegeven):
2022-2023 2021-2022
Taalgebruik in het bedrijfsleven in Brussel-Hoofdstad 667 541
Bestuurstaal van de overheid in Brussel-Hoofdstad 448 78
Taalgebruik in ziekenhuizen in Brussel-Hoofdstad 183 176
Verder worden ook de veelgestelde vragen met betrekking tot Brussel-Hoofdstad 
frequent geraadpleegd op de website van het Steunpunt Taalwetwijzer:
2022-2023 2021-2022
Wat zijn de officiële talen in Brussel-Hoofdstad? 1.709 669
In welke talen kan je in Brussel de weg vragen aan een 
politieagent?497 284
In welke taal moet de gebruiksaanwijzing van speelgoed 
in Brussel opgesteld zijn?239 248
Ik werk in een privaat bedrijf in Brussel. In welke taal 
moet mijn werkgever het arbeidsreglement afgeven?235 138
In welke taal moeten vacatureberichten voor een job in 
Brussel worden opgesteld?184 125
2. Het Steunpunt heeft de afgelopen jaren een uitgebreide communicatiecampagne 
gelanceerd. Die campagne had tot doel de bekendheid en zichtbaarheid van het 
Steunpunt Taalwetwijzer te vergroten.  
De eerste fase van de communicatiecampagne van het Steunpunt Taalwetwijzer 
situeerde zich in het werkjaar 2020-2021. Deze campagne had tot doel de bekendheid 
en de zichtbaarheid van het Steunpunt Taalwetwijzer te vergroten. De Brusselse 
mandatarissen kregen persoonlijk een notitieboekje bezorgd om hen te informeren over 
het Steunpunt Taalwetwijzer en een inhoudelijke informatiebrochure.   
Op 14 februari 2022 heeft het Steunpunt Taalwetwijzer de tweede fase van de 
communicatiecampagne uitgerold. Het Steunpunt organiseerde een informatiesessie 
“Taalwetwijs in Brussel” over de federale taalwetgeving die van toepassing is in het 
tweetalig gebied Brussel-Hoofdstad. 
Een bijkomende bekendmakingscampagne is niet gepland. 
Daar waar de kans zich aanbiedt, promoot ik het Steunpunt en verwijs ik onder meer 
door naar de vernieuwde website. Ik reken ook op de medewerking van onze 
Nederlandstalige mandatarissen in Brussel. De communicatiecampagne was ook 
bedoeld opdat ook zij kennis zouden maken met de werking van het Steunpunt 
Taalwetwijzer en op hun beurt mee het Steunpunt Taalwetwijzer zouden promoten.
