title: Zonevreemde dierenasielen - Beleid
thema: Ruimtelijke ordening
pdf link: https://docs.vlaamsparlement.be/pfile?id=2011287
thema link: https://www.vlaamsparlement.be/parlementaire-documenten/schriftelijke-vragen/1774287
SCHRIFTELIJKE VRAAG
nr. 82
van LUDWIG VANDENHOVE
datum: 23 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zonevreemde dierenasielen  -  Beleid
Dierenasielen zijn zeer belangrijk voor het opvangen van (verwaarloosde) dieren. Dat is 
nog maar eens gebleken tijdens de hoorzitting in de Commissie voor Brussel en de Vlaamse 
Rand en Dierenwelzijn op woensdag 18 oktober 2023. Er is gelukkig een evolutie, naast 
het vele vrijwilligerswerk, naar meer professionalisering van de sector. Maar daarbij is het 
beschikken over voldoende kwalitatieve accommodatie essentieel. 
Sommige dierenasielen willen wel uitbreiden en professionaliseren, maar kunnen dat niet 
omwille van de stedenbouwkundige voorschriften. Ze zijn in strijd met de 
stedenbouwkundige voorschriften en zijn zonevreemd. 
1. In welke bestemmingszones volgens het gewestplan laten de inrichtingsvoorschriften 
toe dat er dierenasielen kunnen worden vergund (voor vestiging of uitbreiding)?
2. Heeft de minister er zicht op in hoeverre er in Vlaanderen zonevreemde dierenasielen 
zijn? Graag desgevallend een overzicht van het aantal dierenasielen, hun locatie en 
hun (strijdige) gewestplanbestemming. Graag ook aangeven of er desgevallend 
plannen zijn om ze te regulariseren dan wel om een planologisch initiatief te nemen 
om de bestemming van het gebied aan te passen.
3. Zijn er voor deze regeerperiode al processen-verbaal opgemaakt tegen eventueel 
zonevreemd gesitueerde dierenasielen? Graag desgevallend een overzicht van het 
aantal opgemaakte processen-verbaal sinds 2019, opgesplitst per jaar.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 82 van 23 oktober 2023
van LUDWIG VANDENHOVE
1. Een dierenasiel is principieel verenigbaar met de gewestplanbestemmingen 
woongebied en dienstverleningsgebied. Uiteraard moet de omgevingsvergunning voor 
een dierenasiel wel de nodige motivering bevatten in verband met de verenigbaarheid 
van de aanvraag met de goede ruimtelijke ordening. Gelet op de mogelijke 
hinderaspecten die inherent verbonden zijn aan de uitbating van een dierenasiel is dat 
niet altijd eenvoudig.
Zowel volgens de Raad van State (RvS) als volgens de Raad voor 
Vergunningsbetwistingen (RvVb) is een dierenasiel niet mogelijk in industriegebied 
(RvS nr. 217.159, 12 januari 2012 respectievelijk RvVb nr. A/2013/0270, 28 mei 
2013). De Raad van State heeft ook reeds geoordeeld dat een dierenasiel niet 
thuishoort in een gebied voor gemeenschapsvoorzieningen of in agrarisch gebied (RvS 
nr. 62.647, 22 oktober 1996 respectievelijk RvS nr. 64.754, 25 februari 1997).
In de regelgeving ruimtelijke ordening zijn mogelijkheden ingeschreven die toelaten 
om af te wijken van de stedenbouwkundige voorschriften voor een functiewijziging van 
bestaande, vergunde constructies. Zo kan op grond van artikel 9 van het besluit van 
de Vlaamse Regering van 28 november 2003 tot vaststelling van de lijst van toelaatbare 
zonevreemde functiewijzigingen een vergunning bekomen worden om in agrarisch 
gebied een dierenasiel onder te brengen in een gedesaffecteerd landbouwbedrijf.
Daarnaast kan de wijziging of uitbreiding van opvangcentra voor wilde dieren of van 
dierenasielen beschouwd worden als handeling van algemeen belang met ruimtelijk 
beperkte impact, zodat hiervoor kan worden afgeweken van de geldende 
stedenbouwkundige voorschriften. (artikel 3, §2, 15° van het Besluit van de Vlaamse 
Regering van 5 mei 2000 tot aanwijzing van de handelingen van algemeen belang) 
2. Zie lijst in bijlage voor het overzicht van de dierenasielen, hun locatie en 
gewestplanbestemming. Het is binnen het tijdsbestek van deze schriftelijke vraag niet 
mogelijk na te gaan of er ook dierenasielen gesitueerd zijn binnen andere 
bestemmingen, gevat door een gemeentelijk BPA of RUP of een provinciaal RUP. Het is 
evenmin haalbaar binnen het tijdsbestek van deze schriftelijke vraag na te gaan of er 
lokale planningsinitiatieven lopende zijn op gemeentelijk of provinciaal niveau.
3. In de schoot van de afdeling Handhaving van het Departement Omgeving werd er sinds 
2019 een proces-verbaal opgesteld voor stedenbouwkundige onregelmatigheden in een 
landschappelijk waardevol agrarisch gebied gelegen dierenopvangcentrum. Mogelijk 
werden op lokaal niveau elders nog soortgelijke schendingen geverbaliseerd doch 
omdat het merendeel van de processen-verbaal op lokaal niveau wordt behandeld dan 
wel rechtstreeks aan de parketten wordt bezorgd, is deze data niet centraal op Vlaams 
niveau beschikbaar.
BIJLAGEN
1.Overzicht van de dierenasielen: locatie en gewestplanbestemming
