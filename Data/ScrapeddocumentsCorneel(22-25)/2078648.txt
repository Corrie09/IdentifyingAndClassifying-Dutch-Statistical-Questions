title: Sluiting chipfabrikant BelGaN - Maatregelen Vlaamse Regering
thema: Economie
Werk
pdf link: https://docs.vlaamsparlement.be/pfile?id=2078648
thema link: https://www.vlaamsparlement.be/parlementaire-documenten/schriftelijke-vragen/1831271
SCHRIFTELIJKE VRAAG
nr. 2
van FREIJA VAN DEN DRIESSCHE
datum: 7 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Sluiting chipfabrikant BelGaN  -  Maatregelen Vlaamse Regering
Chipfabrikant BelGaN uit Oudenaarde sluit definitief de deuren. Dat is een drama voor de 
440 ontslagen werknemers en hun gezin. De chipindustrie is tevens een strategische 
sector, die we in Vlaanderen willen verankeren. Ook in dat opzicht is het faillissement van 
BelGaN een klap voor onze Vlaamse industrie. Het faillissement komt er op een moment 
dat de Nationale Bank waarschuwt voor een toenemende afhankelijkheid van strategische 
import uit China.
1. BelGaN was de laatste jaren verlieslatend. Een transitieproces naar galliumnitride 
bracht investeringen met zich mee die het bedrijf niet meer kon dragen. Er werden 
investeerders gezocht en, volgens BelGaN, werden diverse pistes bewandeld. Er 
werden echter geen bijkomende investeerders gevonden waarop het bedrijf het 
faillissement aanvroeg.
Wanneer werd de Vlaamse overheid voor het eerst gecontacteerd door BelGaN? Kan 
de minister daarover meer toelichting gegeven?
2. Heeft de Vlaamse overheid de laatste jaren in de fabriek geparticipeerd of geïnvesteerd 
in de vorm van subsidies (bijv. STS) of waarborgen? Zo ja, kan de minister daarvan 
een overzicht geven?
3. In De Tijd [1] lazen we dat de minister verklaarde dat de Vlaamse Regering beschikbaar 
was om private investeerders te faciliteren. Er werd verwezen naar co-investering door 
de Participatiemaatschappij Vlaanderen (PMV) of een waarborg van het overheidsfonds 
Gigarant. 
Kan de minister dat bevestigen?
4. Ondertussen is duidelijk dat dergelijke investering of waarborg niet doorging. 
Waarom niet? Hoever stonden de gesprekken?
5. Een handvol ernstige kandidaten blijkt zich gemeld te hebben voor een overname van 
BelGaN, wat de hoop op een doorstart creëerde. 
Heeft de minister samengezeten met die kandidaten om te kijken of de Vlaamse 
overheid een rol kon spelen? Wat waren hun vragen en in hoeverre wou of kan de 
minister daarop ingaan?
6. Beschouwde de minister BelGaN als een strategisch bedrijf?
7. BelGaN kwam terecht in Chinese handen, wat volgens Dumarey “zeer dom” was. 
Heeft de Vlaamse Regering ooit geprobeerd om een overname door Chinezen van het 
bedrijf, dat door velen als strategisch wordt bestempeld, te verhinderen?
8. In De Tijd lezen we dat het management nog een sprankeltje hoop heeft, bijvoorbeeld 
door een denkpiste die nog niet werd verkend: enkele bieders samenbrengen, met 
eventueel ook hulp van PMV. De curatoren gaan daar echter niet in mee. 
Is PMV gecontracteerd geweest of had zij interesse? Kan de minister daarover meer 
info geven?
[1] Chipondernemer Roland Duchâtelet: “Overheid moet geen geld stoppen in failliet 
BelGaN”, 16/08/2024.
Deze vraag werd gesteld aan de ministers Matthias Diependaele (2), Zuhal Demir (4)
MATTHIAS DIEPENDAELE
MINISTER-PRESIDENT VAN DE VLAAMSE REGERING EN VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
GECOÖRDINEERD ANTWOORD 
op vraag nr. 2 van 7 oktober 2024
van FREIJA VAN DEN DRIESSCHE
1. BelGaN is opgericht door een consortium van Chinese en Singaporese investeerders 
met naast hen een Britse ondernemer. Dit consortium heeft het toenmalige ON Semi 
(VS) in Oudenaarde overgenomen in 2022. BelGaN is van tijdens het overnameproces 
in contact geweest met VLAIO om de mogelijkheden voor ondersteuning vanuit de 
overheid te verkennen. Ook de voorganger, ON Semi, kon rekenen op O&O-steun en 
éénmalig in 2016 ook een STS. In het kader van de kapitaalsverhogingen nodig voor 
de verdere transities, is PMV gecontacteerd in november 2022, maar deze gesprekken 
hebben niks opgeleverd (zie ook antwoord op vraag 3). 
2. In het kader van de IPCEI ME/CT-II is door ON Semi een project ingediend bij VLAIO 
(VLAIO HBC-2021/1146) om het toekomstige BelGaN gunstig te positioneren met zijn 
galliumnitride-foundrymodel in het ruime Europese ecosysteem van auto-elektronica 
met focus op elektrificatie. Hiertoe zijn Europese Resilience and Recovery Facility-
middelen ingezet met een subsidiemogelijkheid tot €11.023.705 bij voldoening van alle 
projectvoorwaarden. De beslissing tot steuntoekenning is gevallen op 15/12/2022 (na 
de overname van ON Semi door BelGaN). In totaal is reeds €3.526.000,00 van dit 
toegekende bedrag opgevraagd en uitbetaald aan BelGan. Dit bedrag zal worden 
teruggevorderd omdat, gezien de faling van het bedrijf, de voorwaarden van de steun 
niet werden vervuld. 
PMV heeft geen blootstelling aan het dossier vanop zijn balans. Er zijn ook geen 
waarborgen toegekend vanuit Gigarant. 
Sinds de overname door BelGan zijn volgende subsidieaanvragen ontvangen:
3. PMV is gecontacteerd om samen met private partijen aan een kapitaalsverhoging deel 
te nemen. PMV heeft hier constructief aan meegewerkt, maar geen private partijen zijn 
er in geslaagd een levensvatbaar en gefinancierd plan uit te werken. 
Gigarant is in juli 2023 gecontacteerd door VLAIO en heeft deelgenomen aan een 
overleg met de aandeelhouders en VLAIO, waarbij de mogelijkheden vanuit Gigarant 
zijn toegelicht. Bankfinanciering bleek nog niet aan de orde op dat moment. Gigarant 
heeft eind november 2023 nog verdere informatie opgevraagd, maar sindsdien geen 
reactie meer ontvangen.
Ook VLAIO heeft enkele gesprekken met mogelijke kandidaten mee gevolgd en uitleg 
verschaft over de ondersteuning die kan geboden worden via subsidies in het geval het 
tot een succesvolle overname komt.  
4. De investering in kapitaal ging niet door, omwille van een gebrek aan private partijen 
die het project wilden of konden dragen. De benodigde investering om winstgevend te 
worden is immers substantieel (geschat €300 miljoen). Bovendien is de investering niet 

vrij van risico, aangezien het gaat om een nieuwe technologie en een marktsegment 
met veel concurrentie van grotere bedrijven. Geen enkele van de private partijen heeft 
kunnen aantonen de nodige middelen bij elkaar te kunnen krijgen om het begin van 
een doorstart te realiseren, waardoor de gesprekken als snel ophielden. Gigarant werd 
sinds eind 2023 niet meer gecontacteerd omtrent dit dossier.
5. PMV heeft samen met VLAIO contact gehad met verschillende partijen. Geen enkel 
contact is concreet geworden door een gebrek aan private financiële middelen. Dat 
blijkt overigens ook uit het feit dat geen enkele van de biedingen de 
minimumverwachtingen van de curatoren haalde. Gigarant is tijdens dit proces niet 
betrokken geweest. 
6. Hoewel in een strategische sector, kan BelGan in de huidige staat bezwaarlijk als een 
strategisch bedrijf worden beschouwd gezien de verouderde technologie en 
infrastructuur, waarvoor voldoende alternatieve toeleveringsketens zijn in Europa. Dit 
neemt evenwel niet weg dat het bedrijf het potentieel heeft om zich tot strategisch 
bedrijf op te werken mocht de transitie naar de GaN-technologie succesvol zijn. 
Hiervoor werden echter tot op heden niet de nodige externe middelen gevonden.
7. Het consortium rond BelGan was de enige optie voor de verkoop van de fabriek door 
ON Semi aan BelGaN. De Vlaamse Regering heeft de overname niet proberen 
verhinderen, omdat daar op basis van de toen beschikbare informatie geen aanleiding 
toe was.  
8. PMV is gecontacteerd, maar geen enkele valabele piste is op tafel gekomen.  
