title: Leer- en ervaringsbewijzendatabank (LED) - Kwalificatiebewijzen uitgereikt door de Vlaamse overheid
thema: Onderwijs en Vorming
pdf link: https://docs.vlaamsparlement.be/pfile?id=2020291
thema link: https://www.vlaamsparlement.be/parlementaire-documenten/schriftelijke-vragen/1784296
SCHRIFTELIJKE VRAAG
nr. 163
van ELISABETH MEULEMAN
datum: 1 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Leer- en ervaringsbewijzendatabank (LED)  -  Kwalificatiebewijzen uitgereikt door de 
Vlaamse overheid
De leer- en ervaringsbewijzendatabank is een databank die gegevens van 
kwalificatiebewijzen (diploma’s, certificaten, getuigschriften, ervaringsbewijzen,...) 
verzamelt per burger. De bedoeling van LED is onder andere om duidelijkheid te geven 
over de echtheid van kwalificatiebewijzen. LED maakt tevens de gegevens vlot 
toegankelijk. Kwalificatiebewijzen uitgereikt door Vlaamse instellingen worden onmiddellijk 
in LED opgenomen - althans zo lezen we op de website.
Maar toch lijken er getuigschriften uitgereikt door de Vlaamse overheid niet in het overzicht 
te verschijnen.
1. Van welke van de door de Vlaamse overheid uitgereikte getuigschriften mogen we 
verwachten dat ze in LED opgenomen worden? Is dat proces nog gaande of al voltooid? 
Zijn er nog kwesties die aangepakt moeten worden waarvan de minister op de hoogte 
is?
2. Bijvoorbeeld, de getuigschriften van de Vlaamse Trainersschool zijn daar (nog) niet in 
opgenomen. Ook - om een heel andere opleiding te noemen - de getuigschriften van 
meester-molenaar vinden we niet terug.
Hoe komt dat? Beide worden nochtans door Vlaanderen uitgereikt.
3. Welke opleidings- en onderwijsinstanties, los van de Vlaamse overheid, zouden er nog 
aan gekoppeld kunnen worden?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 163 van 1 december 2023
van ELISABETH MEULEMAN
De leer- en ervaringsbewijzendatabank (LED) is een belangrijk instrument i.k.v. levenslang 
leren. De LED is als erkende authentieke bron het verzamelpunt voor kwalificatiebewijzen 
uitgereikt door erkende Vlaamse instellingen en die op individuniveau ontsloten worden. 
De LED-databank wordt gevoed door betrouwbare dataleveranciers en kan zo ook correcte 
en betrouwbare informatie over kwalificatiebewijzen ontsluiten naar afnemers en de 
burger.
In de praktijk worden kwalificatiebewijzen uitgereikt door de volgende onderwijsniveaus 
en onderwijspartners geregistreerd in LED: 
- Basisonderwijs, Secundair onderwijs, Examencommissie, Hoger onderwijs, 
Volwassenenonderwijs, VDAB, VLAIO, Opleidingsinstanties erkend door Departement 
WSE i.k.v. een erkenning via het Gemeenschappelijk Kwaliteitskader, EVC-testcentra 
(zowel Centra Voor Volwassenenonderwijs als testcentra erkend via het 
Gemeenschappelijk Kwaliteitskader), NARIC, Departement Omgeving en Vlaams 
Energie- en Klimaatagentschap
De huidige lijst aan data-leveranciers in LED en het soort kwalificatiebewijzen is gelimiteerd 
omwille van verschillende redenen: 
- Kwaliteitsmaatregelen om de datakwaliteit van de LED te waarborgen. Bv. instellingen 
registreren niet rechtstreeks in LED, maar bij tussenpartijen die op hun beurt data-
leverancier zijn aan LED. 
- Opleidingen erkend door de Vlaamse Gemeenschap, maar niet gefinancierd door de 
Vlaamse Gemeenschap, zoals bv. de managementopleidingen van instellingen zoals 
Vlerick, hebben geen registratieplicht bij de Vlaamse overheid en worden bijgevolg ook 
niet geregistreerd in LED. 
- De initiële opzet van LED was om bij de start formele kwalificatiebewijzen uit Onderwijs 
te capteren, later werd dit uitgebreid naar Werk en Omgeving. 
Momenteel onderzoek ik de wenselijkheid en de mogelijkheden om de scope van LED uit 
te breiden (b.v. getuigschriften uitgereikt door de Vlaamse Trainersschool, certificaten 
meester-molenaar, …), zowel naar type kwalificatiebewijzen, leveranciers van 
kwalificatiebewijzen als afnemers van kwalificatiebewijzen. 
