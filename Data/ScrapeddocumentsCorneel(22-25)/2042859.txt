title: Dementieplan - Referentieartsen dementie
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2042859
thema link: https://www.vlaamsparlement.be/parlementaire-documenten/schriftelijke-vragen/1799700
SCHRIFTELIJKE VRAAG
nr. 227
van KATRIEN SCHRYVERS
datum: 31 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Dementieplan  -  Referentieartsen dementie
In het dementieplan Vlaanderen 2021-2025 is een belangrijke rol weggelegd voor de 
zogenaamde referentieartsen. Zij verwerven extra expertise over de aandoening en geven 
ondersteuning en advies aan huisartsen die vragen hebben over patiënten met dementie. 
Ook kunnen ze een aanspreekpunt zijn voor lokale beleidsstructuren en zorgvoorzieningen 
zoals woonzorgcentra.
In de opleiding tot referentiearts krijgen de deelnemers handvatten aangereikt om signalen 
van dementie vroegtijdig te herkennen en de juiste zorgdiagnose te stellen. De opleiding 
werd ontwikkeld door het Expertisecentrum Dementie Vlaanderen, Domus Medica en 
experts en kon vanaf de tweede helft van oktober 2023 online gevolgd worden.
1. Hoeveel artsen meldden zich in 2023 aan om de opleiding tot referentiearts te volgen? 
Hoeveel artsen volgden de opleiding al? Hoeveel artsen rondden de opleiding al af en 
kregen de titel van referentiearts?
2. Hoe evalueert de minister de deelnamecijfers?
3. Betreft het een e-learning die op eigen tempo gevolgd kan worden of worden er 
opleidingsmomenten georganiseerd? Indien er opleidingsmomenten worden 
georganiseerd, wanneer staan er nog gepland en wat zijn de doelen met betrekking 
tot het aantal deelnemers?
4. Hoe wordt de opleiding geëvalueerd? 
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN  
ANTWOORD
op vraag nr. 227 van 31 januari 2024 
van KATRIEN SCHRYVERS
1. Er meldden zich 271 artsen aan in 2023 om de opleiding tot referentiearts te volgen. 
Hiervan zijn in de eerste projectfase 90 artsen die de opleidingsmodules hebben 
gevolgd. Zij kregen hiervoor ook een attest per gevolgde module.
2. De deelnamecijfers overtreffen de aanvankelijke verwachtingen en tonen aldus aan 
dat er een nood is aan een dergelijke opleiding. Dementie komt immers steeds meer 
voor in de huisartsenpraktijk en artsen geven aan dat dergelijke specialisatie een grote 
meerwaarde voor hun werk betekent. 
3. De opleiding betreft een e-learning die is opgebouwd uit verschillende modules. De e-
learning kan op eigen tempo worden gevolgd en dat wordt ook sterk geapprecieerd 
door de deelnemers. Op 14 december 2023 werd een terugkommoment 
georganiseerd, maar vooral met de insteek van de start van een community onder 
referentieartsen. Er zijn in principe geen extra opleidingsmomenten voorzien, maar de 
artsen zullen wel worden opgevolgd. Dit wordt verder uitgetekend voor de verankering 
van deze functie in 2024.
4. De opleiding kreeg een zeer positieve evaluatie, hoewel veel deelnemers de zwaarte 
ervan hebben onderschat. Sommige modules duurden ook langer dan voorzien. 
Bovendien werden enkele suggesties gedaan door de deelnemende geriaters voor 
verdere verfijning. Het Expertisecentrum Dementie Vlaanderen en Domus Medica zijn 
momenteel in een fase van aanpassing van de modules. Dit zal in de toekomst ook 
een blijvend aandachtspunt zijn gelet op nieuwe wetenschappelijke inzichten die voor 
de zorgpraktijk van artsen dienstig kunnen zijn.
