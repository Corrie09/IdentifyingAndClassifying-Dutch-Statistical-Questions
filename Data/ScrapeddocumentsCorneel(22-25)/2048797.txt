title: Projecten De Werkvennootschap (DWV) - Btw-regeling
thema: Financiën
Openbare werken
pdf link: https://docs.vlaamsparlement.be/pfile?id=2048797
thema link: https://www.vlaamsparlement.be/parlementaire-documenten/schriftelijke-vragen/1803183
SCHRIFTELIJKE VRAAG
nr. 674
van PETER VAN ROMPUY
datum: 9 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Projecten De Werkvennootschap (DWV)  -  Btw-regeling
Ik stel deze vraag in opvolging van schriftelijke vraag nr. 368 van 7 december 2023 
betreffende de beschikbaarheidsvergoedingen binnen het beleidsdomein Mobiliteit en 
Openbare Werken (MOW).
De minister stelt in haar antwoord: 
“De btw voor projecten van DWV dient te worden afgedragen door de entiteit die het asset 
in eigendom/beheer neemt. Voor de entiteiten binnen Beleidsdomein MOW wordt voorzien 
in de nodige kredieten van het Beleidsdomein MOW, in regel bij de entiteit die het project 
in beheer krijgt.”
1. Kan de minister voor De Werkvennootschap een overzicht geven van de 
desbetreffende btw-bedragen en de uiteindelijke betaler?
a) Gegevens per gefinaliseerd project.  
b) Schatting voor de lopende en geplande projecten. 
2. Op basis van welke regeling opteert MOW voor die btw-constructie? Werd daarover 
een ruling gesloten met de federale administratie?
Kan de minister de desbetreffende ruling bezorgen? 
3. Wat zijn de elementen die deel uitmaken van die ruling? 
4. Is dat vergelijkbaar met de btw-aftrek in hoofde van Lantis voor het 
Oosterweelproject? Waarom wel/niet? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 674 van 9 februari 2024
van PETER VAN ROMPUY
1. In bijlage kan u een overzichtstabel vinden van de desbetreffende btw van de reeds 
overgedragen projecten en de toekomstige projecten op basis van de huidige 
inschatting. Het btw-standpunt is vanuit de facturatie van De Werkvennootschap 
opgenomen.
2. Deze regeling vloeit standaard voort uit de economische activiteit van De 
Werkvennootschap nv van publiek recht, waarbij De Werkvennootschap een btw-
plichtige entiteit is. De Werkvennootschap heeft wel voor haar DBFM-projecten 
projectspecifieke rulings afgesloten met de Dienst Voorafgaande Beslissingen in 
Fiscale Zaken inzake de btw-kwalificatie en btw-gevolgen van de DBFM-
overeenkomst. De Voorafgaande beslissingen worden gepubliceerd op de website van 
de Federale Overheidsdienst Financiën 
(https://www.ruling.be/nl/downloaden/kennisgeving). 
3. De projectspecifieke rulings beogen duidelijkheid te bekomen omtrent de btw-
behandeling van de DBFM-overeenkomst over de volledige duurtijd van het project.
4. De exploitatie van de door De Werkvennootschap gerealiseerde projecten wordt 
uitgevoerd door respectievelijke partijen aan wie het project wordt overgedragen 
(AWV/De Lijn/De Vlaamse Waterweg). De opdracht van De Werkvennootschap 
verschilt van deze die aan Lantis is toegekend, in de zin dat Lantis de gerealiseerde 
infrastructuur in eigen beheer neemt, waarbij tolheffing zal worden toegepast.  
Voor wat betreft het specifiek karakter van het btw-regime in dit verband, verwijs ik 
naar het antwoord op schriftelijke vraag nr. 667 (Oosterweel en verlegde btw). 
BIJLAGE
Overzichtstabel
