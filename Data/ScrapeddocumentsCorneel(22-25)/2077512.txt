title: Woonzorgcentra (wzc's) - Indexering dagprijzen
thema: Welzijn en Gezin
pdf link: https://docs.vlaamsparlement.be/pfile?id=2077512
thema link: https://www.vlaamsparlement.be/parlementaire-documenten/schriftelijke-vragen/1834946
SCHRIFTELIJKE VRAAG
nr. 21
van SUZY WOUTERS
datum: 21 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Woonzorgcentra (wzcâ€™s)  -  Indexering dagprijzen
De gemiddelde dagprijs in Vlaamse woonzorgcentra is gestabiliseerd, met een stijging van 
2,08% tussen mei 2023 en mei 2024, wat lager is dan de inflatie van 3,36%. De minister 
benadrukt dat dit belangrijk is voor de betaalbaarheid van ouderenzorg. Dankzij een nieuw 
indexatiemechanisme worden de dagprijzen gekoppeld aan de spilindex, wat zorgt voor 
meer voorspelbare prijsaanpassingen. 
Op 1 juli 2024 ontvingen alle door de Vlaamse overheid erkende woonzorgcentra, centra 
voor kortverblijf, centra voor dagverzorging en groepen van assistentiewoningen een brief 
van het Departement Zorg over de aanpassing van het indexatiemechanisme voor 
dagprijzen. Gedurende een overgangsregeling, die liep van 1 mei 2024 tot en met 31 
augustus 2024, kregen alle voorzieningen de mogelijkheid om hun dagprijs te indexeren 
op basis van de consumptie-index van april 2024, zelfs als ze in de afgelopen 365 dagen 
al een indexatiedossier hadden ingediend via het e-loket. Dat bood voorzieningen de kans 
om hun dagprijs af te stemmen op het niveau van de afgevlakte gezondheidsindex van 
april 2024 (128,11).
1. Welke woonzorgcentra - onderverdeeld naar type beheersvorm - hebben 
gebruikgemaakt van de overgangsregeling om hun dagprijzen aan te passen? 
2. Hoeveel zijn de dagprijzen in woonzorgcentra gestegen in de periode van 1 mei 2024 
tot 31 augustus 2024? 
3. Hoe evolueerden de dagprijzen tussen 2019 en 2024 in andere door Vlaanderen 
erkende zorgvoorzieningen (centra voor kortverblijf, centra voor dagverzorging en 
groepen van assistentiewoningen)? Is er ook een verschil merkbaar tussen publieke, 
social profit en profit zorgvoorzieningen?
4. Hoe evalueert de minister deze prijzen en welke initiatieven neemt zij hieromtrent?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 21 van 21 oktober 2024 
van SUZY WOUTERS
1. 445 woonzorgcentra maakten gebruik van de overgangsfase tussen 1 mei 2024 en 31 
augustus 2024 om de dagprijs een laatste maal te indexeren via het oude 
indexatiesysteem. 275 van deze voorzieningen hebben een VZW-beheersvorm, 112 
woonzorgcentrum behoren tot de openbare sector en 58 maken deel uit van de for-
profit sector.  
2. Een woonzorgcentrum kon, zoals u aangeeft, inderdaad tussen 1 mei 2024 en 31 
december 2024 een dossier indienen tot prijsindexatie volgens de oude methodiek. Het 
moet echter worden opgemerkt dat de ingangsdatum van deze indexatie nog in de 
toekomst kan liggen. De laatste prijsverhoging volgend uit deze indexaties zal worden 
toegepast op 1 december 2024. 
Bovenstaande houdt in dat het niet mogelijk is om de gewogen gemiddelde dagprijs in 
het kader van de meting van 1 mei 2024 te vergelijken met een prijs op 31 augustus 
2024 zonder hiervoor een methodologisch zelfde bevraging voor alle woonzorgcentra 
te lanceren. Tevens zullen op 31 augustus 2024 nog niet alle indexaties zijn toegepast. 
Ter indicatie kunnen we u wel meegeven dat het gemiddelde indexatiepercentage voor 
de 445 woonzorgcentra die tussen 1 mei 2024 en 31 augustus 2024 een dossier 
indienden via het oude systeem 2,3% bedroeg.  
3. Er wordt in de centrum voor kortverblijf, centra voor dagverzorging en groepen van 
assistentiewoningen geen jaarlijkse meting van de dagprijzen georganiseerd. 
4. Ik ben tevreden dat de stijging van de gewogen gemiddelde dagprijs tussen 1 mei 2023 
en 1 mei 2024 aanzienlijk afnam en zich onder de stijging van de levensduurte bevindt. 
De aanpassing van het indexatiesysteem naar de spilindex zodat deze nauwer 
aansluiting vindt bij de pensioenen is een goede evolutie.
