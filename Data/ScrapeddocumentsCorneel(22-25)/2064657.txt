title: Zorgsector - Niet-indexeren werkingsmiddelen
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2064657
thema link: https://www.vlaamsparlement.be/parlementaire-documenten/schriftelijke-vragen/1825942
SCHRIFTELIJKE VRAAG
nr. 351
van LISE VANDECASTEELE
datum: 3 mei 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorgsector  -  Niet-indexeren werkingsmiddelen
De werkingsmiddelen van de zorgsector zijn al sinds 2010 niet meer geïndexeerd. 579 
bestuurders en voorzitters in de zorg- en welzijnssector klagen dat aan in een open brief. 
Sinds de laatste indexering van de middelen hebben we zeer hoge inflatiepieken gekend 
en is de zorgvraag erg toegenomen, wat ervoor heeft gezorgd dat de non-
profitondernemingen in de zorg hun kosten enkel hebben zien stijgen. Doordat de 
ondersteuning vanuit de overheid niet met de toenemende levensduurte en zorgvraag is 
gestegen, kampen zij nu met serieuze financiële problemen, waardoor het aanbod en de 
kwaliteit niet gegarandeerd kan worden.
Is de minister van plan om ervoor te zorgen dat de zorgmiddelen wel geïndexeerd worden? 
Hoe verwacht de minister dat de non-profit ondernemingen in de zorg- en welzijnssectoren 
voldoen aan de toenemende zorgvraag als ze daarvoor niet voldoende middelen krijgen?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN  
ANTWOORD
op vraag nr. 351 van 3 mei 2024 
van LISE VANDECASTEELE
De niet-indexering van het werkingsgedeelte van de subsidies is een beslissing van de 
Vlaamse Regering die loopt tot en met 2024 en die decretaal verankerd is in artikel 39 van 
het programmadecreet bij begrotingsopmaak 2020. De looncomponent van deze subsidies 
wordt wel geïndexeerd. 
De impact van deze beslissing op de zorg- en welzijnssectoren werd per sector bekeken. 
Ik heb de afgelopen legislatuur heel wat maatregelen genomen om de financiering in de 
verschillende sectoren te versterken.
Ik ben als minister van Welzijn, Volksgezondheid en Gezin vragende partij om de 
werkingsmiddelen opnieuw te indexeren. Dit is ook zo voorzien in de meerjarenraming 
2023-2028, waardoor de werkingsmiddelen vanaf 2025 bij elke spilindexoverschrijding 
opnieuw met 2% zullen stijgen.
