title: Vlaamse toetsen - Tweede jaar B-stroom
thema: Onderwijs en Vorming
pdf link: https://docs.vlaamsparlement.be/pfile?id=2048690
thema link: https://www.vlaamsparlement.be/parlementaire-documenten/schriftelijke-vragen/1803827
SCHRIFTELIJKE VRAAG
nr. 306
van HILÂL YALÇIN
datum: 19 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Vlaamse toetsen  -  Tweede jaar B-stroom
Vanaf april-mei dit schooljaar worden de eerste centrale toetsen afgenomen in het tweede 
jaar van het secundair onderwijs. In de omzendbrief met als referentie NO/2023/02 kan 
er heel wat informatie over de organisatie van de Vlaamse toetsen nagelezen worden. We 
lezen daar onder andere dat leerlingen uit het buitengewoon secundair onderwijs standaard 
niet deelnemen aan de Vlaamse toetsen maar de school wel kan beslissen om bepaalde 
leerlingen toch te laten deelnemen. Aanvullend zullen leerlingen die, in het schooljaar 
waarin de Vlaamse toetsen worden afgelegd, gebruikmaken van speciale 
onderwijsleermiddelen daarvan ook gebruik mogen maken tijdens de Vlaamse toetsen.
Ook leerlingen uit het tweede jaar van de B-stroom zullen over enkele maanden de 
Vlaamse toetsen afleggen. Voor verschillende leerlingen zal het een eerste keer zijn dat ze 
een examen afleggen vermits heel wat secundaire scholen ervoor kiezen om in 1 en 2B 
geen examens te laten plaatsvinden. Concentratie- en leerstoornissen, gedragsproblemen 
en taalproblemen komen veelvuldig aan bod in die doelgroep.
1. Op welke vlakken, buiten de te behalen onderwijsdoelen die verschillend zijn voor de 
A- en B-stroom, zullen de Vlaamse toetsen voor deze doelgroep verschillen van die 
voor de A-stroom?
2. Is er in begeleiding voor scholen voorzien om ook voor deze doelgroep de Vlaamse 
toetsen zo aangenaam mogelijk te laten verlopen?
3. Begrijp ik het goed uit de informatie in omzendbrief NO/2023/02 dat leerlingen die 
afwezig zijn op het georganiseerde moment op school, niet verplicht zijn dat in te 
halen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 306 van 19 februari 2024
van HILÂL YALÇIN
1. Voor de Vlaamse toetsen in de 1e graad secundair onderwijs zijn er in totaal 12 
verschillende toetsen ontwikkeld: begrijpend lezen, wiskundige problemen oplossen 
en 10 dieptethema’s wiskunde. De toetsen begrijpend lezen, wiskundige problemen 
oplossen en 6 dieptethema’s zijn gemeenschappelijk tussen de A- en de B-stroom. 
De Vlaamse toetsen worden ontwikkeld op basis van de minimumdoelen: 
minimumdoelen die enkel in de A-stroom zijn opgenomen, worden niet opgenomen in 
de toetsvragen voor de B-stroom. De toets van de B-stroom zal dus samengesteld 
worden uit een kleinere set aan vragen dan de toetsen van de A-stroom. 
De Vlaamse toetsen zijn ook adaptief. Leerlingen starten met vragen van een 
gemiddeld vaardigheidsniveau. Naarmate de toets vordert, krijgen ze op basis van hun 
eerdere antwoorden gemakkelijkere of moeilijkere vragen aangeboden. Leerlingen in 
de B-stroom zullen met andere woorden een toets aangeboden krijgen die aansluit bij 
hun vaardigheidsniveau, wat leidt tot een meer aangename toetservaring met een 
eerlijk resultaat. 
Tot slot werd door het Steunpunt Centrale Toetsen tijdens de analyses van de 
kalibratie opgemerkt dat leerlingen in de B-stroom evenveel tijd nodig hebben om deel 
te nemen aan de Vlaamse toetsen dan de leerlingen in de A-stroom. De toetsduur zal 
dus ook niet verschillen tussen de A- en B-stroom. 
2. Leerlingen uit de B-stroom krijgen een aangepaste kennismakingstoets en een 
aangepast instructiefilmpje. In deze kennismakingstoets is ook uitleg bij de 
hulpmiddelen. Bovendien mogen leerlingen in het 2de jaar van de B-stroom, naast de 
hulpmiddelen die worden geregistreerd, een formuleblad voor wiskunde gebruiken. 
3. Zoals in het BVR van 12 januari 2024 is aangegeven, worden inhaalmomenten voor 
individuele leerlingen pas vanaf schooljaar 2025-2026 mogelijk. Dit schooljaar zijn er 
enkel inhaalmomenten op schoolniveau. De school zal vanaf 2025-2026 zelf de 
afweging moeten maken of ze inhaalmomenten voor afwezige leerlingen organiseert. 
Als afwezige leerlingen of hun ouders een inhaalmoment wensen, dient de school 
hierop in te gaan.
