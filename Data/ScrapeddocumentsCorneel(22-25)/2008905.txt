title: Project 'Buurten op den buiten 2022 en 2023' - Subsidieaanvragen
thema: Natuur en Milieu
pdf link: https://docs.vlaamsparlement.be/pfile?id=2008905
thema link: https://www.vlaamsparlement.be/parlementaire-documenten/schriftelijke-vragen/1771799
SCHRIFTELIJKE VRAAG
nr. 59
van JORIS NACHTERGAELE
datum: 16 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Project 'Buurten op den buiten 2022 en 2023'  -  Subsidieaanvragen
‘Buurten op den Buiten’ is een initiatief van de de Vlaamse Landmaatschappij in 
samenwerking met de Koning Boudewijnstichting. Het is een projectoproep voor financiële 
steun tot 5000 euro voor bewoners die een concreet project willen realiseren voor hun 
buurt of dorp met landelijk karakter. Het gaat om projecten die de kwaliteit van het leven 
in een dorp of buurt verbeteren en de contacten tussen buurtbewoners bevorderen. 
1. Hoeveel aanvragen ontving het project ‘Buurten op den buiten’ in 2022? Hoeveel 
aanvragen werden afgewezen en wat was de reden? Hoeveel bedroeg de financiële 
steun voor de geselecteerde projecten? 
2. Hoeveel aanvragen ontving het project ‘Buurten op den buiten’ in 2023? Hoeveel 
aanvragen werden afgewezen en wat was de reden? Hoeveel bedroeg de financiële 
steun voor de geselecteerde projecten? 
3. Kan de minister zicht geven op de uitvoering van de projecten uit ‘Buurten op den 
buiten 2021 en eventueel 2022’? Hoeveel projecten zijn al uitgevoerd en hoeveel 
evaluatieverslagen zijn er binnen? 
4. Hoe evalueert de minister de vorige edities?
5. Worden er al concrete plannen gemaakt voor ‘Buurten op den buiten 2024’?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 59 van 16 oktober 2023
van JORIS NACHTERGAELE
1. In 2022 werden 121 aanvragen ingediend voor de projectoproep van Buurten op den 
Buiten. 42 dossiers werden geselecteerd voor financiële steun en dit voor een 
totaalbedrag van 197.757 euro. De selectie van de aanvragen gebeurt door een 
onafhankelijke jury. De juryleden – afkomstig uit verschillende sectoren – 
beoordeelden de dossiers met een score en een toelichting van deze score. De 
aanvragen worden vervolgens volgens hun gemiddelde score gerangschikt. De finale 
selectie gebeurt na een uitgebreide juryberaadslaging.
Aanvragen die niet voldoen aan onderstaande criteria worden niet weerhouden:
a. Het beschreven project voldoet niet aan de ontvankelijkheidscriteria: het is 
bijvoorbeeld een project dat niet plaatsvindt in een landelijke gemeente, of het is 
een commercieel project en geen project van algemeen belang.
b. Het beschreven project voldoet wel aan de ontvankelijkheidscriteria, maar 
onvoldoende aan de selectiecriteria: het dossier toont bijvoorbeeld onvoldoende aan 
dat er betrokkenheid van en gedragenheid onder de buurtbewoners is; of er zijn 
twijfels over de haalbaarheid en/of de budgetbegroting van het project; enzovoort.
c. Het beschreven project voldoet aan de ontvankelijkheidscriteria en ook aan de 
selectiecriteria, alleen in mindere mate dan andere projecten. Elk jaar worden meer 
aanvragen ontvangen dan er financiële middelen beschikbaar zijn. 
2. In 2023 werden 104 aanvragen ingediend voor de projectoproep van Buurten op den 
Buiten. 43 dossiers werden geselecteerd voor financiële steun en dit voor een 
totaalbedrag van 195.334 euro. De reden voor het niet-selecteren van projecten zijn 
dezelfde als die hierboven beschreven. 
3. De projecten moeten uitgevoerd zijn in het jaar dat volgt op de selectie. Voor de oproep 
van 2021 is dit ten laatste op 30 juni 2022. Voor 2022 is dit ten laatste op 31 mei 2023. 
Soms vragen laureaten extra tijd omwille van verschillende redenen (bv. bijsturen van 
het project op vraag van buurtbewoners; in 2021 speelde de COVID-19 crisis nog een 
rol; enzovoort). Deze vragen worden steeds individueel bekeken en worden, indien zij 
redelijk zijn en indien de projectdoelstellingen gelijk blijven, gehonoreerd. Op dit 
moment werden voor deze jaren 79 evaluatieverslagen ontvangen; 6 evaluatiedossiers 
zullen nog volgen. Een laureaat liet weten het project toch niet te kunnen uitvoeren en 
dit nog voor de uitbetaling van de steun van 5.000 euro. Deze steun werd logischerwijs 
niet uitbetaald.
4. De Sociale school Heverlee van de UC Leuven-Limburg maakte een impactevaluatie 
van de projectlijn ‘Buurten op den Buiten’ en dit voor de jaren 2018 t.e.m. 2023. Deze 
evaluatie gebeurde op basis van de kandidaatsdossiers en een bevraging onder de 
laureaten. Uit deze analyse blijkt dat de laureaten inzetten op diverse doelstellingen en 
dit in lijn met de selectiecriteria van de oproep. Op de eerste plaats zetten projecten in 
op het versterken van de sociale cohesie. Op de tweede plaats hebben de geselecteerde 
projecten de promotie van natuur en platteland tot doel. Projecten hebben vaak meer 
dan één doelstelling: vaak worden mensen samengebracht (i.e. sociale cohesie) rond 
een andere doelstelling, zoals werken in de natuur of promoten van lokaal erfgoed.
De projecten rapporteren een impact op langere termijn: 
•70% van de geselecteerde projecten blijft ook na de projectfinanciering bestaan 
zonder dat er bijkomende essentiële investeringen noodzakelijk zijn. 
•95% van de bevraagde laureaten geeft aan dat het project vandaag nog in 
eenzelfde of vernieuwde vorm bestaat. 
•nog eens 95% geeft aan dat het project voor een toename van levendigheid heeft 
gezorgd in de buurt (in 68% op sociaal vlak, in 22% op ecologisch vlak, in 7% op 
een ander vlak).
‘Buurten op den Buiten’ blijft jaarlijks een groot aantal kandidaatsdossiers ontvangen. 
Dit toont aan dat deze oproep nog steeds voldoet aan een belangrijke vraag. De analyse 
van de geselecteerde projecten toont aan dat er brede invulling gegeven wordt aan de 
oproep voor initiatieven rond sociale cohesie en groene omgevingen in landelijke 
buurten. De financiering waarmee de projecten gesteund worden, zet lokaal heel wat 
in beweging en werkt langer door dan het projectjaar waarin de financiering werd 
toegekend.
5. In januari 2024 zal een nieuwe projectoproep van ‘Buurten op den Buiten’ gelanceerd 
worden.
