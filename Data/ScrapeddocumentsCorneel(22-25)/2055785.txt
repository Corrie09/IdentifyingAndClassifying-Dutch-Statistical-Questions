title: Centra voor volwassenenonderwijs (CVO's) - Fusies en nieuw financieringsmechanisme
thema: Onderwijs en Vorming
pdf link: https://docs.vlaamsparlement.be/pfile?id=2055785
thema link: https://www.vlaamsparlement.be/parlementaire-documenten/schriftelijke-vragen/1811486
SCHRIFTELIJKE VRAAG
nr. 344
van BRECHT WARNEZ
datum: 11 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Centra voor volwassenenonderwijs (CVO's)  -  Fusies en nieuw financieringsmechanisme
De vorige Vlaamse Regering koos resoluut voor schaalvergroting en een 
financieringsmechanisme dat de CVO’s moest aanzetten tot een rationele aanwending van 
de middelen. Grotere CVO’s hebben meer mogelijkheden om hun ondersteunende diensten 
kwaliteitsvol uit te bouwen en de schaalvoordelen op het vlak van infrastructuur, ICT, 
personeel en onderwijsexpertise moeten de kwaliteit van het volwassenenonderwijs op 
lange termijn verzekeren.
Nieuwe rationalisatienormen zorgden ervoor dat veel CVO’s fuseerden en het aantal CVO’s 
zo meer dan gehalveerd is in de afgelopen vijf jaren. Het decreet betreffende het 
volwassenenonderwijs bepaalt dat elk centrum dat de rationalisatienorm gedurende twee 
opeenvolgende referteperiodes niet bereikt heeft, op 1 september van het daaropvolgende 
schooljaar moet fuseren of moet overgaan tot geleidelijke afbouw. 
Verder moest het nieuwe financieringsmechanisme ervoor zorgen dat de CVO’s zich meer 
richten op bepaalde doelgroepen. Cursisten zonder diploma secundair onderwijs en 
werkzoekenden wegen extra door in het financieringsmodel en ook bepaalde delen van het 
onderwijsaanbod krijgen extra financiering.
Graag alle data in Excel ter beschikking te stellen.
1. Hoeveel centra voor volwassenenonderwijs fuseerden het afgelopen jaar? Graag een 
overzicht per provincie, met vermelding van welke instellingen samengingen en welke 
schaalvergroting gerealiseerd werd (verhoging aantal lesurencursist).
2. Kan de minister een overzicht geven van de evolutie van de inschrijvingen bij de CVO’s 
in de afgelopen vijf jaren? 
a) Ziet hij een opvallende stijging of daling in die cijfers? 
b) Zo ja, welke verklaringen kunnen daarvoor gegeven worden?
3. Welke invloed heeft de schaalvergroting van de CVO’s op de kwaliteit van het 
onderwijs? Hoe wordt die bewaakt?
4. Moesten er het afgelopen jaar CVO’s een beroep doen op het automatische 
genadejaar? Zo ja, graag een overzicht per provincie.
5. Betreffende de registratie in de databank DAVINCI.
a) Worden alle parameters die belangrijk zijn voor de financiering van het hoger 
onderwijs opgenomen in de databank DAVINCI? 
i. Zo niet, welke niet?
ii. Plant de minister registratie van die parameters in de databank.
b) Kan de minister een overzicht geven van het aantal cursisten zonder diploma 
secundair onderwijs en het aantal cursisten dat werkzoekend is? Graag een update 
van het overzicht per instelling voor de afgelopen vijf jaar, zowel in absolute als 
procentuele cijfers. 
c) Ziet de minister een impact van het nieuwe financieringsmechanisme op het 
aandeel cursisten zonder diploma secundair onderwijs of werkzoekenden bij de 
CVO’s?
6. Hoe evalueert de minister de fusies die de afgelopen jaren gerealiseerd zijn in het 
volwassenenonderwijs? 
a) Zijn er volgens de minister bijkomende fusies noodzakelijk om een nog grotere 
schaalvergroting te verkrijgen? 
b) Zijn daarvoor nieuwe beleidsinitiatieven noodzakelijk?
c) Hebben de vele schaalvergrotingen volgens de minister een effect op de nabijheid 
en bereikbaarheid van de CVO’s? 
d) Is dat een factor waarmee rekening gehouden wordt bij eventuele bijkomende 
fusies?
7. Welke evaluatie maakt de minister van het nieuwe financieringsdecreet, zodat de 
gevolgen van de schaalvergroting in kaart gebracht worden?
a) Hoe ver staat men in de uitvoering van? 
b) Als die beleidsevaluatie nog niet uitgevoerd is: hoe zal ze uitgevoerd worden? 
Graag wat uitleg over de aanpak en concrete timing.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 344 van 11 maart 2024
van BRECHT WARNEZ
1. Op 1 september 2023 waren er geen nieuwe fusies van centra voor 
volwassenenonderwijs.
2. De evolutie van het aantal inschrijvingen in het volwassenenonderwijs kan de Vlaamse 
volksvertegenwoordiger terugvinden via Dataloep. Er is zowel bij de centra voor 
basiseducatie (CBE) als bij de centra voor volwassenenonderwijs (CVO) een scherpe 
daling merkbaar in het jaar 2020. Deze daling is te wijten aan de Coronacrisis. Bij de 
CBE is er al in 2021 een duidelijk herstel van het aantal inschrijvingen merkbaar en 
werd vanaf 2022 het pre-coronaniveau overschreden. Ook bij de CVO is het herstel 
ingezet in 2021 maar bleef dat in 2022 nog onder het pre-coronaniveau. Pas in 2023 
zijn de inschrijvingen bij de CVO boven het pre-coronaniveau gestegen. De opvallende 
stijging in 2023 is wellicht het effect van het Edusprong-relanceplan voor het 
volwassenenonderwijs met de talrijke projecten en de brede communicatiecampagne. 
Daarnaast is er ook de stijgende instroom van anderstalige cursisten als gevolg van de 
Oekraïnecrisis. 
3. De kwaliteit van het onderwijs wordt bewaakt door de onderwijsinspectie. Bij de 
doorlichtingen in het schooljaar 2022-2023 kregen drie van de zeven CVO een gunstig 
advies zonder meer. Vier CVO kregen een gunstig advies waarbij het centrumbestuur 
zich moet engageren om aan de tekorten te werken. 
4. In het afgelopen jaar heeft geen enkel CVO beroep moeten doen op het genadejaar.
5. a) Ik ga ervan uit dat de Vlaamse volksvertegenwoordiger het volwassenenonderwijs 
bedoelt i.p.v. het hoger onderwijs. De databank DAVINCI bevat alle gegevens die 
belangrijk zijn voor de financiering van het volwassenenonderwijs (CBE en CVO).  
b) Het Excel-overzicht in bijlage bevat zowel absolute als procentuele cijfers van het 
aantal cursisten zonder diploma secundair onderwijs en het aantal cursisten dat 
werkzoekend is en dit per instelling voor de afgelopen vijf jaar. 
c) Omdat de data van de refertejaren 2020, 2021 en 2022 te sterk beïnvloed zijn door 
de corona-impact was het nog niet mogelijk om het effect van het nieuwe 
financieringssysteem op basis van de beschikbare cijfers in de monitor goed in te 
schatten. Uit het rapport van januari 2024 over de monitoring van de financiering 
van het volwassenenonderwijs in het kalenderjaar 2022 blijkt wel al een positieve 
evolutie bij het aantal en aandeel inschrijvingen van cursisten zonder diploma 
secundair onderwijs en werkzoekende cursisten (zie Financieringsmonitor 
volwassenenonderwijs: kalenderjaar 2022 ). 
6. Uit de Financieringsmonitor volwassenenonderwijs: kalenderjaar 2022 blijkt ook dat de 
schaalvergroting gerealiseerd is zonder dat het aanbod voor de cursist sterker 
gecentraliseerd werd. Tussen 2019 en 2022 evolueerden de CVO van 48 naar 32 
instellingen.  De concentratie van lesurencursist (LUC) per vestigingsplaats ligt lager 
dan in het referentiejaar 2019 maar dit is voornamelijk het gevolg van het lagere aantal 
LUC in 2022 t.o.v. 2019. In 2022 waren de CVO ook in meer vestigingsplaatsen actief 
dan het jaar voordien. 
7. Omdat het nog niet mogelijk was om het effect van het nieuwe financieringssysteem 
op basis van de beschikbare cijfers goed in te schatten, is de monitoring verlengd. In 
afwachting van de kwantitatieve evaluatie is er wel al een kwalitatieve evaluatie onder 
de vorm van een bevraging bij de centra en de stakeholders van het 
volwassenenonderwijs georganiseerd. Deze opdracht werd uitgevoerd door Idea 
Consult (zie Onderwijsonderzoek Bevraging sector volwassenenonderwijs). Dit rapport 
wordt grondig geanalyseerd. Daarnaast wacht ik nog op de kwantitatieve studie om 
een volledig beeld te krijgen van het nieuwe financieringssysteem. 
BIJLAGE
Inschrijvingen volwassenenonderwijs 2019-2023
