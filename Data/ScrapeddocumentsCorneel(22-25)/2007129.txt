title: Beschermplanken voor motorrijders - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2007129
thema link: https://www.vlaamsparlement.be/parlementaire-documenten/schriftelijke-vragen/1769892
SCHRIFTELIJKE VRAAG
nr. 73
van MARINO KEULEN
datum: 11 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Beschermplanken voor motorrijders  -  Stand van zaken
Het plaatsen van beschermplanken of ook wel vangplanken genoemd is van enorm belang 
voor motorrijders. Motorrijders hebben vooral letsels als ze ergens tegenaan botsen tijdens 
hun val en dus is het plaatsen van beschermplanken bij vangrails en andere obstakels 
belangrijk.
1. Wat die nieuwe vangplanken betreft:
a) Op welke plaatsen moeten die beschermplanken nog komen en welke plaatsen 
vallen daarbij onder de prioritaire plaatsen?
b) Welke plaatsen werden gerealiseerd tussen 1 januari 2020 en heden?
c) Wat is de timing voor het afwerken van de resterende plaatsen?
d) Wat is de kostprijs van die operatie?
2. Wat de vangplanken betreft die geplaatst werden voor 1 januari 2020:
a) Wanneer werden die al bestaande beschermplanken nog eens gecontroleerd en 
onderhouden?
b) Hoeveel van die bestaande beschermplanken werden bij die controle vernieuwd 
en/of hersteld en op welke plaatsen?
c) Hoeveel kost het jaarlijkse onderhoud?
d) Wat zijn de criteria om te bepalen of de beschermplanken nog in goede staat zijn?
e) Wie doet die controles en op welke wijze worden ze uitgevoerd?
f) Als het Agentschap Wegen en Verkeer (AWV) niet zelf de controle doet, hoe wordt 
dan nagegaan of de uitgevoerde controle op een goede wijze werd gedaan?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 73 van 11 oktober 2023
van MARINO KEULEN
1. a) Voor bestaande wegen werd in 2004 een actie opgezet om stalen 
geleideconstructies op risicovolle plaatsen voor motorrijders proactief te voorzien 
van motorvangplanken. De richtlijnen hiervoor zijn beschreven in het dienstorder 
LIN/AWV 2004/5. In alle provincies was deze actie reeds voltooid in het najaar van 
2015 (zie het antwoord op schriftelijke vraag 2015-1517). Op nieuwe locaties die 
voldoen aan de criteria uit het voornoemde dienstorder worden systematisch 
motorvangplanken gemonteerd. Deze richtlijn is verankerd in het Vademecum 
vergevingsgezinde wegen, deel gemotoriseerd verkeer. 
b) Gezien de afronding van de acties op bestaande wegen in 2015, werden sinds 1 
januari enkel nog motorvangplanken geplaatst op nieuwe locaties (zie het antwoord 
op deelvraag 1). Dit kan bijvoorbeeld het geval zijn bij een (her)aanleg van een 
weg of bij het plaatsen van een nieuwe geleideconstructie langs een bestaande weg 
op een risicovolle plaats voor motorrijders. De exacte locaties voor deze nieuwe 
installaties van motorvangplanken worden niet afzonderlijk geïnventariseerd. 
Bijgevolg kan het antwoord op de door u gestelde vraag niet worden aangeleverd.
c) Zie het antwoord op deelvraag 1. Er zijn geen resterende bestaande plaatsen waar 
motorvangplanken dienen geplaatst te worden. 
d) Gezien de afronding van de acties op bestaande wegen in 2015, is er geen specifiek 
budget meer nodig voor een inhaalactie. De plaatsing van nieuwe 
motorvangplanken maakt deel uit van de totaalkost van een project en wordt als 
dusdanig niet afzonderlijk bijgehouden. 
2. a) Vangrails worden op continue basis gecontroleerd. Hun toestand wordt opgevolgd 
aan de hand van observaties van wegentoezichters, ongevalsrapporten, klachten 
en meldingen van burgers, gemeenten, politie ... Bijkomend zijn er in het kader 
van IIR inspecties (inventarisatie, inspectie en rapportering) elke twee jaar 
focusweken gepland waarin wegentoezichters extra aandacht besteden aan het 
inspecteren van de staat van de vangrails, inclusief motorvangplanken, langs onze 
wegen.
b) Dit wordt niet afzonderlijk bijgehouden. De rapportage van de IIR inspecties 
gebeurt algemeen voor het asset ‘afschermende constructie’. Met andere woorden, 
schade aan geleideconstructies (vangrails) en motorvangplanken wordt samen 
geïnventariseerd.
Afhankelijk van de aard en ernst van het gebrek wordt besloten om onmiddellijk 
over te gaan tot herstelling (wanneer de veiligheid in het gedrang komt) of het 
gebrek verder op te volgen. 
c) Voor motorvangplanken bestaat geen specifiek onderhouds- of 
reinigingsprogramma. De kost voor herstelling of vervanging zit samen met het 
herstellen van vangrails bij de meeste contracten vervat in het bestek voor 
wegenonderhoud. Hierdoor is het niet mogelijk om de specifieke herstellingskost 
van motorvangplanken te achterhalen. 
d) Er wordt vooral gefocust op beschadigingen (door ongevallen). Daarnaast wordt 
gekeken naar roestvorming, schuinstand en verzakkingen van de 
geleideconstructie waarop de motorvangplank gemonteerd is. 
e) Controles gebeuren visueel door wegentoezichters van het Agentschap Wegen en 
Verkeer (AWV), via inspectierondes met hun dienstvoertuig. Gebreken registreren 
ze onmiddellijk in een vaststelling via de ELISA-app op hun tablet.
f) Zie het antwoord op deelvraag 2e. Het AWV voert zelf de controles uit. Er is 
bijgevolg geen externe partij voor het uitvoeren van controles. Meldingen van 
burgers, gemeenten of politie worden door de wegentoezichters nagekeken en 
desgevallend geregistreerd in de ELISA-app.
