title: Leerlingen- en studentenkoepels - Financiering
thema: Onderwijs en Vorming
pdf link: https://docs.vlaamsparlement.be/pfile?id=2052382
thema link: https://www.vlaamsparlement.be/parlementaire-documenten/schriftelijke-vragen/1808083
SCHRIFTELIJKE VRAAG
nr. 327
van BRECHT WARNEZ
datum: 29 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Leerlingen- en studentenkoepels  -  Financiering
De leerlingen- en studentenkoepels zijn de organisaties van, voor en door scholieren en 
studenten in het Vlaamse onderwijs. De Vlaamse Scholierenkoepel vertegenwoordigt 
leerlingen uit het secundair onderwijs: zo zijn er in totaal 825 leerlingenraden uit het 
Nederlandstalig onderwijs aangesloten. 
Studentenkoepels vertegenwoordigen studenten uit het hoger onderwijs. In Leuven is dat 
bijvoorbeeld LOKO, de Leuvense studentenkoepel, die de belangen van studenten van elk 
instituut voor hoger onderwijs poogt te behartigen. 
Studenten- en leerlingenkoepelverenigingen kunnen subsidies aanvragen bij de Vlaamse 
overheid als ze voldoen aan de vastgelegde voorwaarden die beschreven staan in het 
decreet houdende de subsidiëring van studenten- en leerlingenkoepelverenigingen. Die 
subsidies worden toegekend voor de werkingsuitgaven, de personeelsuitgaven en voor 
uitgaven voor projecten.
Dit is een opvolgvraag van schriftelijke vraag nr. 414 van 3 maart 2023.
Graag alle data in Excel weergeven.
1. Wat is het totale bedrag aan subsidies dat de Vlaamse Scholierenkoepel ontving tijdens 
de afgelopen 2 jaar (2022, 2023)?
2. Wat is het totale bedrag aan subsidies dat de Vlaamse Vereniging van Studenten (VVS) 
ontving gedurende de afgelopen 5 jaar? 
3. Kan de minister een overzicht geven van de bedragen die gebruikt werden voor de 
werkings-, personeels- en projectuitgaven de afgelopen 2 jaar (2022, 2023)? Graag 
een opdeling per studenten- en leerlingenkoepelorganisatie. 
4. Kan de minister een overzicht geven van het aantal personeelsleden dat deze 
organisaties tewerkstelden tijdens het afgelopen jaar? Graag een opdeling per 
studenten- en leerlingenkoepelorganisatie en een onderscheid tussen de verschillende 
functies die het personeel bekleedt. 
5. Hoe evalueert de minister de samenwerking met de studenten- en 
leerlingenkoepelorganisaties?
6. Heeft de minister kennis van de manier waarop de organisaties zelf de communicatie 
met de Vlaamse overheid evalueren?
7. a) Hoe evalueert de minister het financieringsbeleid van de studenten- en 
leerlingenkoepelorganisaties?
b) Plant de minister (structurele) aanpassingen aan de subsidies van de 
organisaties? Zo ja, welke?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 327 van 29 feruari 2024
van BRECHT WARNEZ
1.
Totale subsidie (euro)
2022 530.500
2023 580.382
Sinds 1 januari 2021 wordt er voor VSK gewerkt met een beheersovereenkomst (2021-
2023). De financiële ondersteuning gekoppeld aan deze beheersovereenkomst wordt 
jaarlijks uitbetaald via ministerieel besluit. 
2.
Subsidie 
werkingsmiddelen 
(euro)Bijkomende subsidie (euro)
2019 179.000
2020 168.000 45.000 (projectsubsidie 
mentaal welzijn studenten)
2021 218.000 
2022 218.000 
2023 218.000 46.000 (projectsubsidie 
studentencongres)
2024 240.000
3. VSK:
Reële kostenopdeling 2022:
+/- 70% personeelskosten en +/- 30% werkingskosten, m.u.v. de werkingssubsidie 
Diversiteit als Meerwaarde: 100% werkingskosten.
Reële kostenopdeling 2023:
+/- 71% personeelskosten en +/- 29% werkingskosten, m.u.v. de werkingssubsidie 
Diversiteit als Meerwaarde: 100% werkingskosten.
      VVS:
In 2022 werd de financiële ondersteuning van de Vlaamse overheid volledig gebruikt 
voor personeelskosten. De totale personeelskosten bedroegen 200.315,11 euro in 
2022. In 2023 werden deze kosten begroot op 191.365,31. De overige 26.634,69 euro 
ging naar werkingskosten. 
4. VSK:
Totaal aantal VTE in 2023 gefinancierd met de subsidie gekoppeld aan de 
beheersovereenkomst = 6,9 VTE, met volgende functies: 
•1 VTE coördinator
•1 VTE administratie en financiën
•1 VTE communicatie en leerlingenkaart
•2 VTE beleidsmedewerker
•1,3 VTE vormingsmedewerker
•0,4 VTE organisatie evenementen
•0,2 VTE jobstudent administratie 
Daarnaast waren er in 2023 ook 3 VTE gedetacheerden aan de slag, die ik toekende 
aan VSK: 1 VTE begeleider LOP-diversiteit+ 2 VTE vormingsmedewerkers (project 
Conflixers).
VVS:
Het budget van € 218.000,00 voorzag in 2022 en 2023 ruimte om drie vaste 
werknemers te verlonen. Daartoe werden de volgende functies opgenomen: 
•1 VTE bestaande uit 0,5 VTE uitvoeren van financieel, administratief, en 
strategisch beleid en 0,5 VTE communicatie 
•1 VTE bestaande uit 0,5 VTE vrijwilligersbeleid en evenementen verzorgen en 0,5 
VTE vormingsbeleid
•1 VTE beleidsondersteuning
Vanaf september 2023 werd dit aangepast naar de volgende samenstelling:
•1 VTE stafmedewerker coördinator & vormingscoördinator bestaande uit 0,6 VTE 
coördinatie van de vereniging, 0,2 VTE vormingscoördinator en 0,2 VTE 
beleidsmedewerker internationaal)
•4/5 VTE vrijwilligerscoach & communicatieverantwoordelijke bestaande uit 0,5 
VTE vrijwilligersbeleid en 0,3 VTE communicatie
•1 VTE beleidsondersteuning
5. VSK:
Sinds 2021 wordt er gewerkt met een beheersovereenkomst voor een periode van 3 
jaar. Op 1 januari ging VSK van start met de uitvoering van de nieuwe 
beheersovereenkomst 2024-2026. Planning en rapportering over de uitvoering van de 
doelstellingen en acties uit de beheersovereenkomst gebeuren a.d.h.v. een driejarig 
werkingsprogramma en driejarige begroting, jaaractieplannen en jaarlijkse 
begrotingen, jaarrapporten en jaarlijkse financiële verslagen. De werking wordt door 
administratie en kabinet minimaal 3 keer per jaar opgevolgd via een opvolgingsgroep. 
De rapportage en communicatie verliep tot nu toe altijd heel duidelijk en transparant. 
Samen met mijn administratie onderhoud ik een continu en uitstekend contact met 
VSK.
VVS:
De communicatie met VVS is vlot en efficiënt. VVS vult autonoom haar functie in. Er 
wordt niet gewerkt met een opvolgingsgroep. De werkingssubsidie van VVS wordt 
jaarlijks geëvalueerd door mijn administratie naar aanleiding van het jaarrapport en 
het financiële verslag, dat jaarlijks aan de uitbetaling van het saldo voorafgaat. 
In functie van mijn beleid heb ik regelmatig overleg met VVS. Ik vind het belangrijk 
om de stem van de student in verschillende fases van besluitvorming mee te kunnen 
nemen. Daarnaast kan VVS ook mijn agenda mee beïnvloeden. Zo gaf VVS tijdens de 
COVID-pandemie aan dat de studenten het moeilijk vinden om goed geïnformeerd te 
worden over de verschillende maatregelen van kracht. We hebben daar toen rond 
samengezeten en zijn actief gaan inzetten op communicatie richting de studenten. 
Naast het tijdelijk Coronaplatform, is VVS dan ook op haar website meer gaan inzetten 
op het verspreiden van algemene informatie voor de studenten.  
Mede dankzij VVS kan ik met andere woorden een vinger aan de pols houden van wat 
er leeft bij de studenten. Bij de beleidsinitiatieven die de studenten erg belangrijk 
vinden, is de samenwerking zelfs erg intensief. Dat verklaart ook mee waarom ik de 
subsidies van VVS heb opgetrokken. In het begin van de legislatuur was er een te klein 
team aan de slag bij VVS om de stem van de student te kunnen vertolken bij de 
verschillende beleidsinitiatieven die er op til waren. Voor bijvoorbeeld het 
Vlaanderenbrede beleid rond mentaal welzijn dat ik heb ontwikkeld, zijn het de 
studenten die in eerste instantie aan het stuur zitten. Een ander voorbeeld betreft het 
beleid rond studie-efficiëntie. Daar hebben de studenten in de twee voorbereidende 
werkgroepen intensief aan meegewerkt. 
6. VSK: 
De transparante communicatie en samenwerking binnen de opvolgingsgroep wordt 
door alle betrokken partijen als positief ervaren.
VVS:
De Vlaamse Vereniging van Studenten kan te allen tijde mijn administratie aanspreken 
bij vragen en bezorgdheden. De communicatie is steeds open en constructief. Er 
hebben zich dienaangaande geen problemen gesteld.
7. a) VSK:
Via de opvolgingsgroep wordt ook de budgettaire situatie van VSK structureel 
opgevolgd.
b) VVS:
VVS dient jaarlijks een subsidiedossier in met een begroting. Deze wordt nauwgezet 
doorgenomen en indien nodig wordt gevraagd bij te sturen. Het MB dat de subsidie 
regelt, bepaalt dat VVS ook jaarlijks een financieel verslag over het voorbije 
werkjaar moet overmaken aan mijn administratie. Dit financieel verslag wordt 
nagekeken en goedgekeurd door mijn administratie. De subsidie wordt uitbetaald 
in twee fasen: 80% bij de ondertekening en na de vastlegging van de middelen en 
maximum 20% saldo na de goedkeuring van het eindrapport en het financieel 
verslag. Deze goedkeuring is dus een voorwaarde voor de eventuele uitbetaling van 
het saldo.
c) VSK:
In het kader van de nieuwe beheersovereenkomst 2024-2026 werd beslist om de 
subsidie-enveloppe die jaarlijks aan VSK wordt toegekend te verhogen tot maximaal 
645.000 euro. Op die manier bied ik VSK maximaal ruimte voor een kwalitatieve 
werking.
d) VVS:
In 2024 heb ik de werkingsmiddelen opgetrokken naar 240.000 euro. De huidige 
verhoging komt er naar aanleiding van een stijging van hun werkingskosten door 
de meervoudige indexeringen. Zo zorg ik dat de vereniging kwalitatief werk kan 
blijven leveren.
