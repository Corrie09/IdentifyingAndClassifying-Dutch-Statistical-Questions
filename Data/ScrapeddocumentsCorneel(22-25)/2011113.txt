title: Assistentiehondenscholen - Erkenningen en gastgezinnen
thema: Welzijn en Gezin
pdf link: https://docs.vlaamsparlement.be/pfile?id=2011113
thema link: https://www.vlaamsparlement.be/parlementaire-documenten/schriftelijke-vragen/1771906
SCHRIFTELIJKE VRAAG
nr. 53
van TINNE ROMBOUTS
datum: 17 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Assistentiehondenscholen  -  Erkenningen en gastgezinnen
Een assistentiehond is een hond die getraind werd of wordt om een persoon met een 
handicap of ziekte te begeleiden en die de zelfredzaamheid van die persoon verruimt 
(Decreet houdende de toegankelijkheid van publieke plaatsen voor personen met een 
assistentiehond, 2009). De opleiding voor deze assistentiehonden wordt gedoceerd door 
gemachtigde assistentiehondenscholen in Vlaanderen
De cel machtiging assistentiehondenscholen (CELMA) is bevoegd voor de erkenning van 
assistentiehondenscholen. Dat doen zij door de gevraagde documenten bij de 
aanvraagprocedure te beoordelen. In verband met de aanvraag tot erkenning van 
assistentiehondenscholen heb ik enkele vragen.
1. Hoe verloopt de erkenningsprocedure voor assistentiehondenscholen na de indiening 
van de gevraagde documenten door de scholen?
a) Wie neemt welke stap op zich?
b) Wat is de duurtijd van elke stap in het proces?
2. Wat was de gemiddelde doorlooptijd van de gehele erkenningsprocedure voor 
assistentiehondenscholen in 2019-2020-2021-2022-2023?
3. Hoe gebeurt de monitoring van erkende assistentiescholen?
4. Hoeveel erkenningen van scholen zijn er ingediend en hoeveel van die aanvragen zijn 
er telkens erkend? Graag een opdeling voor de jaren 2019-2020-2021-2022-2023 
indien mogelijk.
5. Is dat een exponentiële stijging, gelijkblijvende trend of dalende trend ten opzichte 
van de laatste 10, 15 of 20 jaar? Wat is daarvan de reden?
6. Hoe worden aanvragen die worden geweigerd verder begeleid en/of opgevolgd?
7. Hoeveel aanvragers (wie?) hebben meerdere aanvragen ingediend?
a) Hoeveel daarvan zijn er vervolgens erkend (na hoeveel aanvragen)?
b) Hoeveel zijn nog steeds niet erkend?
8. Hoeveel aanvragers hebben na een negatieve beoordeling geen aanvragen meer 
ingediend?
Om honden op te leiden, maken de assistentiehondenscholen gebruik van gastgezinnen.
9. Hoeveel gastgezinnen voor assistentiehonden zijn er in Vlaanderen? Graag een 
opdeling per provincie en per gemeente. Indien mogelijk voor de jaren 2019-2020-
2021-2022-2023.
10. Hoe groot is de wachtlijst van personen die een assistentiehond willen?
a) Graag een opdeling per provincie en per gemeente.
b) Wie beheert de wachtlijst?
c) Wat bepaalt de volgorde op de wachtlijst?
d) Hoelang moeten mensen gemiddeld wachten voor ze een assistentiehond 
toegewezen krijgen? Graag een opdeling per specialisatie van assistentiehond.
11. Welke acties worden er momenteel ondernomen om de wachtlijsten te verminderen?
12. Wordt er momenteel onderzoek uitgevoerd naar hoe wachtlijsten verminderd zouden 
kunnen worden?
a) Wat is de precieze opdracht van het onderzoek?
b) Wie voert het onderzoek uit?
c) Wat is de oplevertermijn?
d) Welke tussentijdse resultaten zijn eventueel al bekend die gedeeld kunnen 
worden? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 53 van 17 oktober 2023
van TINNE ROMBOUTS
1. De kandidaat-assistentiehondenscholen die de machtiging wensen te bekomen en de 
assistentiehondenscholen die de machtiging wensen te hernieuwen dienen hiervoor 
schriftelijk een aanvraag in bij de Cel Machtiging Assistentiehondenscholen (CelMA). 
Voor de scholen met een bewijs van accreditatie bij een internationaal erkende instantie 
gebeurt de erkenning onmiddellijk na het aanleveren van het bewijs aan CelMA. Bij 
deze scholen wordt geen plaatsbezoek ingepland.
Voor de scholen die niet beschikken over een bewijs van accreditatie bij een 
internationaal erkende instantie, hangt het af van de validiteit en volledigheid van hun 
aanvraag. Bij een eerste lezing en bespreking van de aanvraag wordt de validiteit en 
volledigheid van de aanvraag door CelMA nagegaan. CelMA zal binnen een termijn van 
drie maanden na indiening van de aanvraag een onderzoek voeren naar de validiteit 
en volledigheid van de ingediende documenten o.a. vaccinatieschema, bewijs van 
relevante kennis van de specifieke doelgroep, … en de aanvrager hierover na afloop 
inlichten. De termijn van drie maand kan mogelijks verlengd worden indien bijkomende 
onderzoeken ofwel informatie vereist zijn om te oordelen over validiteit en volledigheid 
van de aanvraag. De aanvrager wordt door CelMA van die verlenging op de hoogte 
gesteld.
Is het onderzoek van de ingediende documenten afgerond dan communiceert CelMA 
naar de aanvrager de door CelMA vastgestelde tekortkomingen in de aanvraag met 
adviezen hoe dit aan te pakken en de vraag deze tekortkomingen weg te werken. Aan 
de aanvrager wordt gevraagd om opnieuw contact op te nemen met CelMA zodra deze 
zijn weggewerkt. Pas als de aanvraag volledig is en goed bevonden wordt door CelMA, 
wordt een plaatsbezoek ingepland om de realiteit te toetsen aan het aanvraagdossier. 
Worden op dit plaatsbezoek geen onregelmatigheden vastgesteld dan wordt op het 
eerstkomend overleg van CelMA volgend op het plaatsbezoek beslist over het 
toekennen van de machtiging.
De administratieve opvolging van de gevraagde documenten gebeurt door het 
secretariaat van CelMA De inhoudelijke beoordeling gebeurt door de leden van CelMA 
en er wordt bij de beoordeling van de ingediende documenten geen specifieke 
taakverdeling gehanteerd. 
2. Het is niet mogelijk om een gemiddelde doorlooptijd te geven van de gehele 
erkenningsprocedure voor assistentiehondenscholen. De gemiddelde doorlooptijd van 
een aanvraag tot machtiging verschilt naargelang men al dan niet een bewijs van 
accreditatie bij een internationaal erkende instantie (formulier ondertekend door de 
voorzitter van ADEu, ADI of IGDF) kan voorleggen. Voor de scholen met een bewijs 
van accreditatie bij een internationaal erkende instantie gebeurt de erkenning 
onmiddellijk na het aanleveren van het bewijs aan CelMA. Bij scholen die niet over een 
bewijs van accreditatie bij een internationaal erkende instantie beschikken wordt de 
doorlooptijd in sterke mate beoordeeld door de volledigheid van het aanvraagdossier 
en het plaatsbezoek. Hoe minder werkpunten, hoe sneller de gemiddelde doorlooptijd. 
Het aantal werkpunten dat door de aanvragende school dient te worden aangepakt, 
maakt immers dat de gemiddelde doorlooptijd kan verschillen.
3. De monitoring van de werking van de gemachtigde assistentiehondenscholen gebeurt 
op basis van ontvangen klachten. Op het overleg van CelMA is al een aantal jaar als 
vast agendapunt ‘ontvangen klachten’ opgenomen zodat ook klachten of signalen 
vanuit het werkveld en het Vlaams Agentschap voor Personen met een Handicap 
(VAPH) over assistentiehondenscholen worden gecapteerd en niet enkel de klachten 
die CelMA via mail ontvangt. CelMA houdt de klachten en het gevolg dat ze er aangeeft 
systematisch bij.
4. Voor de periode 2019 tot en met 2022 werden 15 machtigingen aangevraagd waarvan 
er 10 de machtiging ontvingen. Voor 2023 zijn de gegevens niet gekend.
5. CelMA werd opgericht in 2013 waardoor het nu nog niet mogelijk is om te spreken van 
een exponentiële stijging, gelijkblijvende trend of dalende trend van het aantal 
machtigingen ten opzichte van de laatste 10, 15 of 20 jaar.
6. CelMA vraagt om de tekortkomingen weg te werken en dan opnieuw contact op te 
nemen. Bij een eerste aanvraag en geen reactie op de opmerkingen wordt contact 
opgenomen door CelMA om na te gaan wat de reden is dat ze niet reageren.
7. Voor de periode 2019 tot en met 2022 dienden Argos Assistance Dogs en de Antwerpse 
hondenboot, voor de naamsverandering gekend als Antwerpse hulphonden vzw of 
Antwerpse Hondenhoven bvba, meerdere aanvragen in. Argos Assistance Dogs diende 
in die periode twee aanvragen in en de Antwerpse hondenboot drie aanvragen. Beiden 
zijn ook in 2022 nog niet gemachtigd.
8. Voor de periode 2019 tot en met 2022 heeft een aanvrager geen nieuwe aanvraag 
ingediend.
9. Het VAPH noch CelMA heeft geen informatie over het aantal gastgezinnen voor 
assistentiehonden in Vlaanderen. 
10.Zie antwoord vraag 9.
11.Het gebrek aan gastgezinnen kan het best door de gemachtigde 
assistentiehondenscholen zelf worden aangepakt. Het zijn immers de gemachtigde 
assistentiehondenscholen die de selectievoorwaarden van de gastgezinnen bepalen, 
maar deze selectievoorwaarden zijn soms sterk beperkend (bv. maximaal x uren 
werken, afwezigheid van jonge kinderen …) waardoor mogelijke gemotiveerde 
gastgezinnen afhaken. Het VAPH heeft geen informatie of en welke acties er door de 
gemachtigde assistentiehondenscholen ondernomen worden om de wachtlijsten te 
verminderen.
Het VAPH wil de grote vraag naar gastgezinnen ook in de kijker zetten via het 
driemaandelijks VAPH-magazine Sterk. Daarin zal een startend gastgezin een vaste 
column krijgen die zou lopen van het moment dat de pup in huis komt, tot het moment 
dat hij het gezin verlaat. Lezers zouden op die manier het hele traject van de 
opgroeiende pup in het gezin kunnen volgen, met achtergrondinfo over wat het 
betekent om zo’n pup in huis te hebben, hoe de opleiding eruit ziet, welke verschillende 
gastgezinnen er nodig zijn, … De column zou positief en wervend zijn, en ook duiding 
kunnen geven over de aanvraagprocedure.
12.Neen. Het VAPH noch CelMa is op de hoogte van een onderzoek met betrekking tot 
wachtlijsten van gastgezinnen voor een assistentiehond.  
