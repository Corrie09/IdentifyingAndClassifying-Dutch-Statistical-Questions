title: Museumtuin Gaasbeek - Werking
thema: Natuur en Milieu
pdf link: https://docs.vlaamsparlement.be/pfile?id=2053020
thema link: https://www.vlaamsparlement.be/parlementaire-documenten/schriftelijke-vragen/1809306
SCHRIFTELIJKE VRAAG
nr. 415
van MANUELA VAN WERDE
datum: 4 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Museumtuin Gaasbeek  -  Werking
De erfgoedwaarde van de prachtige Museumtuin van Gaasbeek behoeft geen betoog, dat 
heeft de minister zelf kunnen zien tijdens de rondleiding die ze er kreeg. In het voorstel 
van resolutie over het onderhoud van historische kasteeltuinen en parken kaartte ik het 
versnipperde beleid aan en pleitte ik voor een gestroomlijnde aanpak. Doordat er meerdere 
instanties zijn betrokken bij het beheer van de Museumtuin in Gaasbeek, wordt het soms 
een lappendeken van bevoegdheden en verantwoordelijkheden. Recent las ik bijvoorbeeld 
dat Natuurinvest een concessie verleent voor de exploitatie van de wijngaard op het 
kasteeldomein. Ik wil dan ook via deze weg meer inzage krijgen in de financiële middelen 
van de kasteeltuin.
1. Hoeveel bezoekers ontvangt de Museumtuin van Gaasbeek jaarlijks? Hoeveel bracht 
het totaal aan toegangstickets op in 2023?  
2. Worden de inkomsten van bezoeken gebruikt voor het onderhoud van de tuin of de 
aanwerving van nieuw gespecialiseerd personeel, gezien de pensioengerechtigde 
leeftijd van de hoofdtuinier?
3. Is er effectief voorzien in de vervanging van de hoofdtuinier die met pensioen gaat en 
zo ja, wanneer zou de vervanger kunnen beginnen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 415 van 4 maart 2024
van MANUELA VAN WERDE
1. In 2023 werden 25.162 bezoekers ontvangen in de Museumtuin van Gaasbeek. De 
toegangstickets brachten 87.117,09 euro op in 2023. Als we daar ook de opbrengsten 
van de shop en gidsbeurten bij rekenen, dan bedragen de totale opbrengsten 92.366,14 
euro.
De bezoekersaantallen van de afgelopen jaren worden in onderstaande tabel 
weergegeven.
Bezoekersaantallen
2017 9.696  
2018 9.258  
2019 24.789  
2020 11.661  
2021 6.560  
2022 7.316  
2023 25.162  
2. De ticketinkomsten van de Museumtuin worden geïnd door Natuurinvest en gebruikt 
voor de publieke openstelling van de Museumtuin. Daarin zit begrepen: 
•Een derde loonlast van een onthaalbediende voor het onthaal en de 
ticketverkoop in het toegangsgebouw;
•Een derde loonlast van een technisch medewerker die instaat voor het dagelijks 
onderhoud van de openbare toiletten;
•De helft loonlast van een medewerker die instaat voor de publiekswerking van 
de Museumtuin en de begeleiding van de vrijwilligerswerking in de Museumtuin.
Het overige geld wordt gebruikt voor de kosten verbonden aan de publieke openstelling 
van de Museumtuin zoals het kassasysteem, transactiekosten, e.d.
3. De procedure voor het aanstellen van een vervanger werd mee opgenomen in de 
interne procedures met betrekking tot de werving van arbeiders voor 2024. De datum 
van indiensttreding hangt van verschillende factoren af en ligt omwille van de te 
doorlopen procedure nog niet vast.
