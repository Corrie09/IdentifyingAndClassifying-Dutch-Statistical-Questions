title: De Lijn - Masterplan Vaste Activa
thema: Mobiliteit en Verkeer
pdf link: https://docs.vlaamsparlement.be/pfile?id=2011260
thema link: https://www.vlaamsparlement.be/parlementaire-documenten/schriftelijke-vragen/1763931
SCHRIFTELIJKE VRAAG
nr. 12
van KARIN BROUWERS
datum: 28 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Masterplan Vaste Activa
Tijdens de gedachtewisseling van 7 juli 2022 in de commissie Mobiliteit over het 
openbaredienstencontract 2023-2027 met De Lijn en de uitrol van het decreet 
Basisbereikbaarheid zei de directeur-generaal van De Lijn, mevrouw An Schoubs, in haar 
toelichting (zie punt 2.2.3): “Zes maanden na de start van het openbaredienstencontract 
zal De Lijn een masterplan vaste activa opmaken. De Lijn beschikt over heel wat gebouwen, 
stelplaatsen enzovoort. De valorisatie ervan zal nagegaan worden. De opbrengsten kan 
men gebruiken voor investeringen.”
Het openbaredienstencontract ging van start op 1 januari 2023.
1. Wat zijn de grote lijnen van het masterplan en wat is de totale mogelijke opbrengst? 
Kan de minister dit masterplan aan het Vlaams Parlement bezorgen? 
2. Welke gebouwen zullen worden gevaloriseerd en binnen welke termijn? 
3. De eventuele opbrengsten die voortkomen uit het masterplan mogen enkel worden 
aangewend voor eigen investeringen die bijdragen aan de vergroening van de assets. 
Is al duidelijk waarvoor de eventuele opbrengst uit het masterplan concreet zal worden 
gebruikt?
4. Wat is de timing en planning voor de verdere opvolging van het Masterplan Vaste 
Activa?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 12 van 28 september 2023
van KARIN BROUWERS
1. De Lijn bevestigt me dat ze zoals voorzien in het ODC inmiddels een volledige 
screening heeft doorgevoerd van de diverse gebouwen en installaties binnen haar 
patrimonium. Deze screening gebeurde op basis van verschillende criteria, waaronder 
de volgende:
 
•de conditiescore van het gebouw, het terrein en milieu;
•de eigendomssituatie;
•het risico op al dan niet stopzetting van vergunningen; 
•de noodzakelijke investeringen en op te zetten monitoring van de stelplaatsen 
in het licht van de vergroening;
•de ligging van de stelplaats als vertrekbasis voor het rijden van het nieuwe 
aanbod basisbereikbaarheid;
•…
Op basis van deze evaluatie werd binnen De Lijn (intern) een voorstel uitgewerkt van 
de gebouwen en installaties die behouden zullen blijven, mits al dan niet een grondige 
renovatie. Daarnaast werd er ook een voorstel opgemaakt van gebouwen en 
installaties die zullen verlaten worden en mogelijk in aanmerking komen voor 
valorisatie. 
Gezien de fundamentele wijziging van het netwerk door de invoering van 
basisbereikbaarheid, en ook de recente bijkomende eisen gesteld door de 
verzekeringsmaatschappijen in het kader van de vergroening, heeft De Lijn haar 
voorstel intern nog eens grondig geëvalueerd. Gezien de complexiteit vraagt dit ook 
de nodige tijd. Eenmaal intern afgeklopt, zal het voorstel dan ook ter goedkeuring 
worden voorgelegd aan de Raad van Bestuur van De Lijn en ook aan mij worden 
toegelicht. 
De gebouwen en installaties die in aanmerking komen voor valorisatie zijn gebouwen 
die geen relatie hebben met de kernactiviteiten van De Lijn, locaties die De Lijn moet 
verlaten omwille van vergunningsproblematiek of wijziging van bestemming, locaties 
die niet langer interessant zijn voor de uitvoering van de kernactiviteiten van De Lijn 
… De eventuele opbrengsten die voortkomen uit dit masterplan zullen – conform de 
afspraken in het ODC  – integraal aangewend kunnen worden voor investeringen die 
bijdragen aan de vergroening en de kwaliteit van de diensten.
2. Naast de valorisatie van een aantal kantoorlocaties, woongelegenheden in de buurt 
van de stelplaatsen en reeds verlaten locaties omwille van vergunningsproblematiek 
enz. heeft De Lijn van nu tot 2027 voorzien in de grondige renovatie van vier 
stelplaatsen, de bouw van dertien nieuwe stelplaatsen/onderhoudscentra (al drie 
projecten in uitvoering) en de integratie van acht stelplaatsen en vijf 
onderhoudscentra in andere locaties.
Acht stelplaatsen zijn te klein, te sterk verouderd en voldoen niet aan de 
bovenstaande criteria. Het gaat om de sites van Aarschot, Diksmuide, Geluwe, 
Londerzeel, Mol, Tremelo, Westerlo en Zwevezele. De Lijn laat weten dat de betrokken 
chauffeurs zullen verhuizen naar een andere, naburige stelplaats tegen 1 juli 2025.
Ook een aantal onderhoudscentra voldoet niet meer aan de huidige standaarden en 
laat niet toe om aan moderne, nieuwe voertuigen te sleutelen. 
Concreet zullen de activiteiten van het onderhoudscentrum van Berchem (Zurenborg) 
en dat van Mechelen verhuizen naar het onderhoudscentrum in Rumst, dat in 2024 in 
gebruik wordt genomen. Ook het onderhoudscentrum van Anderlecht is sterk 
verouderd en te klein geworden. De activiteiten verhuizen naar het 
onderhoudscentrum van Leerbeek of het onderhoudscentrum van Dilbeek. De 
stelplaats Anderlecht blijft bestaan, maar het geplande onderhoud gaat naar Dilbeek 
en Leerbeek. Tot slot wordt het onderhoudscentrum Lanaken geïntegreerd in 
Winterslag (Genk) en verhuizen de activiteiten van het onderhoudscentrum van 
Kessel-Lo naar een nieuw centrum op de bestaande site van Leuven Noord. De locaties 
die niet toekomstgericht gebruikt kunnen worden, kunnen dan worden gevaloriseerd.
3. De opbrengsten van de verkopen zullen gebruikt worden voor investeringen in het 
patrimonium, waardoor ze bijdragen in de kosten van de bouw van duurzame nieuwe 
stel- en/of werkplaatsen, en renovaties en aanpassingen die De Lijn conform de 
Vlaamse klimaatdoelstellingen moet doen aan haar patrimonium. 
 
4. Er is binnen De Lijn een eerste voorstel dat zo goed als rond is en dat dan nog aan de 
Raad van Bestuur en aan mij moet worden voorgelegd. Het spreekt voor zich dat in 
functie van toekomstige wijzigingen op het vlak van technologie, 
mobiliteitsontwikkeling, de evolutie van work-life balance, de nieuwe manier van 
werken … dit plan op regelmatige basis een evaluatie en eventuele bijsturing vraagt.
