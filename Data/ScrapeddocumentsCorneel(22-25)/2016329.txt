title: Afspraken over loopbaanbeslissingen in partnerrelaties - Sensibilisering
thema: Gelijke kansen
Lokale overheden en Binnenlands bestuur
pdf link: https://docs.vlaamsparlement.be/pfile?id=2016329
thema link: https://www.vlaamsparlement.be/parlementaire-documenten/schriftelijke-vragen/1780277
SCHRIFTELIJKE VRAAG
nr. 59
van KATRIEN SCHRYVERS
datum: 16 november 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Afspraken over loopbaanbeslissingen in partnerrelaties  -  Sensibilisering
In het verleden stelde ik verschillende vragen over compensatieregelingen bij 
loopbaanbeslissingen in partnerrelaties. Binnen een relatie gebeurt het immers vaak dat 
na verloop van tijd één van beide partners minder gaat werken om de zorg op te nemen 
voor de kinderen, het huishouden of zorgbehoevende familieleden. Dat heeft implicaties 
op de professionele loopbaan en daarmee ook op het pensioen. Vooral wanneer een koppel 
nadien besluit om uit elkaar te gaan, kunnen de gevolgen op het vlak van financiën en 
carrièrekansen aanzienlijk zijn. Het is dan ook aangewezen om hierover op voorhand na te 
denken en een en ander vast te leggen in duidelijke afspraken.
Dat gebeurt steeds vaker, zo blijkt uit cijfers, met behulp van het huwelijkscontract. Ook 
werd in 2018 het huwelijksvermogensrecht hervormd om meer 
huwelijksvermogensrechtelijke solidariteit mogelijk te maken tussen echtgenoten die 
opteren voor het stelsel scheiding van goederen.
Uiteraard kunnen initiatieven om mensen te informeren die beslissen als koppel verder te 
gaan, zeker zinvol zijn. Voornamelijk de doelgroep van (potentieel) samenwonenden kan 
gebaat zijn bij informatie over de mogelijkheid afspraken te maken over compensatie na 
eventuele scheiding.
In antwoord op mijn schriftelijke vraag nr. 300 van 12 mei 2023 zei toenmalig bevoegd 
minister Somers contact te zullen opnemen met zijn federale collega’s om te onderzoeken 
welk sensibiliserend initiatief kan worden opgezet, in samenwerking met het notariaat en 
lokale besturen.
1. Welke stappen werden al gezet om eventueel te kunnen komen tot een initiatief om 
mensen die als koppel willen verder gaan, te informeren over het belang van afspraken 
voor het opvangen van eventuele loopbaanbeslissingen in de loop van de relatie? 
2. Zal er een campagne worden opgezet om mensen te sensibiliseren om al van in het 
begin van de relatie bepaalde afspraken te maken?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 59 van 16 november 2023
van KATRIEN SCHRYVERS
Om wettelijk te gaan samenwonen moeten koppels een verklaring van wettelijke 
samenwoning afleggen voor de ambtenaar van de burgerlijke stand van hun gemeente. 
De dienst Burgerlijke Stand van de steden en gemeenten is met andere woorden de 
toegangspoort waarlangs iedereen die wettelijk wil gaan samenwonen moet passeren. 
Lokale besturen verstrekken via hun website informatie over de te nemen stappen bij 
wettelijk samenwonen.
Diensten van lokale besturen zijn dus het ideale kanaal om de mogelijkheid om afspraken 
te maken over onder meer een compensatie tussen partners naar aanleiding van de 
verdeling van arbeid en zorg in de relatie, in het bijzonder wanneer de relatie niet 
standhoudt, als informatie aan te bieden. 
Als minister van Binnenlands Bestuur wil ik de autonomie van de lokale besturen 
respecteren, maar tegelijkertijd hen stimuleren en enthousiasmeren om inhoudelijke 
informatie voor potentiële samenwoners over de mogelijkheid om onderling afspraken te 
maken via deze notariële clausules, ter beschikking te stellen. De Koninklijke Federatie van 
het Belgische Notariaat (Fednot) heeft hierover toegankelijk informatief materiaal ter 
beschiking. Zij zijn bereid om mee te werken aan een informerend initiatief, zodat 
potentiële samenwoners in alle vrijheid en verantwoordelijkheid kunnen kiezen voor de 
aanpak die het best bij hen past.
