title: Instrumentendecreet - Verplichting stedenbouwkundige last omgevingsvergunning
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2028355
thema link: https://www.vlaamsparlement.be/parlementaire-documenten/schriftelijke-vragen/1789058
SCHRIFTELIJKE VRAAG
nr. 196
van EMMILY TALPE
datum: 15 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Instrumentendecreet  -  Verplichting stedenbouwkundige last omgevingsvergunning 
De wijzigingen rond de stedenbouwkundige last in omgevingsvergunningen treedt via het 
Instrumentendecreet in werking op 1 januari 2024. Het Instrumentendecreet wijzigt 
bepaalde regels rond de inzet van (financiële) lasten. Zo wordt bepaald dat er een last kan 
worden opgelegd en is aangegeven dat een verordening noodzakelijk is bij het opleggen 
van financiële lasten wanneer dat gebeurt.
Hoewel de tekst duidelijk is, heerst er bij een aantal lokale besturen onduidelijkheid rond 
het al dan niet verplichte karakter van het opleggen van een stedenbouwkundige last in 
de omgevingsvergunning. Die onduidelijkheid is terug te brengen op een FAQ van het 
Departement Omgeving.
Volgens een FAQ van 23 september 2023 van het Departement Omgeving geldt er in het 
algemeen geen verplichting rond het opleggen van een stedenbouwkundige last. Enkel 
voor een specifieke limitatieve lijst, zoals opgenomen in artikel 75, paragraaf 1, tweede lid 
Omgevingsvergunningsdecreet, zoals gewijzigd door het Instrumentendecreet van 26 mei 
2023, zou er wel een verplichting gelden tot een stedenbouwkundige last, met name in de 
volgende gevallen:
[ …] De bevoegde overheid neemt de volgende lasten op bij een omgevingsvergunning:
1° de lasten die de gemeenteraad heeft opgelegd bij de beslissing over de aanleg, 
wijziging, verplaatsing of opheffing van de gemeenteweg, vermeld in ­artikel 31;
2° de lasten met het oog op de verwezenlijking van een bescheiden woonaanbod als 
voldaan is aan de uitsluitende voorwaarde, vermeld in artikel 5.100 van de Vlaamse Codex 
Wonen van 2021;
3° de lasten die de gemeenteraad met toepassing van artikel 5.6.11, §4, van de Vlaamse 
Codex Ruimtelijke Ordening heeft opgelegd bij de volledige of gedeeltelijke vrijgave van 
een woonreservegebied;
4° lasten bij toepassing van de volgende afwijkingsregels van stedenbouwkundige 
voorschriften van titel 4, hoofdstuk 4, van de Vlaamse Codex Ruimtelijke Ordening:
a) de afwerkingsregel conform artikel 4.4.3 van de Vlaamse Codex Ruimtelijke Ordening;
b) de basisrechten voor zonevreemde constructies conform artikel 4.4.10 tot 4.4.20 van 
dezelfde codex;
c) de zonevreemde functiewijzigingen conform artikel 4.4.23 van dezelfde codex.
Concreet zou dat bijvoorbeeld betekenen dat, volgens de interpretatie van het 
Departement Omgeving, een gemeente verplicht stedenbouwkundige lasten moet 
opleggen voor elke aanvraag voor zonevreemde woningen.
Daarnaast wordt door middel van de inwerkingtreding van het Instrumentendecreet een 
duidelijke rechtsgrond gegeven aan de last in de vorm van een financiële bijdrage. Het 
louter opleggen van financiële lasten in het kader van een individuele vergunningsaanvraag 
zal pas mogelijk zijn nadat een verordening daarover nadere regels bepaalt. Gemeenten 
kunnen daarvoor als ondersteuning gebruikmaken van een ‘modelverordening lasten’ van 
het Departement Omgeving. Dat impliceert echter niet dat lokale besturen verplicht zijn 
om een dergelijke verordening uit te vaardigen. Kiest een lokaal bestuur niet voor een 
verordening, dan moet ze bij élke afwijkingsaanvraag een last in natura opleggen, 
ongeacht de ‘omvang’ van de aanvraag.
Hoewel het uitvaardigen van een verordening lasten onder de discretionaire bevoegdheid 
valt van het bevoegde niveau (gewest, provincie, gemeente), krijgen lokale besturen de 
indruk dat de opmaak van een stedenbouwkundige verordening verplicht is. In de 
verordenende bepalingen van de modelverordening wordt bijvoorbeeld onder hoofdstuk 2 
verwezen naar ‘door het decreet betreffende de omgevingsvergunning verplichte lasten’.
1. Onderschrijft de minister bovenvermelde interpretatie van het Departement Omgeving 
rond het verplichte karakter van de stedenbouwkundige last voor de gevallen 
opgesomd in artikel 75, §1, tweede lid Omgevingsvergunningsdecreet, zoals gewijzigd 
door het Instrumentendecreet van 26 mei 2023?
a) Zo niet, zal de minister haar administratie daarop wijzen? 
b) Graag een verdere toelichting rond het al dan niet verplichte karakter van het 
opleggen van een stedenbouwkundige last in omgevingsvergunningen vanaf 1 
januari 2024.
c) Is de minister van oordeel dat een omgevingsvergunning onrechtmatig wordt 
verleend in geval de aanvraag betrekking heeft op de basisrechten voor 
zonevreemde constructies en er geen stedenbouwkundige lasten worden 
opgelegd?
2. Kan de minister bevestigen dat alle niveaus (gewest, provincie, gemeente) beschikken 
over een volledige keuzevrijheid om een stedenbouwkundige verordening lasten uit te 
vaardigen, tenzij het lokale bestuur ervoor opteert om een last in de vorm van een 
financiële bijdrage op te leggen?
3. Acht de minister het noodzakelijk om haar administratie de opdracht te geven om 
lokale besturen adequater te informeren omtrent de aankomende wijzigingen rond de 
stedenbouwkundige last? Zo ja, op welke wijze zal dat gebeuren en binnen welke 
concrete timing? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 196 van 15 december 2023
van GWENNY DE VROE
1-2.Ik verwijs naar mijn antwoord op de schriftelijke vraag nr. 107 (2023-2024) van de 
heer Koen Van den Heuvel.
Artikel 75, § 1, tweede lid van het Omgevingsvergunningendecreet zoals gewijzigd 
door het Instrumentendecreet, heeft betrekking op de verplichte stedenbouwkundige 
lasten bij omgevingsvergunningen. Dit wordt ook bevestigd in de Verantwoording van 
het Amendement op het Ontwerp van Decreet betreffende het realisatiegerichte 
instrumentarium (Parl. St., Vl.Parl. 2019-2020, nr. 7, p. 94):
“In het tweede lid wordt opgenomen welke lasten de vergunningverlenende 
overheid verplicht moet opnemen: (…)” (eigen onderlijning)
Ik bevestig hierbij het antwoord in de FAQ, zoals het gepubliceerd werd op de website 
van het Departement Omgeving. De bedoeling van de FAQ is net om eenduidig en 
uniform over interpretaties en knelpunten richting te geven aan de lokale besturen.  
Het feit dat mijn administratie een modelverordening op de website heeft gepubliceerd, 
is ter ondersteuning van de lokale besturen. Het staat de gemeenten vrij om deze 
verordening over te nemen of een eigen verordening op te maken, uiteraard binnen 
de krijtlijnen van de Vlaamse Codex Ruimtelijke Ordening en het 
Omgevingsvergunningendecreet, zoals gewijzigd met het Instrumentendecreet.
Zoals in de FAQ vermeld staat, zijn omgevingsvergunningen met betrekking tot deze 
afwijkingsregels, waarbij geen lasten (financieel of in natura) opgelegd zijn vanaf 1 
januari 2024, onrechtmatig verleend. Daarmee wordt gewaarschuwd voor het feit dat 
zowel tegenstanders van een vergunning als de rechter zelf (ambtshalve op basis van 
artikel 159 GW) deze onrechtmatigheid kunnen opwerpen. Geen rekening houden met 
bovenstaande verplichting maakt deze vergunningen dus bijzonder kwetsbaar.
3. Ik verwijs naar mijn antwoord op de schriftelijke vraag nr. 107 (2023-2024) van de 
heer Koen Van den Heuvel.
