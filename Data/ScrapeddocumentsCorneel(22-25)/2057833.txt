title: Platform WatWat - Zoektermen en actuele onderwerpen
thema: Jeugdbeleid
pdf link: https://docs.vlaamsparlement.be/pfile?id=2057833
thema link: https://www.vlaamsparlement.be/parlementaire-documenten/schriftelijke-vragen/1812345
SCHRIFTELIJKE VRAAG
nr. 95
van FREYA PERDAENS
datum: 13 maart 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Platform WatWat  -  Zoektermen en actuele onderwerpen
WatWat is een platform van meer dan 80 organisaties dat als doel heeft jongeren zo snel 
en efficiënt mogelijk toe te leiden naar advies of hulp. Het platform heeft als ambitie het 
referentiepunt te worden voor jongeren met vragen.
Toen ik recent een actuele vraag stelde in verband met de problematiek rond deepnudes, 
verbaasde het me dat ik met die zoekterm op de site van WatWat geen resultaten kreeg. 
Jammer, want het was een problematiek die in die periode volop in het nieuws was en 
waarvan je wel kan verwachten dat jongeren er informatie over zoeken.
1. Kan WatWat een overzicht geven van welke zoektermen vooral gebruikt worden? En 
leiden al die zoektermen naar concrete resultaten?
2. Hoe speelt WatWat in op de actualiteit? Hoe vaak wordt de homepage aangepast met 
artikels die op dat moment actueel zijn en wat is het beleid van WatWat daarrond?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 95 van 13 maart 2024
van FREYA PERDAENS
1. De zoekbalk op de site van WAT WAT vult suggesties aan wanneer een bezoeker typt. 
Dit is het meest gebruiksvriendelijk voor bezoekers. Zo kunnen ze meteen doorklikken 
naar relevante artikels. Daardoor zijn de meest gezochte termen vooral lettergrepen of 
delen van woorden. 
Hieronder vindt u een overzicht van de meest gezochte zoektermen op watwat.be in 
2023:
1. se
2. sex
3. Se
4. sexting
5. zel
6. sext
7. so
8. zelfver
9. stress
10.ra
Voor elke zoekterm verschijnt er een aantal artikels onder de zoekbalk, waarin de 
“term” voorkomt. Uit de eerste zes zoektermen hierboven leidt De Ambrassade af dat 
de meest gezochte termen seks en sexting zijn, gevolgd door zelfvertrouwen en stress. 
“So” en “ra” kunnen wijzen op “sociale media”, “racisme” of “ramadan”. Zoektermen 
die deels of volledig worden ingetypt in de zoekbalk, en die onderdeel zijn van een 
infoartikel, leiden dus steeds naar een concreet resultaat. 
Daarnaast kan WAT WAT nieuwe termen linken aan oude artikels. Dit gebeurde onlangs 
met de termen “deepnude”, “deep nude” en “deepnudes”, die gelinkt werden aan 
artikels over “nudes”, “naaktfoto’s”, “grooming” en “deepfakes” en hulporganisaties 
zoals Child Focus naar aanleiding van de berichten daarover in de media.
Via Google kan De Ambrassade wel volledige zoektermen opvragen. Daar zoeken 
mensen op volledige zoektermen of woorden. De meerderheid, namelijk ongeveer 90% 
van de bezoekers, komt via Google op site van WAT WAT terecht. Er wordt immers 
ingezet op Search Engine Optimization. Vaak landen deze bezoekers rechtstreeks op 
een WAT WAT-artikel. De zoekfunctie van Google is op die manier doeltreffender dan 
de zoekbalk op de website. 
Hieronder vindt u een overzicht van de meest ingetikte zoekopdrachten via Google, 
waardoor bezoekers op watwat.be belandden in 2023: 
1. watwat: 21.993 clicks
2. wat wat: 15.792 clicks
3. verkiezingen 2024: 9.887 clicks
4. verkiezingen belgie: 5.347 clicks
5. verkiezingen 2023: 5.004 clicks
6. stemplicht belgie: 2.933 clicks
7. stemmen 2024: 2.371 clicks
8. voorlopig rijbewijs vervallen: 2.340 clicks
9. stemmen belgie: 2.279 clicks
10.bipolaire stoornis: 2.035 clicks
2. WAT WAT is een jongereninformatieplatform dat werkt volgens Europese 
kwaliteitsprincipes. Het onderscheidt zich van mediaplatformen voor jongeren zoals 
nws.nws.nws die online actueel nieuws brengen. WAT WAT brengt duurzame niet-
sturende kwalitatieve jeugdinformatie met als doel het empoweren van jongeren in hun 
identiteitsontwikkeling en alle eerste keren (voor het eerst gaan stemmen, voor het 
eerst verliefd, voor het eerst alleen gaan wonen, voor het eerst solliciteren, enz.). 
WAT WAT ziet nieuws en actualiteit als één van vele manieren waarop een thema of 
onderwerp deel wordt van de leefwereld van jongeren. Bijvoorbeeld series zoals Thuis 
of WTFock kunnen ook thema’s op de agenda zetten. Bovendien hebben jongeren 
verschillende informatienoden doorheen het jaar. Zo communiceert WAT WAT tijdens 
de examens vaker over examenstress en het nemen van rilatine. Tijdens de 
zomermaanden pusht WAT WAT vaker content over op kamp gaan, studiekeuze en 
studentenjobs. WAT WAT werkt dan ook aan andere snelheden dan nieuwsplatformen.
WAT WAT speelt in op actualiteit door jongeren te ondersteunen in het omgaan met 
nieuws, en door hen informatie te geven om hun eigen mening te vormen bij het 
verwerken van nieuws. Zo pusht WAT WAT haar artikels over sexting wanneer er iets 
in de media komt over deepfakes. Op watwat.be staan verschillende artikels die 
jongeren kunnen raadplegen wanneer ze het moeilijk hebben omwille van actua, of 
wanner ze niet goed weten hoe ze met nieuws moeten omgaan:
1. https://www.watwat.be/media/hoe-ga-jij-om-met-het-nieuws
2. https://www.watwat.be/media/het-nieuws-maakt-me-bang-boos-verdrietig-wat-
nu
3. https://www.watwat.be/identiteit/hoe-praat-ik-met-iemand-met-een-andere-
mening
4. https://www.watwat.be/fake-news/waarom-fake-news-gevaarlijk
5. https://www.watwat.be/fake-news/hoe-herken-ik-fake-news
Door de app Waddist, de Discordserver en signalen van jeugdorganisaties en hulplijnen 
houdt De Ambrassade de vinger aan de pols over wat er leeft onder jongeren. Wanneer 
WAT WAT signalen ontvangt dat gebeurtenissen, die langdurig in de actualiteit zijn, 
indruk maken op het leven van kinderen en jongeren in Vlaanderen en Brussel, dan 
benoemt ze mogelijke info- en ondersteuningsnoden. Daarvoor gebruikt ze een intern 
afstemmingskader met kritische vragen. Voorbeelden van vragen zijn:
•“Leeft dit wel écht bij jongeren”?
•“Heeft het impact op hun identiteitsontwikkeling?”
•“Is er al informatie over dit onderwerp beschikbaar bij onze partners?”
•“Kan WAT WAT een duidelijke meerwaarde bieden met duurzame kwalitatieve 
informatie bij dit nieuws?”
De Ambrassade bevraagt ook partners en jongeren. Wanneer wordt vastgesteld dat er 
nood is aan informatie bij actualiteit, dan zoekt WAT WAT een partner waarmee ze 
samen kwalitatieve niet-sturende informatie ontwikkelt. De infoartikels die verschijnen 
op watwat.be worden ook gedeeld via de sociale media, vaak in combinatie met 
informatie van WAT WAT-partners. Er wordt doorverwezen naar hulp- en infolijnen voor 
jongeren die daar nood aan hebben. 
De homepagina van WAT WAT past zich automatisch aan. Dit gebeurt aan de hand van 
de meest gelezen artikels van de voorbije zeven dagen in volgorde. Alleen als een 
bepaald thema leeft onder de jongeren, bijvoorbeeld verkiezingen of studiekeuze, 
wordt dat icoon handmatig toegevoegd aan de homepage. Er wordt geprobeerd om het 
aantal iconen te beperken tot zeven zodat het overzicht duidelijk blijft.
