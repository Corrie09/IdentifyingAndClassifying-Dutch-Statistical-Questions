title: Champignonteelt - Evolutie en bekendmaking bij leerlingen
thema: Landbouw
Visserij
pdf link: https://docs.vlaamsparlement.be/pfile?id=2010343
thema link: https://www.vlaamsparlement.be/parlementaire-documenten/schriftelijke-vragen/1774321
SCHRIFTELIJKE VRAAG
nr. 42
van STEFAAN SINTOBIN
datum: 23 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Champignonteelt  -  Evolutie en bekendmaking bij leerlingen 
Inagro, het West-Vlaamse onderzoeks- en adviescentrum in de land- en tuinbouw, viert 
dit jaar al het twintigjarige bestaan van hun champignonteeltkits. Die kits zijn onderdeel 
van een ruimer gamma aan initiatieven waarmee het onderzoekscentrum de kennis van 
en waardering voor de landbouw bij Vlaamse leerlingen wil aanscherpen. “Met de 
champignonteeltkits wakkerden we de interesse in champignons aan en legden we een 
basis voor een blijvende waardering voor landbouw en voedselproductie”, aldus Nele 
Dejonckheere, coördinator bedrijfsvisie en adviseur landbouweducatie en -verbreding bij 
Inagro.
In die 20 (tot 25) jaar is de champignonteelt in Vlaanderen er wel fel op achteruitgegaan, 
door concurrentie uit Polen en Nederland. Op het toppunt van zijn kunnen (1997), 
produceerde de Vlaamse champignonsector meer dan 45.000 ton champignons en waren 
er tot wel 150 champignonkwekerijen. Ondertussen lijken we in Vlaanderen al minder dan 
30.000 ton champignons per jaar te kweken.
1. Kan de minister een overzicht geven van de evolutie van het aantal 
champignonkwekers in Vlaanderen sinds 2005? Graag een opdeling per provincie. 
2. Kan de minister een overzicht geven van de evolutie van het volume in Vlaanderen 
gekweekte champignons sinds 2005? Graag een opdeling per provincie. 
3. Kan de minister een overzicht geven van de evolutie van het volume geïmporteerde 
champignons sinds 2005? Graag een overzicht van de top 5 van importlanden.
4. Hoe evalueert de minister de evoluties in de cijfers uit deelvragen 1 t.e.m. 3? Acht hij 
een aanpassing van het beleid nodig, of zijn die evoluties volgens hem wenselijk?
5. In welke mate is/was de Vlaamse Regering betrokken bij de 
opmaak/financiering/verdere bekendmaking van de champignonteeltkits? Acht de 
minister het opportuun om in te zetten op een verdere uitrol van de kits over heel het 
land? Welke andere maatregelen/initiatieven nam de Vlaamse Regering deze 
legislatuur om de interesse in champignons bij leerlingen aan te wakkeren, om zo de 
basis te leggen voor een blijvende waardering voor landbouw en voedselproductie?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 42 van 23 oktober 2023
van STEFAAN SINTOBIN
1-2.Het Departement Landbouw en Visserij beschikt niet over deze cijfers. Op basis van 
de inschattingen van INAGRO lijkt het aantal champignonbedrijven tussen 2005 en 
2022 van respectievelijk 72 naar 24 gezakt. Over hun respectievelijke producties 
hebben we geen beschikbare cijfers.
3. In de periode 2014 tot 2022 was er een redelijk stabiele import van om en bij de 
15.500 ton.
Bijlage 1 toont de evolutie van de invoer van champignons (geslacht Agaricus) 
uitgedrukt in kg op basis van de gegevens van de nationale bank. Vlaamse cijfers zijn 
slechts beschikbaar vanaf 2014.
Bijlage 2 toont de 5 belangrijkste handelspartners voor de invoer van champignons de 
afgelopen 5 jaar. Nederland is met voorsprong de belangrijkste handelspartner voor 
België op vlak van import van champignons.
4. De teelt in Vlaanderen focust zich op champignons voor de versmarkt die handgeplukt 
worden en van een uitmuntende kwaliteit zijn.
Wanneer we kijken op Europees niveau dan zien we de hoogste champignonproducties 
in Nederland en Polen.
Champignonteelt is erg kapitaalintensief.
Daarnaast vormen het tekort aan arbeidskrachten, de hoge kosten voor manuele pluk, 
en de gestegen grondstofkosten erg belangrijke uitdagingen van de 
champignonsector. Ook vanuit de ‘Europese groepering van champignonproducerende 
landen (GEPC)’ komt de boodschap dat de stijging van deze kostenposten een heel 
grote impact heeft op de totale productiekosten.
Een andere uitdaging is dat het reeds erg beperkt aanbod van toegelaten 
gewasbeschermingsmiddelen verder daalt en de sector dwingt om alle beschikbare 
hygiënemaatregelen optimaal te implementeren en op zoek te gaan naar 
alternatieven. In deze context worden ook acties binnen de GEPC opgestart.
Ondanks de moeilijke tijden blijft de sector investeren. Het is duidelijk: de Vlaamse 
champignonsector is een kleine maar veerkrachtige sector. Positieve trends zijn onder 
meer de interesse en opkomst van vegetariërs, flexitariërs en de verhoogde interesse 
in plantaardige eiwitten. Ook op het vlak van duurzaamheid en circulariteit scoort de 
champignon uitstekend. De sector is immers pionier: al van oudsher is de 
champignonteelt een toonbeeld van circulaire economie door valorisatie/hergebruik 
van stro, paardenmest, kippenmest, … De GEPC heeft eerder dit jaar een driejarige 
Europese promotiecampagne gelanceerd om paddenstoelen in heel Europa onder de 
aandacht te brengen. De campagne ‘Europese paddenstoelen, verborgen parels’, mee 
gefinancierd door de EU, is gericht op millennials. Het doel is consumenten bewuster 
maken van de vele voordelen die Europese paddenstoelen bezitten voor een gezonde 
en evenwichtige voeding (zie Home - European Mushrooms).
Ook vandaag worden nog continu stappen gezet om de duurzaamheid te vergroten en 
de klimaatimpact te verkleinen. Vanuit de Vlaamse overheid ondersteunen wij dit, 
onder meer via investeringen in duurzamere energie, onderzoek naar manieren om 
reststromen van champignonteelt te valoriseren en grondstoffen verder te 
verduurzamen via onderzoeksprojecten zoals: 
- ‘VALORCHAMP, valorisatie van paddenstoelen nevenstromen’ met steun van 
Vlaanderen Circulair vanuit de oproep 2022 voor innovatieve projecten in de 
circulaire voedselketen. Dit valt onder de bevoegdheid van collega minister Demir 
- het FWO-Bioeconomy project ‘MyCOS’ met steun vanuit het Fonds voor 
Wetenschappelijk Onderzoek (FWO), 
- de EIP-operationele groep ‘CHampITINE’ dat inzet op de valorisatie van 
paddenstoelennevenstromen naar chitine/chitosan’ binnen het Europees 
Innovatiepartnerschap (EIP) 
- het project ‘ALTER-PEAT’ met steun vanuit het Vlaams Agentschap Innoveren & 
Ondernemen (VLAIO). 
5. Het project van de champignonteeltkits is een initiatief van Inagro, het onderzoek- en 
adviescentrum voor land- en tuinbouw in West-Vlaanderen met financiële steun van 
de Provincie West-Vlaanderen. De actie kadert binnen het provinciale beleid over 
landbouweducatie in deze provincie. De actie oogst veel succes bij scholen gezien het 
unieke en zeer beklijvende karakter ervan. Het samenstellen en verdelen van de kits, 
bestaande uit zakken met 20 liter champost, zijn echter een logistieke uitdaging. De 
provinciale dienst landbouweducatie van Inagro heeft een aantal structurele 
communicatiekanalen om de oproep richting onderwijs te faciliteren. 
De Vlaamse overheid organiseert op vandaag zelf geen landbouweducatieactiviteiten 
voor champignons. Producten van eigen bodem worden wel gepromoot via VLAM.
BIJLAGEN
1.Evolutie van de invoer van champignons, uitgedrukt in kg, Vlaanderen in de periode 
2014-2022
2.Overzicht van de belangrijkste handelspartners voor de invoer van champignons in de 
periode 2014-2022
