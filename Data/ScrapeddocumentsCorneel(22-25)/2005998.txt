title: Proefproject 'Verkeerslichtenbeïnvloeding door korteafstandsradio (KAR) voor de Vlaamse tramlijnen' - Evaluatie
thema: Mobiliteit en Verkeer
pdf link: https://docs.vlaamsparlement.be/pfile?id=2005998
thema link: https://www.vlaamsparlement.be/parlementaire-documenten/schriftelijke-vragen/1765850
SCHRIFTELIJKE VRAAG
nr. 41
van STIJN DE ROO
datum: 2 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Proefproject 'Verkeerslichtenbeïnvloeding door korteafstandsradio (KAR) voor de Vlaamse 
tramlijnen'  -  Evaluatie
In mijn schriftelijke vragen nr. 787 van 3 februari 2022 en nr. 144 van 21 oktober 2022 
informeerde ik naar het proefproject ‘Verkeerslichtenbeïnvloeding door korteafstandsradio 
(KAR) voor de Vlaamse tramlijnen’. 
Op mijn schriftelijke vraag nr. 144 antwoordde de minister: “De evaluatie is gepland in het 
najaar van 2022. De dataverzameling loopt, maar het rapport is dus nog niet klaar.”
Op een schriftelijke vraag van Orry Van de Wauwer (nr. 1341 van 9 juni 2023) antwoordde 
de minister onder meer: “De pilootcorridor in Gent is operationeel met KAR (alle trams in 
Gent, 1 stelplaats en 10 kruispunten op tramlijnen 2 en 4). De evaluatie van KAR is 
positief.” 
1. Kan de minister de evaluatie van KAR bezorgen?
2. Wat wordt positief geëvalueerd? Graag meer uitleg.
3. Wat wordt negatief geëvalueerd? Graag meer uitleg.
4. Gebeurde er een vergelijking met andere systemen? Zo ja, welke en wat is het 
resultaat? Zo niet, waarom niet?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 41 van 2 oktober 2023
van STIJN DE ROO
1-3.In de technische evaluatie van de leverancier werd eerder reeds geconcludeerd dat 
de KAR-technologie die gebruikt wordt, toelaat om de verkeerslichten op de 
pilootcorridor met de trams op een flexibele en betrouwbare manier te beïnvloeden. 
In het project wordt afgestapt van de beïnvloeding door fysieke lussen. De 
communicatie gebeurt permanent tussen het voertuig en de regelaar tijdens de 
nadering van het kruispunt. Dat levert veel meer informatie op en laat toe om 
gedurende de hele nadering rekening te houden met de tijd die de tram nodig heeft 
om de stopstreep te bereiken. Daardoor kan de doorstroming van de tram verbeterd 
worden en de groentijd van de tram zo beperkt als mogelijk gehouden worden, wat 
op zijn beurt weer meer groentijd voor andere weggebruikers oplevert en wachttijden 
verlaagt. De cyclustijden worden op die manier zo optimaal mogelijk benut. 
Hoewel de implementatie van de pilootcorridor afgerond is met de uitrusting van de 
overige trams op het Gentse netwerk met KAR-apparatuur, toont de analyse aan dat 
er blijvend aandacht nodig is voor de lichtenregelingen op de pilootcorridor en het 
Gentse tramnetwerk in haar geheel. De evaluatie en bijsturing van 
verkeerslichtenregelingen is een continu proces. 
De installatie van KAR op deze corridor en de eerste evaluaties tonen aan dat 
draadloze aanmelding via KAR (en in de toekomst via C-ITS) een grote stap vooruit 
is in de manier waarop openbaar vervoer de verkeerslichten kan beïnvloeden. De 
lichten worden beter gevoed met informatie en ook de monitoring gaat erop vooruit. 
4. Het proefproject 'Verkeerslichtenbeïnvloeding door korteafstandsradio (KAR) voor de 
Vlaamse tramlijnen' had niet als doel om de KAR technologie te vergelijken met 
andere systemen voor beïnvloeding van verkeerslichten door Openbaar Vervoer, maar 
had tot doel om de aangeboden oplossing van de leverancier van de KAR oplossing te 
evalueren. 
Het grote verschil tussen het aanmelden met fysieke lussen enerzijds en met 
draadloze technologie (KAR of C-ITS) anderzijds, zit in de hoeveelheid informatie die 
kan verstuurd worden. Bij fysieke lussen is dit beperkt tot het aantal aanwezige 
lussen: een eventuele vooraanmelding, een aanmelding en een afmelding. Draadloze 
aanmelding laat toe om informatie veel frequenter door te sturen, zelfs om de 
seconde. Daardoor wordt het verkeerslicht op basis van realtime informatie gevoed. 
Uit een eerdere studie die werd uitgevoerd door de stad Antwerpen en De Lijn blijkt 
dat de verschillen tussen KAR en C-ITS wat betreft de aanmelding van het openbaar 
vervoer beperkt zijn.
