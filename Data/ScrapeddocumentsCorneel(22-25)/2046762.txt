title: Gsm-gebruik achter het stuur - Ongevallen, handhaving en sensibilisering
thema: Mobiliteit en Verkeer
pdf link: https://docs.vlaamsparlement.be/pfile?id=2046762
thema link: https://www.vlaamsparlement.be/parlementaire-documenten/schriftelijke-vragen/1801915
SCHRIFTELIJKE VRAAG
nr. 649
van BERT MAERTENS
datum: 8 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Gsm-gebruik achter het stuur  -  Ongevallen, handhaving en sensibilisering
Uit studies blijkt dat gsm-gebruik achter het stuur twee tot negen keer meer risico op een 
ongeval betekent. Die risico’s zijn vergelijkbaar met een alcoholpercentage van 0,8 
promille in het bloed. Daarom loopt momenteel een sensibiliseringscampagne langs de 
autosnelwegen in verband met gsm-gebruik achter het stuur. 
1. Hoeveel boetes werden de voorbije jaren (2019-2023) uitgeschreven voor gsm-
gebruik achter het stuur in West-Vlaanderen? Graag een geannualiseerd overzicht. 
2. Welke doelstelling beoogt de sensibiliseringscampagne?
3. Wat is de kostprijs van de sensibiliseringscampagne?
4. Hoeveel ongevallen gebeurden op West-Vlaamse wegen de voorbije jaren (2019-2023) 
ten gevolge van gsm-gebruik achter het stuur? Graag een geannualiseerd overzicht.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 649 van 8 februari 2024
van BERT MAERTENS
1. Op de website van de federale politie vinden we onderstaande informatie terug met 
betrekking tot het aantal vastgestelde inbreuken gsm achter het stuur. Deze 
gegevens geven uiteraard enkel een beeld van de handhaving op afleiding achter het 
stuur.
West-
Vlaanderen2019 2020 2021 2022 2023*
Gsm 10.132 8.314 8.519 10.310 4.954
*Gegevens tot en met 30 juni 2023
Bron: Verkeersinbreuken Tabel | Statistieken (politie.be)
2. De campagne roept autobestuurders op om verantwoord met de gsm om te gaan. Dit 
doen we onder de koepel ‘Focus op de weg (niet op je gsm)’. Heel concreet roepen 
we daarom op om voor vertrek de ‘1,2,3 focus’ toe te passen: 1) gsm verbinden, 2) 
navigatie en muziek op voorhand instellen en 3) gsm uit het zicht. Op die manier 
willen we vermijden dat bestuurders tijdens de rit hun gsm (of andere schermen) 
moet aanraken. 
De evaluatie van de campagne in 2023 leerde ons dat na de campagne:
- de gsm vaker werd verbonden: een stijging van 38% naar 45% die elke rit de 
gsm verbindt.
- men meer gebruik maakt van spraaktechnologie, zodat men de gsm minder hoeft 
aan te raken: een stijging van 26% naar 35% die de laatste keer het bericht liet 
voorlezen.
- men anderen meer het positieve gedrag ziet doen: men ziet anderen vaker voor 
vertrek de bestemming ingeven of muziek instellen en vaker connecteren.
Daarnaast zagen we positieve tendensen bij personen die de campagne hebben 
gezien:
- De navigatie wordt vaker op voorhand ingesteld en ook voor muziek merken we 
een positieve trend.
- De gsm wordt meer in de vaste houder gezet (34% vs 23%).
De huidige campagne bouwt op deze positieve resultaten verder, met een 
gelijkaardige aanpak. 
3. De Vlaamse Stichting Verkeerskunde (VSV) realiseert deze campagne vanuit de 
toelage toegekend door het Departement MOW. De totale kostprijs (concept, creatie, 
productie, media, drukkost, aanplak) is 322.259,91 euro (incl. btw).
4. Gsm-gebruik achter het stuur maakt geen deel uit van de variabelen die door de 
politie bij de vaststelling van een ongeval standaard geregistreerd worden, en is 
bovendien ook moeilijk ter plaatse vast te stellen. We beschikken dan ook niet over 
informatie met betrekking tot hoeveel ongevallen er precies gebeurden ten gevolge 
van gsm-gebruik achter het stuur in West-Vlaanderen.
