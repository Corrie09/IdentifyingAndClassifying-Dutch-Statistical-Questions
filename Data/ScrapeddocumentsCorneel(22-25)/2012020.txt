title: De Lijn - Geschillencommissie voor de behandeling van klachten over toegankelijkheid
thema: Mobiliteit en Verkeer
pdf link: https://docs.vlaamsparlement.be/pfile?id=2012020
thema link: https://www.vlaamsparlement.be/parlementaire-documenten/schriftelijke-vragen/1774308
SCHRIFTELIJKE VRAAG
nr. 144
van STIJN BEX
datum: 23 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Geschillencommissie voor de behandeling van klachten over toegankelijkheid 
Op 14 juni 2023 nam het Vlaams Parlement het voorstel van resolutie over een betere 
mobiliteit voor mensen met een verminderde mobiliteit aan, inclusief het amendement dat 
toevoegt “op korte termijn werk te maken van de geplande geschillencommissie bij de 
Vlaamse Vervoermaatschappij – De Lijn, met als opdracht de behandeling van alle 
binnengekomen klachten over de toegankelijkheid van de diensten van de Vlaamse 
Vervoermaatschappij – De Lijn, en in die commissie een vertegenwoordiging van reizigers 
met een handicap op te nemen” (Parl.St. Vl.Parl. 2022-2023, nr. 1622/7).
1. Wat is de huidige status van het implementatieproces van de geschillencommissie? 
Welke stappen zijn al ondernomen?
2. Wanneer zal de geschillencommissie operationeel zijn?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 144 van 23 oktober 2023
van STIJN BEX
1. Vooreerst verwijs ik naar de Commissie voor Mobiliteit en Openbare Werken van het 
Vlaams Parlement d.d. 11 mei 2023, waar dit onderwerp uitgebreid aan bod kwam. 
Zoals toen gemeld, waren er twee sporen om een geschillencommissie vorm te 
geven: ofwel in de schoot van De Lijn, ofwel in samenwerking met het opgerichte 
Vlaams Mensenrechteninstituut (VMRI). Er vonden diverse gesprekken plaats tussen 
De Lijn en het VMRI en ondertussen zijn er ook concrete afspraken gemaakt.
Er werd gekozen voor de inbedding van de geschillenkamer binnen het VMRI, omwille 
van een aantal heel specifieke redenen:
- Het VMRI kan zich onafhankelijk van De Lijn buigen over klachten. 
- Er zetelen experten in de mensenrechten in, in het bijzonder in het 
discriminatierecht.
- Het komt tegemoet aan de ambitie om het landschap in Vlaanderen te 
vereenvoudigen door te evolueren naar één aanspreekpunt rond mensenrechten 
voor de burger.
- Diverse klachten, zoals die over toegankelijke haltes, vallen niet onder de 
bevoegdheid van De Lijn, maar onder de verantwoordelijkheid van de steden 
en/of gemeenten of het Agentschap Wegen en Verkeer (AWV).
Tot nu toe heeft het VMRI twee dossiers van De Lijn inzake toegankelijkheid 
behandeld: het ene dossier is afgesloten na bemiddeling door de dienst 
Toegankelijkheid van De Lijn, het andere dossier is nog hangende.
De geschillenkamer werkt als volgt:
- Als de ingediende klacht voldoet aan de ontvankelijkheidsvereisten, zoals het 
hebben van een direct belang, wordt er een bemiddelingstraject opgestart.
- Als dat niet leidt tot een oplossing, wordt het dossier doorverwezen naar de 
geschillenkamer. Op basis van de expertise, de neutraliteit en het officieel 
mandaat van de geschillenkamer hebben de oordelen een gezaghebbend karakter.
- De geschillenkamer zal bovendien ook nagaan in welke mate de door haar 
aanbevolen vervolgacties zijn uitgevoerd door de persoon of organisatie die heeft 
gediscrimineerd. De eerste oordelen van de geschillenkamer zullen binnenkort op 
de website van het VMRI worden gepubliceerd. 
2. Zoals besproken, is de geschillenkamer operationeel en worden de eerste dossiers 
behandeld.
