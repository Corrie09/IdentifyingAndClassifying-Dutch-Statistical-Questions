title: Toegankelijkheidswijzer - Evaluatie - Uitbreiding
thema: Gelijke kansen
pdf link: https://docs.vlaamsparlement.be/pfile?id=2004805
thema link: https://www.vlaamsparlement.be/parlementaire-documenten/schriftelijke-vragen/1770691
SCHRIFTELIJKE VRAAG
nr. 21
van BRECHT WARNEZ
datum: 12 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Toegankelijkheidswijzer  -  Evaluatie  -  Uitbreiding
In het regeerakkoord stelt de Vlaamse Regering maximaal te willen inzetten op integrale 
toegankelijkheid. De minister lanceerde daarop in juni 2021 de Toegankelijkheidswijzer, 
die in hoofdzaak gericht is op musea. Er loopt momenteel een proefproject met veertig 
musea nadat men voordien was gestart met twaalf musea.
Tijdens de commissievergadering van 13 juli 2021 gaf de minister echter te kennen de 
widget te willen uitbreiden naar andere sectoren. Hierbij dacht hij in de eerste plaats aan 
cafés en restaurants. Daarvoor zou hij wel eerst in overleg gaan met ervaringsdeskundigen 
en met de horecasector zelf. Dit is een vervolgvraag op vraag nr. 274 van 11 april 2022.
Gelieve de gevraagde gegevens via een Excel-bestand weer te geven.
1. Hoe vaak werd de Toegankelijkheidswijzer sinds de lancering geraadpleegd?
2. Hoe evalueert de minister die cijfers?
Indien de cijfers onvoldoende geacht worden, welke initiatieven zal hij nemen om de 
Toegankelijkheidwijzer te promoten bij een groter publiek?
3. Hoe wordt de widget geëvalueerd door de gebruikers?
a) Is de minister tevreden met deze evaluatie?
b) Zo niet, zal hij initiatieven nemen om het tij te doen keren? Graag plan van 
aanpak, timing en budget.
4. De minister heeft al aangegeven de Toegankelijkheidswijzer te willen uitbreiden. De 
projecten met twaalf musea werden opgeschaald tot veertig musea.
a) Wanneer plant de minister de volgende uitbreiding?
b) Hoeveel musea wil de minister betrekken in een volgende uitbreiding? Hoe 
verloopt de zoektocht naar nieuwe deelnemende musea? Hoe evalueert de 
minister die zoektocht?
c) In welk traject is daartoe voorzien?
5. Wat is de stand van zaken van het overleg met de horecasector over de eventuele 
uitbreiding van de Toegankelijkheidswijzer in die richting?
Hoe evalueert de minister dat overleg?
6. Voorlopig heeft de minister enkel gesproken over een uitbreiding van de 
Toegankelijkheidswijzer naar de horecasector. In zijn antwoord op mijn schriftelijke 
vraag nr. 20 van 12 oktober 2020 leek de minister mijn bezorgdheid te delen over de 
toegankelijkheid van jeugdinfrastructuur. In de oude databank zaten de cijfers over 
die infrastructuur verspreid over verschillende categorieën, waardoor ze moeilijk 
leesbaar waren.
a) Zijn er al plannen om de Toegankelijkheidswijzer uit te breiden naar 
jeugdinfrastructuur?
b) Zo ja, heeft de minister al zicht op de timing van de uitbreiding? Zal hij in overleg 
treden met de sector, zoals hij ook beloofde bij de geplande uitbreiding van de 
Toegankelijkheidswijzer in die richting?
c) Zo niet, wat zijn de redenen voor een niet-uitbreiding naar jeugdinfrastructuur?
d) Ziet de minister andere sectoren waarnaar hij de Toegankelijkheidswijzer wil 
uitbreiden?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 21 van 12 oktober 2023
van BRECHT WARNEZ aan BART SOMERS
1-2.Sinds de lancering werden de toegankelijkheidswijzers van de verschillende musea in 
totaal 233.531 keer geconsulteerd via de websites van de 35 deelnemende musea. 
Dit zijn zeer bemoedigende cijfers die aantonen dat het loont om 
toegankelijkheidsinformatie ter beschikking te stellen op de website van het museum, 
aangezien mensen daar ook alle andere informatie over het museum opzoeken. Je 
merkt niet dat het een aparte toepassing is, maar ze zorgt er wel voor dat 
toegankelijkheidsinformatie op een herkenbare manier terug komt op elk van de 
museumwebsites. 
3. De toegankelijkheidswijzer werd van bij het ontwerp ontwikkeld in nauw overleg met de 
klankbordgroep van de stad Gent en met de Vlaamse organisaties van en voor mensen 
met een handicap. Ook werden er gebruikerstesten met individuele personen met 
diverse handicaps georganiseerd, om de applicatie van begin af aan maximaal af te 
stemmen op ieders specifieke noden en wensen.
Uit bevragingen van gebruikers en musea kunnen we afleiden dat de applicatie over het 
algemeen heel positief geëvalueerd wordt. Gebruikers geven aan er heel wat nuttige 
informatie te vinden. Tegelijk  benadrukt men  het belang om  informatie op elk moment 
up to date te houden. Musea geven aan dat het een mooie manier is om hun informatie 
over toegankelijkheid op een gestructureerde, herkenbare manier te ontsluiten, en zelfs 
een hulp is bij het toegankelijk maken van tentoonstellingen.
4. Elk Vlaams museum dat dit wenst kan nog steeds, op elk moment, instappen in het 
verhaal. De pilootfase (de ontwikkeling van de widget en de ondersteuning van de eerste 
musea) werd gefinancierd door het Vlaamse gelijkekansenbeleid. Vanaf november ‘23 
zal Inter de widget structureel binnen haar aanbod integreren. De instapkost voor een 
museum zal vanaf dan 400 eurobedragen voor het eerste jaar. De daaropvolgende jaren 
is er een kost van 200 euro te rekenen. Musea kunnen bij instap gebruik maken van de 
widget en beroep doen op de ondersteuning van Inter bij het online plaatsen en updaten 
van de toegankelijkheidsinformatie. Inter plant hierover in de loop van november een 
actieve communicatie via sociale media en via de sectororganisaties van musea.
5. Inter en het Agentschap Binnenlands Bestuur zijn volop bezig met het opzetten van een 
systeem om toegankelijkheidsinformatie voor cafés en restaurants te verzamelen en te 
ontsluiten voor bezoekers. In dit kader is een samenwerking voorzien met Horeca 
Vlaanderen. Er vonden intussen al een heel aantal zeer constructieve gesprekken plaats, 
waarbij Horeca Vlaanderen mee zijn schouders wil zetten onder dit initiatief. 
6. Wanneer we dit initiatief na de lancering en de eerste toepassing ervan in de praktijk 
positief evalueren, is een snellere uibreiding naar andere sectoren haalbaar. De 
applicatie wordt zo ontwikkeld dat dit vlot moet kunnen. Een dergelijke uitbreiding zal 
telkens in overleg met de respectieve sector gebeuren. Bij een eerste positieve evaluatie 
zal op dat moment ook bekeken worden wat, naast de jeugdinfrastructuur, de meest 
prioritaire sectoren zijn. 
