title: Cyberveiligheid - Doorstroming informatie tussen het Agentschap Innoveren en Ondernemen (VLAIO) en ondernemers
thema: Wetenschap en Innovatie
pdf link: https://docs.vlaamsparlement.be/pfile?id=2086049
thema link: https://www.vlaamsparlement.be/parlementaire-documenten/schriftelijke-vragen/1836779
SCHRIFTELIJKE VRAAG
nr. 32
van KRISTOF SLAGMULDER
datum: 31 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Cyberveiligheid  -  Doorstroming informatie tussen het Agentschap Innoveren en 
Ondernemen (VLAIO) en ondernemers
De Vlaamse Regering stelt in haar regeerakkoord dat ze zal blijven inzetten op 
cyberveiligheid en het betrokken beleidsplan. Blijkbaar vinden op dat vlak veel 
ondernemers hun weg niet naar de bestaande dienstverlening van VLAIO. Daarom wordt 
er gepleit voor een verhoogde bewustwording, het stimuleren van marktwerking en de 
evaluatie van de raamovereenkomsten voor verbetertrajecten inzake cyberveiligheid.
1. Welke concrete stappen heeft de minister al gezet om het bewustzijn rond 
cyberveiligheid bij ondernemers te vergroten en hen beter toegang te geven tot de 
dienstverlening van VLAIO? Welke aandachtspunten wil deze regering leggen in 
vergelijking met de vorige regering?
2. Hoe zal de stimulering van de marktwerking in haar werk gaan? Welke effecten 
verwacht de minister daarvan?
3. Hoe verloopt de evaluatie van de bestaande raamovereenkomsten in het kader van de 
verbetertrajecten inzake cyberveiligheid? Werden er al bepaalde vaststellingen gedaan 
of verbeterpunten vastgesteld? Zo ja, welke? Welke concrete stappen werden daar al 
voor gezet?
4. Wordt er momenteel in specifieke ondersteuning voorzien voor bedrijven, die vaak 
beperkte middelen en kennis hebben om zelf cyberveiligheid optimaal te organiseren? 
Zo ja, welke?
5. Met welke problemen kampen onze Vlaamse bedrijven inzake cyberveiligheid?
6. Hoeveel meldingen werden er de laatste 5 jaar gemaakt over problemen met 
cyberveiligheid in onze Vlaamse ondernemingen?
MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 32 van 31 oktober 2024
van KRISTOF SLAGMULDER
1. Zoals aangegeven in het Regeerakkoord blijft cybersecurity als thema hoog op de 
agenda staan van deze Vlaamse Regering. Binnen het plan ter bevordering van de 
digitale transformatie bij kmo’s en innovatievolgers zullen we dan ook de nodige 
aandacht geven aan sensibiliserende acties rond cyberveiligheid. De in 2024 
geselecteerde structurele partners binnen het contract ondernemerschap en 
innovatieversnelling zetten hiertoe ook de volgende jaren in op laagdrempelige 
werkvormen zoals masterclasses, infosessie en hacking-demo’s om nog meer Vlaamse 
ondernemingen te activeren. Ook zal de proeftuin Innovatieve Cyberbeveiligingen voor 
Industrie 4.0 en logistiek bijdragen aan het creëren van meer algemeen bewustzijn 
binnen de Vlaamse industrie en logistiek over de reële risico’s op het vlak van 
cyberveiligheid en vervolgens deze doelgroep activeren om hun 
cyberveiligheidscapaciteit te verhogen. In overleg met de stakeholders zullen we 
bekijken of er de volgende jaren bijkomende acties nodig zijn om het bereik te 
vergroten dan wel nieuwe accenten te leggen.
2. Via de Cybersercurity-verbetertrajecten en de kmo-portefeuille kunnen Vlaamse 
ondernemingen met steun advies rond cyberveiligheid aankopen bij externe 
dienstverleners. Daar waar elke binnen de kmo-portefeuille erkende dienstverlener 
advies rond cyberveiligheid kan verlenen aan het verhoogd steunpercentage werken 
we voor de cybersecurity-verbetertrajecten met een beperktere groep van erkende 
dienstverleners die geselecteerd wordt via een overheidsopdracht. Sinds 2020 werden 
al 2 overheidsopdrachten gelanceerd waarbij de markt de mogelijkheid gekregen heeft 
om zich kandidaat te stellen waarna respectievelijk 9 en 10 dienstverleners werden 
geselecteerd. Aangezien de erkenning van de eerste groep van dienstverleners eind 
2024 afloopt zullen we bekijken of het relevant en nodig is om een nieuwe 
overheidsopdracht te lanceren die aan iedereen die aan de voorwaarden voldoet de 
mogelijkheid kan geven om zich kandidaat te stellen. 
3. De Cybersecurity-verbetertrajecten lopen sinds 2021. Doorheen de jaren hebben we 
verschillende aanpassingen gedaan om het gebruik ervan nog laagdrempeliger 
gemaakt. VLAIO biedt de cybersecurity verbetertrajecten nu in drie versies aan. Hierbij 
kiezen ondernemingen het pakket dat het best aansluit bij hun noden. Zo is er het 
pakket START voor ondernemingen die nog niet ver op gebied van cyberveiligheid 
staan en eerst graag een eerste analyse maken om te weten welke stappen ze dienen 
te zetten om de cyberveiligheid in hun onderneming te verbeteren. De pakketten 
MEDIUM en PLUS zijn bedoeld voor ondernemingen die naast een analyse en een 
actieplan ook nood hebben aan begeleiding op maat bij het effectief oplossen van 
veiligheidsproblemen?
Sinds de start van de CS-verbetertrajecten (januari 2021) maakten circa 330 unieke 
ondernemingen in Vlaanderen gebruik van de CS-verbetertrajecten. Meer dan de helft 
van deze trajecten werden opgestart in 2024. Deze stijging is mede door toedoen van 
enerzijds de start van 10 nieuwe dienstverleners naast de 8 nog actieve 
dienstverleners uit de 1e raamovereenkomst en anderzijds de NIS2-regulering. 
4. Met de cybersecurity-verbetertrajecten hebben we een specifiek instrument waarmee 
kmo’s beroep kunnen doen op externe expertise voor het opzetten van een sterker 
cybersecuritybeleid. Voor kleinere bedrijven voor wie de cybersecurity-
verbetertrajecten te groot zijn in omvang voorzien we al sinds 2021 de mogelijkheid 
om binnen de kmo-portefeuille advies en opleiding rond cyberveiligheid in te kopen 
aan een verhoogd steunpercentage. 
5. Uit de resultaten van de meest recente CS-barometer (bevraging uitgevoerd in 2023) 
blijkt dat:
- Het blijft een probleem dat zelfs vrij elementaire basistoepassingen, zoals 
regelmatige software-updates, sterke paswoordauthenticatie, toegangsbeheer van 
het ondernemingsnetwerk en een systematisch beleid rond back-ups niet door alle 
bedrijven worden toegepast. Indien het gaat om meer innovatieve 
beveiligingsmaatregelen is de groep die deze toepast nog kleiner.
- Bij kmo’s bestaat nog heel wat groeimarge op het vlak van de implementatie van 
beheerprocedures. Ook beschikt slechts de minderheid van de bedrijven over een 
uitgewerkt Cyberveiligheidsplan met acties en procedures. Hierdoor zijn vele 
bedrijven onvoldoende beschermd tegen een eventueel cyberincident en zijn ze 
onvoldoende voorbereid om adequaat te kunnen reageren na een mogelijke aanval.  
- Een gebrek aan bewustzijn en een gebrek aan relevante kennis, vaardigheden en 
ervaring blijven een belangrijk obstakel bij de invoer en het gebruik van CS-
maatregelen. Desondanks voorziet slechts een derde van de Vlaamse 
ondernemingen in opleidingen of activiteiten rond cybersecurity.
- Bij een niet onbelangrijk deel van de ondernemingen blijft het een probleem dat bij 
het management de perceptie blijft dat het invoeren van een CS-beleid weinig nut 
biedt voor de organisatie. 
6. Er zijn hiervan geen cijfers beschikbaar voor de voorbije 5 jaar. In de meest recente 
CS-barometer geeft bijna één op 10 (8,8%) aan dat men het afgelopen jaar het 
slachtoffer geweest is van een cyberaanval, waarbij cybercriminelen al dan niet met 
succes trachtten computersystemen onklaar te maken of persoonlijke of confidentiële 
gegevens te verkrijgen. Dit aandeel is naar alle waarschijnlijkheid een onderschatting 
van het werkelijke aandeel aangezien (i) een cyberaanval onopgemerkt kan blijven, 
(ii) respondenten eerder geneigd zijn om zich een cyberaanval te herinneren en deze 
te rapporteren wanneer de cyberaanval uiteindelijk schade berokkende aan het bedrijf 
en/of (iii) bedrijven uit vrees voor reputatieschade terughoudend zijn om hierover te 
communiceren.
