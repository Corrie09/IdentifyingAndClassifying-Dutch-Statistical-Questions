title: Geïntegreerd investeringsprogramma (GIP) 2024 - Renovatie sas Slijkens Oostende
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2064852
thema link: https://www.vlaamsparlement.be/parlementaire-documenten/schriftelijke-vragen/1825454
SCHRIFTELIJKE VRAAG
nr. 875
van BERT MAERTENS
datum: 2 mei 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Renovatie sas Slijkens Oostende
In het ontwerp GIP 2024 onder GIP-nummer 000324/01 werd het project ‘renovatie sas 
Slijkens Oostende’ opgenomen. De Vlaamse Waterweg nv trekt een budget uit van 350.000 
euro voor de uitvoering van dat project.
1. Wat is de exacte scope van dat project? Welke concrete ingrepen staan gepland? Wat 
is de exacte locatie waar de ingrepen zullen plaatsvinden?
2. Wat is de huidige stand van zaken van het project?
3. Welke fasering en timing zullen worden gehanteerd? Wat is de realisatietermijn waarin 
wordt voorzien?
4. Blijkt het geraamde budget van 350.000 euro dat gereserveerd is, voldoende?
5. Zijn er andere partners die instaan voor cofinanciering? Over welke partners gaat het 
en wat is hun respectieve inbreng?
6. Wanneer vond het laatste overleg plaats en welke betrokken partners waren daarop 
aanwezig? Welke afspraken werden daarbij gemaakt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 875 van 2 mei 2024 
van BERT MAERTENS
1. De hoofddoelstellingen van het project ‘Renovatie Sas Slijkens’ zijn het borgen van 
de uitwateringsfunctie van het binnenland naar zee en het kunnen blijven garanderen 
van de beveiligingsfunctie tegen lokale overstroming. Daarbij wordt in hoofdzaak 
voorzien om enerzijds de huidige infrastructuur structureel te renoveren en om 
anderzijds bijkomende waterafvoercapaciteit te voorzien in het huidig gedempte 
sluishoofd. 
De ingrepen worden voorzien binnen de contour van de huidige site. Tevens wordt, 
binnen deze contouren en beschikbare ruimte, de bestaande infrastructuur en 
afvoerfunctionaliteit geoptimaliseerd om ook extreme piekdebieten bij wateroverlast 
in het binnenland (zoals recent ervaren in de Westhoek), zoveel als mogelijk te 
kunnen blijven opvangen. 
Na de renovatie moet een groter afvoerdebiet dan vandaag beschikbaar kunnen 
ingezet worden. Sas Slijkens te Oostende heeft ook een cruciale rol gespeeld in de 
uitwatering naar zee tijdens de wateroverlast in de Westhoek.
2. Momenteel wordt het voorontwerp voorbereid.
3. Momenteel wordt voorzien om in 2025 de vergunningsaanvraag in te dienen en de 
werken aan te besteden. De realisatietermijn zal in de verdere studie bepaald 
worden. Volgens een eerste inschatting zullen deze vermoedelijk een drietal jaar in 
beslag nemen. Daarbij wordt in een eerste fase de bijkomende water afvoercapaciteit 
voorzien. In een tweede fase wordt vervolgens de bestaande infrastructuur 
structureel gerenoveerd.
4. Dit budget op het GIP 2024 is voorzien voor de vervolgstudie na opmaak van het 
voorontwerp (opmaak detailontwerp, aanbestedingsdossier, …)
5. Er zijn geen andere partners die instaan voor cofinanciering.
6. De laatste overlegmomenten met andere stakeholders hebben plaatsgevonden op 22 
februari en 14 maart 2024. Aan deze overlegmomenten werd deelgenomen in functie 
van de afstemming met de door afdeling Kust geplande stormvloedkering in de haven 
van Oostende. Daarbij werden met afdeling Kust afspraken gemaakt voor verdere 
technische afstemming in relatie tot waterbeheer. Ook met de haven en stad 
Oostende wordt afgestemd. 
