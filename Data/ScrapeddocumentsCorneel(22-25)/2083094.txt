title: Chronischevermoeidheidssyndroom (ME/CVS) - Zorgaanvraag Vlaams Agentschap voor Personen met een Handicap (VAPH)
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2083094
thema link: https://www.vlaamsparlement.be/parlementaire-documenten/schriftelijke-vragen/1836865
SCHRIFTELIJKE VRAAG
nr. 39
van KOEN DILLEN
datum: 4 november 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Chronischevermoeidheidssyndroom (ME/CVS)  -  Zorgaanvraag Vlaams Agentschap voor 
Personen met een Handicap (VAPH)
Mensen die lijden aan het myalgische 
encephalomyelitis/chronischevermoeidheidssyndroom kunnen een zorgaanvraag indienen 
bij het Vlaams Agentschap voor Personen met een Handicap.
Ik heb een aantal vragen over de beoordeling van die vragen.
1. Op basis van welke criteria maakt het VAPH een inschatting bij de zorgaanvraag van 
mensen die lijden aan ME/CVS? Op basis waarvan worden die dossiers goed- of 
afgekeurd voor gevraagde ondersteuning?
2. Hoeveel zorgaanvragen van mensen met ME/CVS werden gericht aan het VAPH in de 
afgelopen regeerperiode? Hoeveel daarvan werden er goedgekeurd en hoeveel werden 
er afgekeurd? Graag een opdeling per jaar.
3. Wat is de doorlooptijd van de beoordeling van een zorgaanvraag van mensen die lijden 
aan ME/CVS? Graag de evolutie sinds 2019 tot nu, per jaar.
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 39 van 4 november 2024
van KOEN DILLEN
1. Het VAPH omschrijft een handicap als “elk langdurig en belangrijk participatieprobleem 
van een persoon dat te wijten is aan het samenspel tussen functiestoornissen van 
mentale, psychische, lichamelijke of zintuiglijke aard, beperkingen bij het uitvoeren 
van activiteiten en persoonlijke en externe factoren”. Deze definitie vertrekt vanuit de 
sociaalecologische visie die ook door de Wereldgezondheidsorganisatie (WHO) 
gehanteerd werd bij de publicatie van de ICF (International Classification of 
Functioning, Disability and Health).
Personen met CVS komen zelden in aanmerking voor een erkenning als persoon met 
handicap. Enkel in zeer uitzonderlijke gevallen waarbij de aandoening onderzocht werd 
in één van de multidisciplinaire diagnostische centra voor CVS en waarbij de 
problematiek reeds jarenlang aansleept, de participatieproblemen bijzonder ernstig zijn 
en blijven ondanks intensieve behandeling volgens het biopsychosociaal model, kan 
een erkenning handicap overwogen worden.
2. Om uniforme cijfergegevens te verspreiden, kiest het VAPH ervoor om op periodieke 
basis (halfjaarlijks) standaardrapporten te voorzien op de website. Dit zorgt voor een 
heldere en eenduidige communicatie naar alle belanghebbenden. Het VAPH kiest er 
daarbij voor om niet tot op het niveau van een specifieke stoorniscode te rapporteren. 
3. De doorlooptijd van een aanvraag naar een persoonsvolgend budget (PVB) bedraagt 
gemiddeld 7,5 maanden. Die doorlooptijd wordt gemeten vanaf het indienen van het 
ondersteuningsplan tot het versturen van de voorlopige beslissing. Er is geen verschil 
merkbaar in gemiddelde doorlooptijd naargelang de specifieke stoorniscode.    
