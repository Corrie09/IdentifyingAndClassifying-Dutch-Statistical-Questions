title: Energieprestatiecertificaat (EPC) - Betrouwbaarheid scores
thema: Energie
Wonen
pdf link: https://docs.vlaamsparlement.be/pfile?id=2016597
thema link: https://www.vlaamsparlement.be/parlementaire-documenten/schriftelijke-vragen/1776502
SCHRIFTELIJKE VRAAG
nr. 90
van BART CLAES
datum: 27 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Energieprestatiecertificaat (EPC)  -  Betrouwbaarheid scores
“Het verplichte EPC-attest is vaak niet correct”, klaagt een architect aan in Het Nieuwsblad 
van maandag 23 oktober. Er is inderdaad veel kritiek op het energieprestatiecertificaat, 
een certificaat dat eerst louter informatief was, vervolgens verplicht werd bij het verkopen 
van een woning en nu ook bepaalt of men een woning moet renoveren of niet. 
De voornaamste kritiek op het EPC is dat het vaak een louter theoretische benadering is 
van de energiezuinigheid van een gebouw, als het ware een berekening op basis van een 
inventaris aan gebruikte bouwmaterialen zonder zeker te zijn of die bouwmaterialen 
correct werden geïnstalleerd of zelfs effectief werden geplaatst. Men kijkt vaak immers 
enkel naar de facturen van de gemaakte kosten. In veel gevallen komt de EPC-deskundige 
zelfs niet ter plaatse om een attest op te maken. In extreme gevallen kan men bij 
frauduleuze deskundigen zelfs een gevraagd EPC-label op bestelling krijgen.
Aangezien de Vlaamse Regering steeds meer belang en waarde hecht aan EPC-scores en -
labels, graag een antwoord op volgende vragen.
1. Wat zal de minister ondernemen om EPC-scores in de toekomst meer 
waarheidsgetrouw te maken?
2. Wat zal de minister ondernemen tegen frauderende energiedeskundigen die op 
bestelling een vals EPC-label afleveren?
3. Zal de minister - gezien het huidige inaccurate karakter van het EPC - de decretale en 
ministeriële geboden - zoals verplichte renovatie - ‘on hold’ zetten tot er een 
betrouwbaardere standaard wordt ingevoerd?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 90 van 27 oktober 2023
van BART CLAES
1. Het is altijd de opzet geweest van het energieprestatiecertificaat (EPC) om een 
robuuste en betaalbare inschatting mogelijk te maken van de energetische prestaties 
van de woning en dit op een manier waarbij het mogelijk is om die te vergelijken met 
andere woningen. De procedure is vastgelegd in het verplicht te volgen 
inspectieprotocol. Zo mag isolatie pas als aanwezig worden aangeduid indien de nodige 
bewijsstukken voorhanden zijn: facturen, foto’s van tijdens de plaatsing, het visueel 
vaststellen van de isolatie, … Het is onwerkbaar om voor de aanwezigheid van isolatie 
altijd een visuele vaststelling te eisen, laat staan om bijkomend ook altijd te eisen dat 
de correcte plaatsing geïnspecteerd en geëvalueerd wordt. Dit vraagt een zeer 
uitgebreide expertise van de energiedeskundige en zou de tijd en kostprijs voor het 
opmaken van het EPC gemakkelijk met een factor 3 tot 4 verhogen voor alle woningen 
in Vlaanderen, ook voor het merendeel van de woningen waar isolatie wel aanwezig is 
zoals de bewijsstukken al aantoonden, en waar isolatie wel volgens de regels geplaatst 
is. 
Het is kort door de bocht om te stellen dat de kwaliteit van het EPC niet goed is op 
basis van enkele cases die in de media werden uitgelicht. Dit staat ook niet in 
verhouding tot het aantal klachten dat binnenkomt bij het Vlaams Energie- en 
Klimaatagentschap (VEKA), nl. 0,1% van het totaal aantal jaarlijks opgemaakte EPC’s. 
Iedereen kan een klacht indienen over de correctheid van een EPC, zowel een 
concurrent-energiedeskundige, een verkoper als een koper. Bij twijfels over 
de correctheid van een EPC heeft men tot 2 jaar na het ontvangen van het EPC (bijv. 
na het opstellen ervan, na aankoop of na start van de huurovereenkomst) de tijd om 
een klacht in te dienen. Er mogen nog geen werkzaamheden uitgevoerd zijn.
Aangezien het belang van het EPC steeds groter wordt, is het noodzakelijk om altijd 
een goede kwaliteit te blijven garanderen.
Er is reeds verschillende jaren een uitgebreid ondersteunend kader voor de 
energiedeskundigen in voege dat bestaat uit: 
- een uitgebreid inspectieprotocol (met inspanningsverplichting) met uitgewerkte 
praktijkvoorbeelden op de website voorbehouden voor de energiedeskundigen;
- automatische waarschuwingen en foutmeldingen in de software om fouten te 
vermijden;
- een ondersteunende helpdesk voor energiedeskundigen waar ze terecht kunnen 
met vragen over een specifieke case;
- jaarlijks een verplichte permanente vorming waarbij ook veelgemaakte fouten en 
veelgestelde vragen aan bod komen. 
Intussen werd de handhaving op de kwaliteit van het EPC ook geïntensifieerd:
- De kwaliteit van de EPC’s wordt sinds dit voorjaar al op basis van steekproeven en 
na klachten sterker gecontroleerd. Sinds vorig jaar is het aantal controleurs 
verdubbeld. 
- Energiedeskundigen die herhaaldelijk fouten maken worden sinds dit jaar zwaarder 
gesanctioneerd. Er worden hogere boetes uitgeschreven en de erkenning wordt 
tijdelijk geschorst.
- Eerder dit jaar verdubbelde ik al de minimumboete voor energiedeskundigen die 
fouten maken van 250 naar 500 euro. 
- Er zal nog meer op automatisering en artificiële intelligentie ingezet worden om 
foutieve EPC’s sneller op te sporen.
- Er kwam dit jaar een eenvoudig online meldpunt voor klachten via 
www.vlaanderen.be/epcklacht. 
Tot slot werd op mijn initiatief recent een ontwerp van besluit door de Vlaams Regering 
goedgekeurd waarin een aantal bijkomende kwaliteitsacties worden genomen. 
Voor het opmaken van een EPC moet er altijd een plaatsbezoek plaatsvinden. Dat 
plaatsbezoek zal niet langer mogen gebeuren door een administratieve medewerker die 
geen EPC-deskundige is. Binnenkort zal de energiedeskundige zelf moeten langsgaan.
Ook worden er strengere eisen opgelegd voor wie het beroep van energiedeskundige 
wil uitoefenen: 
- Een energiedeskundige kan niet meer tegelijkertijd vastgoedbemiddelaar of 
aannemer en energiedeskundige zijn. Dit om mogelijke belangenvermenging tegen 
te gaan.
- Erkende energiedeskundigen zullen na verloop van tijd opnieuw hun kennis moeten 
opfrissen. Om hun erkenning te kunnen behouden, moeten ze opnieuw slagen voor 
een centraal examen.
- De examens voor energiedeskundigen worden terug rechtstreeks door de Vlaamse 
overheid georganiseerd, in plaats van door externe exameninstellingen. Op die 
manier wordt de lat met zekerheid voor alle nieuwe deskundigen even hoog gelegd.
- De basisopleiding voor energiedeskundigen wordt versterkt door een veel groter 
aandeel praktijk te voorzien met verschillende begeleide plaatsbezoeken.
Dit ontwerp van besluit werd voor advies voorgelegd aan de Vlaamse 
Toezichtscommissie (VTC) en de Gegevensbeschermingsautoriteit (GBA), waarna het 
aan de Raad van State zal worden voorgelegd.
2. Fraude wordt in geen enkel geval getolereerd. Als wordt vastgesteld dat een 
energiedeskundige bewust fouten maakt om de energiescore te beïnvloeden, dan zal 
de erkenning geschorst worden of zal een definitief beroepsverbod opgelegd worden. 
De energiedeskundige zal na de schorsingstermijn ook opnieuw moeten slagen voor 
het centraal examen om terug aan de slag te kunnen. Bij het vaststellen van ernstige 
fouten zal de energiedeskundige ook onder verhoogd toezicht geplaatst worden zodat 
hij/zij nauwer kan opgevolgd worden door het VEKA. Er wordt ook nog meer ingezet 
op automatisering en artificiële intelligentie om foutieve EPC’s en fraude sneller te 
kunnen opsporen. Onlangs nog werd een onderzoek gestart naar energiedeskundigen 
met een verhoogde kans op fraude en dit via de criminaliteitstool van Graydon.
3. De renovatieverplichting voor niet-residentiële gebouwen en residentiële gebouwen 
werd ingevoerd via respectievelijk het decreet van 30 oktober 2020 en het decreet van 
18 maart 2022. Deze decreten werden goedgekeurd door het Vlaams Parlement en als 
uitvoerende macht houd ik me hieraan. Vlaanderen is met de renovatieverplichting ook 
koploper in Europa, doch blijft een continue evaluatie van de maatregel noodzakelijk. 
Dit zal ook in 2024 moeten gebeuren. Bij de voorbereiding van de herziening van de 
EPBD-richtlijn zien we nu al dat we kunnen verwachten dat Europa ook de invoering 
van een soortgelijke verplichting op sleutelmomenten wilt opleggen aan de lidstaten. 
Het EPC is en blijft hierbij een belangrijk beleidsinstrument om de doelstellingen van 
de energietransitie te kunnen realiseren. Er mag niet vergeten worden dat er ook zeer 
veel EPC’s wel waarheidsgetrouw opgesteld worden en dat er ook zeer veel eigenaars 
geen vragende partij zijn om het EPC frauduleus op te krikken. Het is duidelijk dat het 
EPC en de financiële steun en verplichtingen die eraan vasthangen een sterk instrument 
vormen om het verduurzamen van de woningen aan te wakkeren en zo de 
renovatiegraad te verhogen. Ik ben ervan overtuigd dat het intensiveren van de 
handhaving, in combinatie met de acties die ik reeds ondernomen heb, reeds op korte 
termijn frauderende energiedeskundigen zal ontmoedigen om hun dubieuze activiteiten 
verder te zetten.
