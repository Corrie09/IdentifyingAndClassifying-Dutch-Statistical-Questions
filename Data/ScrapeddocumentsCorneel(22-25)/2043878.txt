title: Studietoelagen - Terugvorderingen
thema: Onderwijs en Vorming
pdf link: https://docs.vlaamsparlement.be/pfile?id=2043878
thema link: https://www.vlaamsparlement.be/parlementaire-documenten/schriftelijke-vragen/1801695
SCHRIFTELIJKE VRAAG
nr. 288
van KRISTOF SLAGMULDER
datum: 7 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Studietoelagen  -  Terugvorderingen
De afdeling Studietoelagen van het Agentschap voor Hoger Onderwijs, 
Volwassenenonderwijs, Kwalificaties en Studietoelagen (AHOVOKS) kan (een deel van) een 
verleende studietoelage tot vijf jaar terugvorderen indien:
a) de toelage fout werd berekend;
b) een van de voorwaarden niet was vervuld;
c) de toelage werd berekend op basis van een vermoedelijk inkomen en achteraf blijkt 
dat het reële inkomen hoger lag en de desbetreffende student dus geen recht had op 
een toelage of de toelage lager had moeten liggen;
d) de student op het einde van het jaar minder credits (studiepunten) heeft afgelegd dan 
uit diens oorspronkelijke inschrijving bleek.
De persoon die een toelage heeft ontvangen, moet die bij een terugvordering ook 
terugbetalen. Dat is meestal de student (als rechthebbende van de toelage), ook al is het 
rekeningnummer van een ouder opgegeven bij de aanvraag of in het studentenprofiel. Het 
desbetreffende bedrag moet niet per se in één keer worden terugbetaald. Men kan altijd 
een afbetalingsplan of uitstel van betaling aanvragen via het digitaal loket, zelfs als men 
al een betalingsherinnering ontving. Als de persoon in kwestie de terugvordering onterecht 
vindt en dus niet akkoord gaat, kan hij beroep aantekenen binnen zestig dagen nadat hij 
bericht heeft gekregen van de terugvordering.
1. Hoeveel personen moesten in de recentste tien academiejaren waarvoor er cijfers 
beschikbaar zijn (een deel van) de studietoelage terugbetalen na controle door de 
afdeling Studietoelagen van het agentschap AHOVOKS? Graag een overzicht per 
(academie)jaar. Graag indien mogelijk daarbij ook een extra onderverdeling 
naargelang de reden van terugvordering, dus op basis van de hierboven geschetste 
vier redenen van terugvordering.
2. Wat zijn de jaarlijkse totaalbedragen die op die manier werden teruggeëist? Graag een 
jaarlijks overzicht van de teruggeëiste bedragen voor de recentste tien academiejaren 
waarvoor er cijfers beschikbaar zijn. Werden de desbetreffende bedragen ook effectief 
teruggevorderd en geïnd? Graag een jaarlijks overzicht voor de recentste tien 
academiejaren waarvoor er cijfers beschikbaar zijn van de effectief hierdoor 
teruggekregen middelen.
3. Hoeveel van de personen die in de recentste tien academiejaren waarvoor er cijfers 
beschikbaar zijn (een deel van) de studietoelage moesten terugbetalen, tekenden 
beroep aan tegen die terugvordering? Hoeveel van de beroepen waren succesvol, 
waardoor de terugvordering werd herzien? Graag een jaarlijks overzicht. 
4. Hoeveel konden het bedrag dat teruggevorderd werd niet terugbetalen en zitten/zaten 
daardoor in een procedure, een afbetalingsplan of met een invordering door 
deurwaarders? Graag een analoog jaarlijks overzicht.
5. Hoeveel van de personen die in de recentste tien academiejaren waarvoor er cijfers 
beschikbaar zijn (een deel van) de studietoelage moesten terugbetalen, waren 
studenten met een leefloon als inkomen? Graag een jaarlijks overzicht. Graag indien 
mogelijk daarbij ook een extra onderverdeling naargelang de reden van 
terugvordering, dus op basis van de hierboven geschetste vier redenen van 
terugvordering. 
6. Welke jaarlijkse totaalbedragen aan studietoelagen werden er van deze groep van 
studenten met een leefloon teruggeëist? Hoeveel werd er ook effectief teruggevorderd 
en geïnd? Graag een jaarlijks overzicht voor de recentste tien academiejaren waarvoor 
er cijfers beschikbaar zijn.
7. Hoeveel van deze groep studenten die een leefloon ontvingen en die in de recentste 
tien academiejaren waarvoor er cijfers beschikbaar zijn (een deel van) de 
studietoelage moesten terugbetalen, tekenden beroep aan tegen de terugvordering? 
Hoeveel van de beroepen waren succesvol, waardoor de terugvordering werd herzien? 
Graag een jaarlijks overzicht.
8. Hoeveel van deze groep konden het bedrag dat teruggevorderd werd niet terugbetalen 
en zitten/zaten daardoor in een procedure, een afbetalingsplan of met een invordering 
door deurwaarders? Graag een analoog jaarlijks overzicht.
9. Onlangs bereikten me enkele berichten van leefloonstudenten van wie een deel van 
hun studietoelage werd teruggevorderd omdat het bedrag van hun leefloon werd 
geïndexeerd door een overschrijding van de spilindex in dat desbetreffende 
academiejaar waarin ze een studietoelage ontvingen. Daardoor lag hun belastbaar 
inkomen achteraf op papier hoger dan verwacht, hoewel ze nog steeds slechts een 
leefloon trokken. Zo kreeg ik het concrete voorbeeld waarbij studenten door een 
indexering van het leefloon in 2015 drie tot zelfs net geen vijf jaar na datum een 
bericht van terugvordering in de bus kregen. In concreto werd soms tussen de 400 en 
500 euro als terug te betalen bedrag gevorderd op een studietoelage van circa 3000 
à 3500 euro. Dikwijls moesten die studenten in 2019 of 2020 ineens meteen ook voor 
het teveel van meerdere academiejaren terugbetalen.
a) In hoeverre acht de minister een dergelijke praktijk opportuun in het licht van de 
voornemens van de Vlaamse Regering rond armoedebestrijding? Voor een 
alleenstaande student met een leefloon is drie, vier of vijf jaar na datum (een 
moment waarop ze vaak nog altijd studeren) een bedrag van 500 euro aan 
terugvordering ophoesten soms echt onmogelijk, waardoor ze dus in financiële 
problemen verzeilen. Zeker als de dienst Studietoelagen in één beweging 
(gedeeltes van) studietoelagen terugvordert van twee of drie eerdere 
academiejaren aan studietoelagen tegelijk. Hoe wil de minister die problematiek 
verhelpen? Heeft de minister daaromtrent bijvoorbeeld al overleg gepleegd met 
studentenvertegenwoordigers en armoedebestrijdingsorganisaties? Heeft de 
minister ook al overlegd gepleegd met zijn collega bevoegd voor 
armoedebestrijding?
b) In hoeverre is de termijn om tot vijf jaar in het verleden kunnen terug gaan om 
mogelijke anomalieën te detecteren en eventueel een studietoelage terug te 
vorderen, wel opportuun? Zoals geschetst, is voor verschillende studenten die pas 
vier of vijf jaar na datum daarop gecontroleerd worden en dan plots een 
terugvordering in de bus krijgen, dat vaak een grote verrassing en financieel 
gezien ook zeker geen sinecure.
c) Wat zijn de oorzaken van dergelijke laattijdige terugvorderingen? Welke 
inspanningen wil de minister doen opdat de dienst Studietoelagen sneller een 
adequate controle kan doen en dus ook sneller uitsluitsel kan bieden of er al dan 
niet een terugvordering kan geschieden? Is in dat opzicht een verkorting van die 
termijn van vijf naar bijvoorbeeld drie jaar niet billijker in het geval van 
leefloonstudenten? 
10. In hoeverre is het detecteren van mogelijke anomalieën in de verkregen 
studietoelagen en als resultaat daarvan het terugvorderen van (delen van) de 
studietoelage, een structurele continue opdracht van de afdeling Studietoelagen van 
het agentschap AHOVOKS, d.w.z. een opdracht waar bepaalde personen op deze 
dienst het hele jaar door constant mee bezig zijn? Op is dit veeleer een activiteit die 
in bepaalde periodes aandacht vereist en in bepaalde veel minder?
11. Nogal wat studenten die drie, vier of vijf jaar na datum een terugvordering in de bus 
krijgen, hebben namelijk de indruk dat men bij deze afdeling op tijd en stond eens 
‘grote kuis houdt’ bij groepen die bij hun initiële aanvraag net wel onder het 
referentiebedrag zaten van het belastbaar inkomen, maar bijvoorbeeld door 
onverwachte extra inkomsten (zoals een indexering) er achteraf mogelijks boven 
zouden kunnen zitten. 
Kan de minister dat bevestigen of ontkrachten?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 288 van 7 februari 2024
van KRISTOF SLAGMULDER
1. De gegevens worden in de Databank Studietoelagen (DS) niet gecategoriseerd zoals 
de Vlaamse volksvertegenwoordiger vraagt. De detailreden van een terugvordering 
wordt bijgehouden om de beslissing zo correct mogelijk te motiveren naar de student 
toe, maar dit bevat een te grote verscheidenheid om overzichtelijk weer te geven. Om 
dit overzicht te voorzien, worden in onderstaande tabel 3 categorieën voorzien: een 
terugvordering enkel gerelateerd aan de inkomensvoorwaarde, een terugvordering 
enkel gerelateerd aan de pedagogische voorwaarde en een terugvordering omwille van 
een combinatie van de voorwaarden. De aantallen drukken het aantal unieke 
studenten uit met een terugvordering:
AcademiejaarEnkel 
inkomens-
voorwaardeEnkel 
pedagogische 
voorwaardeCombinatie 
van de 
voorwaardenTotaal
2013-2014 2.266 1.579 44 3.889
2014-2015 2.607 1.702 52 4.361
2015-2016 2.869 1.770 74 4.713
2016-2017 3.391 2.156 131 5.678
2017-2018 3.157 2.826 135 6.118
2018-2019 3.069 3.431 236 6.736
2019-2020 3.498 4.147 376 8.021
2020-2021 3.684 3.850 446 7.980
2021-2022* 1.518 3.893 169 5.580
2022-2023* 427 4.251 87 4.765
2023-2024* 9 11 20
* Nog niet alle terugvorderingen voor deze academiejaren werden al verstuurd, deze aantallen zullen 
nog toenemen. Stand van zaken op 19 februari 2024.
2. De Vlaamse volksvertegenwoordiger vindt de gevraagde gegevens terug in 
onderstaande tabel. Voor de volledigheid: in deze zelfde periode werd voor een 
totaalbedrag van 1.113.666.105 euro aan toelagen uitbetaald.
 
AcademiejaarTeruggevorderd 
bedragTerugbetaald 
bedragOpenstaand 
bedrag
2013-2014 € 2.075.673,06 € 1.807.358,88 € 226.069,85
2014-2015 € 2.453.163,07 € 2.200.856,19 € 222.952,71
2015-2016 € 2.739.150,05 € 2.524.921,47 € 175.456,09
2016-2017 € 3.290.203,51 € 3.099.630,26 € 132.416,01
2017-2018 € 3.449.414,55 € 3.227.082,75 € 171.521,14
2018-2019 € 3.878.371,71 € 3.559.729,39 € 275.763,13
2019-2020 € 4.953.806,40 € 4.351.867,86 € 548.224,89
2020-2021 € 5.255.677,94 € 4.193.041,35 € 1.005.013,14
2021-2022* € 3.369.247,21 € 2.632.368,62 € 710.434,72
2022-2023* € 2.570.247,97 € 1.896.774,15 € 653.102,58
2023-2024* € 13.467,89 € 8.383,84 € 5.084,05
* Nog niet alle terugvorderingen voor deze academiejaren werden al verstuurd, deze bedragen 
zullen nog toenemen. Stand van zaken op 19 februari 2024.
3. De gegevens over de beroepen worden niet gestructureerd verzameld. Binnen het 
beperkte tijdskader van deze schriftelijke vraag, kan hier dan ook geen antwoord op 
worden gegeven. Een mogelijk indicatie is wel hoeveel terugvorderingen er gedeeltelijk 
of volledig werden geannuleerd. Dit is wel niet enkel het gevolg van een beroep, maar 
kan ook het gevolg zijn van een herzieningsvraag of dat er bijkomende gegevens 
werden ontvangen. Volgende tabel geeft weer hoeveel terugvorderingen er per 
academiejaar volledig of gedeeltelijk werden geannuleerd: 
AcademiejaarGedeeltelijk 
geannuleerdVolledig 
geannuleerdTotaal
2013-2014 45 156 201
2014-2015 48 154 202
2015-2016 69 148 217
2016-2017 87 197 284
2017-2018 80 143 223
2018-2019 62 178 240
2019-2020 79 163 242
2020-2021 96 276 372
2021-2022* 42 132 174
2022-2023* 24 97 121
2023-2024* 0 0 0
* Nog niet alle terugvorderingen voor deze academiejaren werden al verstuurd, deze aantallen 
zullen nog toenemen. Stand van zaken op 19 februari 2024.
4. De gegevens over afbetalingsplannen, uitstellen en gedwongen invorderingen worden 
in aparte databanken bewaard die niet eenvoudig met elkaar gekoppeld kunnen 
worden. 
5. De gegevens worden in de Databank Studietoelagen (DS) niet gecategoriseerd zoals 
de Vlaamse volksvertegenwoordiger vraagt. De detailreden van een terugvordering 
wordt bijgehouden om de beslissing zo correct mogelijk te motiveren naar de student 
toe, maar dit bevat een te grote verscheidenheid om overzichtelijk weer te geven. Om 
dit overzicht te voorzien, worden in onderstaande tabel 3 categorieën voorzien: een 
terugvordering enkel gerelateerd aan de inkomensvoorwaarde, een terugvordering 
enkel gerelateerd aan de pedagogische voorwaarde en een terugvordering omwille van 
een combinatie van de voorwaarden. De aantallen drukken het aantal unieke 
studenten uit met een terugvordering en waarbij het inkomen van de student (of de 
ouders indien dat inkomen werd gehanteerd), voor 100% bestond uit leefloon:
AcademiejaarEnkel inkomens-
voorwaardeEnkel 
pedagogische 
voorwaardeCombinatie 
van de 
voorwaardenTotaal
2013-2014 2 20 2 24
2014-2015 5 20 25
2015-2016 5 23 2 30
2016-2017 14 39 2 55
2017-2018 7 59 5 71
2018-2019 5 75 10 90
2019-2020 7 65 29 101
2020-2021 11 106 22 139
2021-2022* 7 88 7 102
2022-2023* 6 85 2 93
2023-2024* 0 0 0 0
* Nog niet alle terugvorderingen voor deze academiejaren werden al verstuurd, deze aantallen zullen 
nog toenemen. Stand van zaken op 19 februari 2024.
6. De Vlaamse volksvertegenwoordiger vindt de gevraagde gegevens terug in 
onderstaande tabel. Het gaat hier over de bedragen die worden teruggevorderd om 
alle mogelijke redenen (inkomen, pedagogisch, combinatie). Voor de volledigheid: in 
deze zelfde periode werd voor een totaalbedrag van 35.878.810 euro aan toelagen 
uitbetaald aan studenten waarbij het inkomen van de student (of de ouders indien dat 
inkomen werd gehanteerd), voor 100% bestond uit leefloon.
 
AcademiejaarTeruggevorderd 
bedragTerugbetaald 
bedragOpenstaand 
bedrag
2013-2014 € 13.266,04 € 11.983,07 € 1.282,97
2014-2015 € 16.205,88 € 15.312,65 € 893,23
2015-2016 € 15.952,10 € 14.872,33 € 1.079,77
2016-2017 € 28.885,35 € 28.778,83 € 106,52
2017-2018 € 46.876,50 € 41.366,57 € 5.295,66
2018-2019 € 55.962,92 € 46.295,05 € 8.849,40
2019-2020 € 68.905,29 € 55.848,63 € 13.056,66
2020-2021 € 99.133,78 € 67.670,12 € 31.463,66
2021-2022* € 81.103,56 € 61.326,56 € 17.909,75
2022-2023* € 77.831,30 € 36.489,39 € 38.770,90
2023-2024* € 0,00 € 0,00 € 0,00
* Nog niet alle terugvorderingen voor deze academiejaren werden al verstuurd, deze bedragen 
zullen nog toenemen. Stand van zaken op 19 februari 2024.
7. De gegevens over de beroepen worden niet gestructureerd verzameld. Binnen het 
beperkte tijdskader van deze schriftelijke vraag, kan hier dan ook geen antwoord op 
worden gegeven. Een mogelijk indicatie is wel hoeveel terugvorderingen er gedeeltelijk 
of volledig werden geannuleerd. Dit is wel niet enkel het gevolg van een beroep, maar 
kan ook het gevolg zijn van een herzieningsvraag of dat er bijkomende gegevens 
werden ontvangen. Volgende tabel geeft weer hoeveel terugvorderingen er per 
academiejaar volledig of gedeeltelijk werden geannuleerd studenten waarbij het 
inkomen van de student (of de ouders indien dat inkomen werd gehanteerd), voor 
100% bestond uit leefloon:
AcademiejaarGedeeltelijk 
geannuleerdVolledig 
geannuleerdTotaal
2013-2014 0 1 1
2014-2015 0 2 2
2015-2016 0 2 2
2016-2017 0 5 5
2017-2018 1 2 3
2018-2019 1 2 3
2019-2020 0 0 0
2020-2021 0 1 1
2021-2022* 2 1 3
2022-2023* 2 0 2
2023-2024* 0 0 0
* Nog niet alle terugvorderingen voor deze academiejaren werden al verstuurd, deze aantallen 
zullen nog toenemen. Stand van zaken op 19 februari 2024.
8. Zie het antwoord op vraag 4.
9. Het concrete geval waar de Vlaamse volksvertegenwoordiger naar verwijst is ook bij 
mij en mijn administratie gekend. De situatie zoals beschreven deed zich echter niet 
voor. Als studenten met een leefloon omwille van inkomensgerelateerde redenen een 
deel van de toelage moeten terugbetalen, dan is dat in bijna alle gevallen (zoals ook 
in de casus die door de Vlaamse volksvertegenwoordiger werd aangehaald), omdat 
deze studenten (of hun ouders) nog over andere inkomsten beschikten dan de 
inkomsten die ze aan de administratie hadden doorgegeven en er rekening werd 
gehouden met nog niet-geverifieerde inkomstengegevens.
De indexering van de leeflonen kan in het proces eigenlijk geen terugvordering tot 
gevolg hebben. Het overgrote deel van de studietoelagen (meer dan 80%) wordt 
berekend op basis van de inkomsten van 2 jaar voor de start van het academiejaar. 
Dat zijn gekende en vastgestelde gegevens die niet meer moeten worden geverifieerd 
achteraf. Indien er zich op dat jaar een indexering heeft voltrokken, dan werd daar in 
de berekening al rekening mee gehouden. 
Enkel als er rekening wordt gehouden met het inkomen van het jaar waarin het 
academiejaar start kan de situatie zich voordoen waarbij er met te weinig leefloon 
rekening wordt gehouden. Vóor het academiejaar zelf worden nog maar zeer beperkt 
beslissingen genomen voor het aankomende academiejaar, en nog beperkter als het 
gaat over dossiers met actuele inkomens. 
Eens de gegevens worden gecontroleerd bij de fiscus en er verschillen worden 
vastgesteld, kan dit leiden tot een terugvordering. Zoals uit de tabel bij vraag 5 blijkt, 
komt dit echter zéér zelden voor.
Wat de vaststelling betreft dat sommige studenten meerdere terugvorderingen op een 
korte periode ontvangen, kan ik het volgende meegeven. In sommige situaties wordt 
hetzelfde niet-geverifieerde inkomen (uit hetzelfde inkomensjaar) gebruikt voor 
meerdere academiejaren. De controle op de inkomens vinden plaats per 
inkomstenjaar. Het inkomen in die verschillende dossiers wordt dan ook tegelijkertijd 
gecontroleerd. Dit kan er inderdaad voor zorgen dat een student op korte periode 
meerdere terugvorderingen tegelijkertijd ontvangt. 
 
a) Dit overleg heeft niet plaatsgevonden aangezien de situatie waar de Vlaamse 
volksvertegenwoordiger naar verwijst, zich niet heeft voorgedaan.
b) Artikel 63 van het decreet betreffende de studiefinanciering van de Vlaamse 
Gemeenschap (2007) bepaalt dat studietoelagen kunnen worden teruggevorderd 
tot 5 jaar na uitbetaling. Deze termijn is nodig omwille van de beperkte 
beschikbaarheid van gegevens. Een aanzienlijk deel van de terugvorderingen komt 
tot stand omdat er gebruik werd gemaakt van niet-geverifieerde, zeer actuele 
inkomstengegevens. Bij een eerste toekenning wordt de toelage berekend op basis 
van de gegevens (inkomstenattesten, …) die de studenten zelf aanleveren. Die 
kunnen onvolledig zijn. Daarom moet dit ook (achteraf) gecontroleerd worden op 
volledigheid. Mijn administratie is hier afhankelijk van de beschikbare 
geverifieerde inkomstengegevens bij de FOD Financiën voor een definitieve 
toekenning. Dit is echter vaak pas ten vroegste 2 jaar volgend op het 
inkomstenjaar. Vervolgens moet de administratie deze gegevens ook verwerken. 
Mijn administratie levert wel inspanningen om de verwerkingstermijn te beperken. 
Zo werd het effectief versturen van de terugvorderingen (vroeger een zeer 
arbeidsintensief proces) de voorbije jaren geautomatiseerd. Voor dit kalenderjaar 
staan er ook projecten gepland om de controle op de inkomsten verder te 
automatiseren, zodat in de toekomst de terugvorderingen nog sneller zullen 
worden verzonden. 
c) Zie het antwoord op vraag 9b. Mijn administratie is afhankelijk van de 
beschikbaarheid van de gegevens. Vervolgens moet deze (omvangrijke) 
controleoefening ook worden ingepland in een periode dat dit de effectieve 
toekenning van de studietoelagen in een lopend academiejaar niet verhinderd. 
Vaak gebeurt de controle op de inkomsten dan ook net voor en tijdens de 
zomervakanties. De terugvorderingen volgen eens de controle werd uitgevoerd. 
10. Zie de antwoorden op vraag 9 en de onderliggende vragen.
11. Ik herhaal: de indexering van het leefloon zorgt er niet voor dat studenten een 
terugvordering ontvangen. Ook niet in de casus waar de Vlaams 
volksvertegenwoordiger naar verwijst. De reden van terugvordering is bijna steeds te 
vinden in ofwel het niet volledig aangeven van alle inkomsten voor de eerste 
toekenning, of de student die zich uitschrijft gedurende het academiejaar. Het is ook 
niet dat de administratie periodiek een “grote kuis houdt bij groepen die net onder het 
referentiebedrag zaten van het belastbaar inkomen”. Het is wel zo dat alle decretaal 
bepaalde controle-activiteiten (op het inkomen, op de inschrijving) in bepaalde 
periodes wordt gebundeld om gericht en efficiënt deze dossiers te kunnen verwerken.
