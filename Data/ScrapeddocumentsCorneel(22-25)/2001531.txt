title: Museum Brusk Brugge - Meerkosten
thema: Cultuur
pdf link: https://docs.vlaamsparlement.be/pfile?id=2001531
thema link: https://www.vlaamsparlement.be/parlementaire-documenten/schriftelijke-vragen/1764106
SCHRIFTELIJKE VRAAG
nr. 10
van ANNICK LAMBRECHT
datum: 28 september 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Museum Brusk Brugge  -  Meerkosten
Een onverwachte wending in het verhaal van het nieuwe Museum Brusk in Brugge: de 
kosten lopen hoog op. Waar het oorspronkelijk bedrag 28,5 miljoen euro bedroeg, moeten 
de verwachtingen nu worden bijgesteld. Door een onvoorziene stijging in de prijzen van 
grondstoffen en aanpassingen aan de lonen schiet de geschatte kostprijs omhoog naar een 
bedrag tussen de 33,5 en 34,5 miljoen euro.
De Vlaamse overheid had toegezegd zestig procent van de oorspronkelijke kosten te 
dekken, maar het is momenteel onduidelijk of dit ook geldt voor het nieuwe bedrag. De 
stijgende materiaal- en personeelskosten plaatsen de stad Brugge voor een uitdaging. 
Alhoewel ze kan rekenen op een bijdrage van 27 miljoen euro van de Vlaamse overheid, 
betekent het nog steeds dat ze diep in de buidel moet tasten voor het resterende bedrag. 
De meerkosten worden ook voor één vierde door de aannemer gedragen.
Zal de Vlaamse overheid, bijkomend bij het eerdere financiële engagement, als structurele 
partner ook financieel bijdragen aan de onvoorzienbare meerkosten voor dit belangrijke 
project? Zo ja, hoeveel?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 10 van 28 september 2023
van ANNICK LAMBRECHT
In het regeerakkoord van deze Vlaamse Regering werd meer dan 27 miljoen euro 
voorzien voor het nieuwe museum “Brusk”, een investeringsproject van de stad Brugge 
voor de Brugse musea. Initieel was deze investeringssubsidie voorzien voor het einde 
van de regeerperiode, i.e. 2023-2024. Op vraag van de stad Brugge besliste de Vlaamse 
Regering echter om – in het kader van het relanceplan Vlaamse Veerkracht – deze 
investering versneld uit te voeren en de vastlegging van het volledige subsidiebudget 
reeds in 2021 te voorzien op de begroting van het beleidsdomein Cultuur. Aldus kende de 
Vlaamse overheid aan de stad Brugge reeds in 2021 een investeringssubsidie van 27,25 
miljoen euro toe. Dat bedrag werd vastgelegd in een besluit van de Vlaamse Regering en 
dekt zestig procent van de toen geraamde projectkost, i.e. 45,52 miljoen euro.
In de nota Vlaamse Regering staat, standaard, vermeld dat eventuele meerkosten in de 
loop van het traject niet kunnen worden aangerekend aan de Vlaamse Regering. M.a.w. 
de subsidie stijgt niet automatisch mee wanneer de totale projectkost stijgt. Dat zou ook 
geen goed bestuur zijn. Mijn deur staat evenwel altijd open om het gesprek aan te gaan, 
goed wetende dat de budgetten voor culturele infrastructuur ook op Vlaams niveau stevig 
te lijden hebben onder dezelfde problemen waar ook het project te Brugge mee kampt. 
