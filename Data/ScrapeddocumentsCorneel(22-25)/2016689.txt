title: Heraanleg Plaatsstraat/Tollembeekstraat (N272) Galmaarden - Onteigeningen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2016689
thema link: https://www.vlaamsparlement.be/parlementaire-documenten/schriftelijke-vragen/1780486
SCHRIFTELIJKE VRAAG
nr. 220
van KARIN BROUWERS
datum: 17 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Heraanleg Plaatsstraat/Tollembeekstraat (N272) Galmaarden  -  Onteigeningen
Op de website van het Agentschap Wegen en Verkeer (AWV) staat voor de gemeente 
Galmaarden een studie van de N272 voor een “Veilige verbinding tussen Galmaarden en 
Tollembeek”. De link: Aanleg van voet- en fietspaden langs de Plaatsstraat tussen 
Tollembeek en Galmaarden | Wegen en verkeer
Op de website staat dat AWV de herinrichting van de Plaatsstraat/Tollembeekstraat (N272) 
tussen Tollembeek en Galmaarden bestudeert. Dat stuk van zo’n 2 kilometer wordt volledig 
opnieuw ingericht, met veel aandacht voor de veiligheid van fietsers en voetgangers. De 
doelstellingen van het project zijn dan ook de aanleg van een veilig fiets- en voetpad en 
comfortabele bushaltes.
Er is echter nog geen concrete timing voor de werken. Het gemeentebestuur van 
Galmaarden deed de afgelopen jaren al een aantal onteigeningen en AWV zal nog een 
aantal bijkomende onteigeningen uitvoeren. Terwijl die onteigeningen worden voorbereid, 
worden ook de ontwerpplannen afgewerkt.
In schriftelijke vraag nr. 487 van 23 december 2022 informeerde ik al naar een stand van 
zaken van dit project en waarom er geen middelen waren gereserveerd in het geïntegreerd 
investeringsprogramma (GIP) 2023. Ook toen al stond dezelfde informatie op de website 
van AWV. In haar antwoord stelde de minister het volgende:
“1. Door de hoge werkdruk bij de dienst Vastgoedtransacties heeft het onteigeningsdossier 
voor de N272 Plaatsstraat in Galmaarden vertraging opgelopen. Bijgevolg worden dit jaar 
de onteigeningen terug opgenomen. De uitbetalingen van de onteigeningsvergoedingen 
zullen dan ook pas in 2024 gebeuren. 
2. Het onteigeningsdossier wordt nu opnieuw geactiveerd. Dat betekent dat het voorlopige 
onteigeningsbesluit wordt voorbereid om over te maken aan de minister. Ook het 
onteigeningsplan zal nog aangepast worden aan de meest recente vormvereisten. Het 
voorlopige onteigeningsbesluit is tegen april te verwachten. In de tweede helft van het jaar 
kunnen de gesprekken voor de verwervingen in der minne opstarten, zodat deze in in het 
voorjaar van 2024 hopelijk kunnen afgerond worden. 
3. Momenteel is er geen koppeling tussen de uitvoering van dit project en een eventuele 
overname van de N272 door de gemeente.”
1. Op mijn schriftelijke vraag nr. 487 antwoordde de minister dat de onteigeningen 
opnieuw opgenomen zouden worden. 
Is dat inderdaad gebeurd, wanneer en wat was het resultaat van dat initiatief? Indien 
dat niet is gebeurd, waarom niet?
2. Daaraan gekoppeld antwoordde de minister dat de uitbetaling van de 
onteigeningsvergoedingen pas in 2024 zal gebeuren.
Waarom zijn die bedragen ook niet opgenomen in het ontwerp GIP 2024 of het doorkijk 
GIP 2025 of het doorkijk GIP 2026? Wanneer zullen die betalingen concreet gebeuren?
3. De minister antwoordde ook dat het onteigeningsdossier opnieuw zou worden 
geactiveerd en dat het voorlopige onteigeningsbesluit te verwachten viel tegen april 
2023.
Is het onteigeningsdossier effectief opnieuw opgestart en wanneer dan? Indien het 
dossier nog niet opnieuw is opgestart, waarom dan niet? Wat is de stand van zaken 
van het (voorlopige) onteigeningsbesluit?
4. De minister antwoordde eveneens dat in de tweede helft van 2023 de gesprekken voor 
de verwervingen zouden kunnen worden opgestart, zodat ze in het voorjaar van 2024 
hopelijk kunnen worden afgerond.
Zijn de gesprekken over verwervingen inderdaad opgestart in de tweede helft van 
2023 en wanneer precies? Indien de gesprekken nog niet zijn opgestart, waarom dan 
niet? Is het nog altijd de bedoeling dat verwervingen afgerond kunnen worden in het 
voorjaar 2024? Indien dat niet zo is, waarom en wat is de nieuwe timing van afronding 
van de verwervingen?
5. Waarom is er voor de heraanleg van de N272 in Galmaarden geen enkele verwijzing 
terug te vinden in het ontwerp GIP 2024, het doorkijk GIP 2025 of het doorkijk GIP 
2026?
6. Wat is de verdere timing en planning van het project?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 220 van 17 november 2023
van KARIN BROUWERS
1. Sinds dit jaar is het project opnieuw opgepikt maar essentieel zijn de 
(onteigenings)plannen: als die niet definitief zijn, dan kan er geen projectnota 
onteigeningen of ministerieel besluit (MB) worden opgemaakt.
Op 1 maart 2023 werd door het Agentschap Wegen en Verkeer (AWV) een behoorlijk 
aantal opmerkingen doorgegeven voor het studiebureau ter aanpassing van de 
plannen. De plannen moeten conform de instructiebundel worden opgemaakt alvorens 
ze kunnen ingediend worden ter goedkeuring.
Zodra de plannen definitief zijn, kan er een raming worden aangevraagd aan de 
afdeling Vastgoedtransacties. De gemiddelde doorlooptijd is minimaal 6 maanden.
Aan het studiebureau is gevraagd de aangepaste onteigeningsplannen te bezorgen.
In de tussentijd werden de projectnota onteigeningen en het voorlopig MB opgemaakt 
en zijn deze zo goed als afgerond.
Vervolgens kan het dossier ter goedkeuring voorgelegd worden aan de minister 
(definitieve onteigeningsplannen, raming, projectnota en voorlopig MB). Dit zal in het 
begin van 2024 gebeuren.
Na goedkeuring kan opdracht gegeven worden aan dienst Vastgoedtransacties om te 
onderhandelen en de innemingen te verwerven.
2. Het bedrag voor de onteigeningen is zo beperkt, dat dit niet als afzonderlijke budgetlijn 
op het GIP moet opgenomen worden. De vergoedingen worden uitbetaald via de 
globale budgetlijn van ‘diversen’.
3. Zie het antwoord op deelvraag 1.
4. Deze gesprekken zullen opgestart worden na ondertekening van het voorlopig MB (zie 
het antwoord op deelvraag 1).
5. Ondertussen werd de doorkijk van het GIP van het AWV voor de jaren 2025 en 2026 
met concrete projecten ingevuld. Daarbij wordt er in 2025 1,7 miljoen euro voor de 
uitvoering van de werken voorzien. 
6. Indiening van de omgevingvergunningsaanvraag is voorzien in 2024 (voorjaar/medio 
2024). De aanbesteding van de werken zou dan vanaf eind 2024 mogelijk zijn. Deze 
timing is mede afhankelijk van het vlotte verloop van de onteigeningen. Er moeten 
tevens nutsleidingen verplaatst worden.
