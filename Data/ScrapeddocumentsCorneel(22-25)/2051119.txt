title: Werkgroep Institutionele Zaken - Asymmetrische uitoefening van de federale bevoegdheden op het vlak van gezondheidszorg
thema: Gezondheid
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2051119
thema link: https://www.vlaamsparlement.be/parlementaire-documenten/schriftelijke-vragen/1806557
SCHRIFTELIJKE VRAAG
nr. 258
van KARL VANLOUWE
datum: 27 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Werkgroep Institutionele Zaken  -  Asymmetrische uitoefening van de federale 
bevoegdheden op het vlak van gezondheidszorg
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting. 
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijke en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer de asymmetrische uitoefening van de federale bevoegdheden op het 
vlak van gezondheidszorg als prioriteit naar voren geschoven.
1. Graag een oplijsting van de stappen die de minister al heeft ondernomen en de laatste 
stand van zaken wat betreft:
a) een asymmetrische uitoefening van de regelgeving voor de vergoeding van 
verpleegkundigen in opleiding;
b) een asymmetrische uitoefening van de regelgeving voor de programmatie van 
ziekenhuisbedden en de reconversie van bedden;
c) het sluiten van asymmetrische samenwerkingsakkoorden in het kader van 
gezondheidszorg.
2. Hoe evalueert de minister het gebruik van de mogelijkheid door de huidige Vlaamse 
Regering om federale bevoegdheden in het kader van gezondheidszorg asymmetrisch 
uit te oefenen? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 258 van 27 februari 2024
van KARL VANLOUWE
1. a. In het kader van de IKW zorgberoepen is op onze vraag de mogelijkheid onderzocht 
geweest het statuut van de verpleegkundige-in-opleiding in te schrijven in de 
Gecoördineerde Wet van 10 mei 2015 op de Uitoefening van de 
Gezondheidszorgberoepen (WUG). Dit valt voor de federale overheid echter buiten 
het opzet van de WUG. 
b. Vanuit Vlaanderen blijft de vraag naar de mogelijkheid om bv. E en M bedden te 
kunnen reconverteren. Hierin zijn nog geen verdere stappen gezet kunnen worden. 
Ook met betrekking tot revalidatiezorg is dit een aandachtpunt in het kader van de 
verdere hervorming, gelet op de Vlaamse revalidatieziekenhuizen. 
c. Het sluiten van asymmetrische samenwerkingsakkoorden in het kader van 
gezondheidszorg: er werden geen asymmetrische samenwerkingsakkoorden 
afgesloten met de federale overheid. Er is wel getracht in het kader van 
samenwerkingsakkoorden voldoende mogelijkheden in te bouwen voor een 
asymmetrische toepassing door de verschillende gefedereerde entiteiten. Dit is 
bijvoorbeeld het geval in het kader van het samenwerkingsakkoord van 22 
december 2023 tussen de Federale Staat, de Vlaamse Gemeenschap, de Franse 
Gemeenschap, de Duitstalige Gemeenschap, de Gemeenschappelijke 
Gemeenschapscommissie, het Waalse Gewest en de Franse 
Gemeenschapscommissie strekkende tot wijziging van het samenwerkingsakkoord 
van 12 maart 2021 tussen de Federale Staat, de Vlaamse Gemeenschap, de Franse 
Gemeenschap, de Duitstalige Gemeenschap, de Gemeenschappelijke 
Gemeenschapscommissie, het Waalse Gewest en de Franse 
Gemeenschapscommissie betreffende de verwerking van gegevens met betrekking 
tot vaccinaties tegen COVID-19. In dit regelgevend kader wordt er ruimte gegeven 
aan Vlaanderen om de anonieme vaccinatiegraad van deelpopulaties te berekenen. 
Ook in het kader van het samenwerkingsakkoord over het optimaal elektronisch 
uitwisselen van informatie tussen actoren sociale en gezondheidssector, waarvan 
het voorontwerp van instemmingsdecreet principieel werd goedgekeurd door de 
Vlaamse Regering op 18 januari 2024, wordt het behoud van een eigen Vlaams IT-
platform Belrai verankerd, naast een interfederale Belrai gegevensbank.
2. De mogelijkheden om federale bevoegdheden in het kader van gezondheidszorg uit te 
oefenen zijn relatief beperkt. Er wordt getracht om federale regelgevende kaders te 
voorzien die de gefedereerde entiteiten voldoende ruimte geven om hun eigen 
beleidskeuzes te maken. Dit is bijvoorbeeld het geval voor wat betreft de 
basisverpleegkundige. 
