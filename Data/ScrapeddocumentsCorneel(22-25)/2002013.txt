title: Gezondheidsbeleid scholen - Aanbod maaltijden en beweging
thema: Gezondheid
Onderwijs en Vorming
pdf link: https://docs.vlaamsparlement.be/pfile?id=2002013
thema link: https://www.vlaamsparlement.be/parlementaire-documenten/schriftelijke-vragen/1765922
SCHRIFTELIJKE VRAAG
nr. 13
van KATRIEN SCHRYVERS
datum: 3 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Gezondheidsbeleid scholen  -  Aanbod maaltijden en beweging
Uit cijfers van de meest recente preventiepeiling van het Vlaams Instituut Gezond Leven 
blijkt dat nagenoeg alle scholen gratis kraanwater beschikbaar stellen voor hun leerlingen 
en het aanbod aan gesuikerde dranken steeds sterker slinkt. Dat is natuurlijk heel goed.
In de scholen waar warme maaltijden worden aangeboden, blijkt echter dat slechts 54 
procent van de basisscholen en 51 procent van de secundaire scholen dagelijks een 
volwaardige groenteportie serveert. Dat mag dan wel een stijging zijn tegenover 2019, 
maar het blijft toch onvoldoende. In twee derde van de middelbare scholen staan ook 
minstens een keer per week frieten of kroketten op het menu. 
Naast gezonde voeding is ook bewegen een wezenlijk deel van een goed 
gezondheidsbeleid. Uit de cijfers blijkt echter dat slechts een vierde van de scholen uit het 
secundair onderwijs aandacht heeft om het lange stilzitten in de klas tijdig te onderbreken. 
Er lopen inderdaad al verschillende projecten die scholen aanmoedigen om in te zetten op 
gezonde voeding en suikervrije tussendoortjes. Aan ‘Oog voor Lekkers’ en ‘Snack & Chill’ 
doen jaarlijks heel wat scholen mee. Ook zijn er de leidraden en de gids voor 
schoolmaaltijden van het Vlaams Instituut Gezond Leven, maar blijkbaar is er toch nog 
wat werk aan de winkel.
1. Hoe reageert de minister op de cijfers van de preventiepeiling over het aanbod aan 
groenten op scholen die warme maaltijden aanbieden en de aandacht die op school 
gaat naar voldoende beweging? 
2. Welke acties zal de minister ondernemen om ervoor te zorgen dat scholen die warme 
maaltijden aanbieden extra aandacht besteden aan de gezonde samenstelling ervan? 
3. Op welke manier zal de minister ervoor zorgen dat er meer aandacht gaat in scholen 
naar voldoende beweging en vooral het onderbreken van het lange stilzitten in de 
klas? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 13 van 3 oktober 2023
van KATRIEN SCHRYVERS
1-2.De cijfers in de preventiepeiling wijzen niet alleen op dingen die beter kunnen, ze tonen 
vooral aan dat scholen inspanningen doen om een gezonde levensstijl bij hun 
leerlingen aan te moedigen door de initiatieven die ze nemen op allerlei vlak en voor 
allerhande thema's die aan het gezondheidsbeleid worden gelinkt. Dat op zich is 
positief en verdient een pluim. Het kan voor een aantal punten altijd beter. Daarvoor 
zijn er niet alleen initiatieven door de overheid en de scholen nodig maar een gezonde 
voeding en levensstijl behoort in eerste instantie tot de verantwoordelijkheid van de 
ouders zelf. 
3. In het voorjaar van 2023 zorgde ik daartoe voor een beheersovereenkomst met MOEV. 
Het ondersteunen van scholen in het doorbreken van sedentair gedrag is daarin mee 
opgenomen. 
