title: Modulair bouwen - Stand van zaken
thema: Wonen
pdf link: https://docs.vlaamsparlement.be/pfile?id=2020816
thema link: https://www.vlaamsparlement.be/parlementaire-documenten/schriftelijke-vragen/1784199
SCHRIFTELIJKE VRAAG
nr. 80
van SARAH SMEYERS
datum: 30 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Modulair bouwen  -  Stand van zaken
Onlangs heeft de Vlaamse overheid, via het agentschap Wonen in Vlaanderen, een 
raamovereenkomst gesloten met drie private partners om via modulair bouwen extra 
sociale woningen, noodwoningen of opvanglocaties voor dak- en thuislozen te bouwen. Met 
de vier jaar durende overeenkomst is een bedrag gemoeid van maximaal 260 miljoen euro 
per jaar aan Vlaamse leningen aan woonmaatschappijen en lokale besturen.
In de eerste plaats wil de minister met dat raamcontract het bouwen van sociale woningen 
zo gemakkelijk mogelijk maken voor woonmaatschappijen. Het bouwproces wordt er, 
zeker als het om de nieuwe technieken gaat zoals modulair bouwen, immers enorm door 
vereenvoudigd.
Modulair bouwen impliceert dat woningen in verschillende modules in de fabriek worden 
gebouwd, waarna ze op locatie op en in elkaar worden gezet. De voordelen spreken voor 
zich: door in een fabriek alles voor te bereiden, is er minder afhankelijkheid van het weer, 
kunnen machines optimaal ingezet worden en kan er tegelijk aan de woning en op het 
bouwterrein worden gewerkt. Op alle mogelijke vlakken kan men dus spreken van een 
efficiëntiewinst.
Het raamcontract beperkt zich echter niet tot woonmaatschappijen. Ook lokale besturen 
zullen kunnen instappen om extra noodwoningen te realiseren voor gezinnen.
Daarnaast loopt er momenteel ook een oproep aan lokale besturen om extra in te zetten 
op de opvang van daklozen via structurele opvanglocaties. Voor zowel de noodwoningen 
als de opvang van dak- en thuislozen kan de gemeente tot 50 procent per woning 
gesubsidieerd krijgen, met een maximum van 159 500 euro. Ook daarvoor kan modulair 
bouwen een optie zijn. De woningen moeten dan wel minstens 9 jaar beschikbaar zijn voor 
de opvang én over een conformiteitsattest beschikken.
Dat het de minister alvast menens is om daarbij de hand aan de ploeg te slaan, bewijst hij 
door het budget voor dat laatste in 2024 te verhogen van 8 naar 11 miljoen euro. 
Geïnteresseerde woonmaatschappijen of lokale besturen die modulair willen bouwen én -
niet onbelangrijk - over bouwgrond beschikken, doen een minicompetitie tussen de 
betrokken firma’s om zo te beslissen met wie ze gaan samenwerken.
1. Heeft men vanop het terrein, vanuit de woonmaatschappijen of de lokale besturen al 
te kennen gegeven dat men effectief gebruik wenst te maken van dat raamcontract?
2. In hoeverre vermindert modulair bouwen de bouwkosten ten opzichte van de meer 
traditionele woningbouw? Zijn daar cijfers over beschikbaar?
3. In hoeverre kan men in een latere fase bij modulaire constructies anticiperen op 
veranderende behoeften en omstandigheden?
4. Heeft men, al is het bij benadering, kunnen berekenen wat de tijdswinst is tussen de 
bouw/constructie van een modulaire woning en die van een ‘traditioneel gebouwde’ 
woning?
5. Wat zijn de verdere stappen en timing?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 80 van 30 november 2023
van SARAH SMEYERS
1. De raamovereenkomst werd op 21 november 2023 afgesloten. De bijhorende 
communicatie naar de woonmaatschappijen en lokale besturen startte aansluitend 
hierop. Maar toch kwam er vrijwel onmiddellijk reactie. Ongeveer één week later had 
het agentschap Wonen in Vlaanderen al een intentieverklaring van een 
woonmaatschappij ontvangen om aan te geven dat ze daadwerkelijk een afname van 
het raamcontract wil opstarten. Daarnaast ontving het agentschap van een viertal 
andere woonmaatschappijen reeds vragen over de raamovereenkomst. Gegeven het 
korte tijdsbestek ben ik dan ook positief over de interesse in het raamcontract van op 
het terrein. De lokale besturen hebben tot eind april 2024 om een projectvoorstel in te 
dienen. Woonmaatschappijen kunnen doorlopend afnemen van de raamovereenkomst.
2-4.Verder waren er een aantal vragen over hoe modulair bouwen zich verhoudt ten 
opzichte van klassiek bouwen. De eerste vraag gaat over de kostprijs. De bouwprijs 
van modulair bouwen is vergelijkbaar met de bouwprijs van een klassiek project. Dat 
verklaart bijvoorbeeld ook waarom de gebruikelijke simulatietabel in deze 
raamovereenkomst als bovengrens is opgegeven. Belangrijke kanttekening is dat de 
markt van modulair bouwen nog zeer sterk in ontwikkeling is, met als gevolg dat men 
op dit moment nog een deel ontwikkelkost en opschalingskost in rekening brengt. Ik 
verwacht dan ook dat de prijzen van modulair bouwen in de toekomst eerder zullen 
stabiliseren of zelfs gunstig zullen evolueren.
Daarnaast is er de vraag of modulaire woningen relatief vlot aanpasbaar zijn aan 
veranderende behoeften en omstandigheden. Dit is inderdaad een belangrijk voordeel. 
Door de modulaire opbouw en grotendeels droge bevestigingsmethoden, lenen 
modulaire constructies zich zeer goed tot latere aanpassingen of vervanging van 
materialen.
Een derde kwestie is de potentiële tijdswinst tussen de bouw/constructie van een 
modulaire woning en die van een ‘traditioneel gebouwde’ woning. De totale 
realisatietermijn van een reeks modulaire woningen kan al vanaf drie maanden. Bij 
een klassieke bouw vertrekt men van een uitvoeringstermijn van een jaar. Ook dit 
aspect is dus een belangrijk voordeel van modulaire woningbouw.
6. Zoals hierboven aangehaald is de raamovereenkomst op 21 november van dit jaar 
gestart. De overeenkomst geldt voor een periode van vier jaar.
Een volgende stap is een kick-off moment voor woonmaatschappijen en lokale besturen, 
georganiseerd door het agentschap Wonen in Vlaanderen. Dit in samenwerking met 
onze private partners. Op die manier wil ik nog meer ruchtbaarheid geven aan het 
bestaan van de raamovereenkomst. 
