title: Singlevriendelijk beleid - Eenzaamheid
thema: Welzijn en Gezin
pdf link: https://docs.vlaamsparlement.be/pfile?id=2012070
thema link: https://www.vlaamsparlement.be/parlementaire-documenten/schriftelijke-vragen/1776379
SCHRIFTELIJKE VRAAG
nr. 84
van BRECHT WARNEZ
datum: 27 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Singlevriendelijk beleid  -  Eenzaamheid
Op 13 februari 2022 gaf minister Somers in de media aan te willen werken aan meer 
aandacht voor singles in het Vlaamse en lokale beleid. Een terechte ambitie, waarbij we 
hopen op veel daadkracht.
Steeds meer Vlamingen zijn single. In 2023 bestond 8% van de Vlaamse huishoudens uit 
alleenstaande ouders en 32% uit alleenwonenden. Het Federaal Planbureau voorziet in een 
stijging tot 50% tegen 2060.
De Vlaamse regelgeving is daarentegen niet aangepast aan de maatschappelijke realiteit, 
waarbij singles een grote groep in de samenleving vormen. Tijdens de 
commissievergadering Binnenlands Bestuur, Gelijke Kansen en Inburgering van 22 februari 
2022 gaf minister Somers aan daar samen met de Vlaamse Regering aan te willen werken. 
Een punt dat we hierbij zeker niet over het hoofd mogen zien is het psychologisch 
welbevinden van alleenstaanden. Uit de driemaandelijkse monitoring van de 
levensomstandigheden van Statbel blijkt dat in het tweede kwartaal van dit jaar 70% van 
de koppels, met of zonder kinderen, naar eigen zeggen altijd of meestal gelukkig zijn. 
Terwijl maar 46,7% en 50,3% van de alleenstaanden en leden van eenoudergezinnen zich 
even vaak gelukkig voelen. Wat betreft de eenzaamheid zien we dat maar liefst 39,8% en 
29% van de alleenstaanden en de leden van eenoudergezinnen zich eenzaam voelen. Nog 
eens 14,3% van de alleenstaanden en 12,4% van de leden van eenoudergezinnen gaven 
aan zich vaak eenzaam te voelen. Dit zijn verontrustende cijfers die de nodige aandacht 
vereisen. Het is bijgevolg bijzonder belangrijk dat het welzijnsbeleid uitzoekt welke 
maatregelen er kunnen worden genomen met het oog op een positieve impact op de 
geestelijke gezondheidstoestand van alleenstaanden.
Gelieve alle gegevens beschikbaar te stellen in Excel.
1. Inmiddels versterkte de minister het budget voor online hulpverlening met 1,2 miljoen 
euro, wat eveneens ten goede komt van alleenstaanden. 
Heeft de minister daarnaast bepaalde maatregelen genomen in het kader van het 
Vlaamse eenzaamheidsplan 2021-2024, dat specifiek een positieve impact zou kunnen 
hebben op de geestelijke gezondheidstoestand van alleenstaanden?
a) Een van de speerpunten van het Vlaamse eenzaamheidsplan 2021-2024 is het 
verhogen van het bewustzijn rond eenzaamheid. In het Vlaamse 
eenzaamheidsplan wordt een opsomming gegeven van concrete acties met 
betrekking tot gezinnen, mantelzorgers, ouderen, personen met een handicap. Er 
worden echter geen concrete acties opgesomd met betrekking tot niet-
gepensioneerde alleenstaanden zonder kinderen.
Welke acties stelt de minister voor om het taboe rond eenzaamheid bij die 
categorie te doorbreken? Graag plan van aanpak, met timing en budget.
b) Daarnaast wordt er in het Vlaamse eenzaamheidsplan ook geopteerd voor het 
detecteren van de eenzaamheid, waarbij men tal van potentiële partners mee in 
het bad wil trekken. Denk daarbij aan de huisarts, de apotheker tot de bakker, de 
postbode en verenigingen in de buurt. Een duidelijk aanspreekpunt in de 
gemeente met daarachter een goed georganiseerde samenwerking van 
welzijnsorganisaties (sociaal huis, OCMW, CAW en de diensten maatschappelijk 
werk van het ziekfonds).
Hoe wenst de minister dit echter te realiseren bij de groepen alleenstaanden die 
geen nauwe band hebben met de huisarts of de apotheker of de bakker? Wat dus 
met de burgers, en specifiek alleenstaanden, wiens sociaal netwerk beperkt of 
onbestaande is?
I. Hoe gaat de minister ervoor zorgen dat ook de sociaal geïsoleerde 
alleenstaanden een hand toegereikt krijgen en ze niet helemaal verdwijnen 
in de vergeetput?
II. Acht de minister het project van de zorgzame buurten een mogelijke optie 
om de problematiek te verhelpen? Zo ja, in welke mate?
2. Welke maatregelen liggen er op het vlak van welzijn nog op tafel betreffende 
eenzaamheid bij alleenstaanden? Plant de minister nog bijkomende initiatieven 
daaromtrent? Zo ja, graag een plan van aanpak, met timing en budget.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 84 van 27 oktober 2023
van BRECHT WARNEZ
1. Eenzaamheid komt voor in alle leeftijdscategorieën en op alle niveaus van de 
samenleving. Eenzaamheid kan zowel het gevolg zijn van persoonlijke gebeurtenissen 
als van omgevingsfactoren, denk maar aan de voorbije coronapandemie. Iedereen kan 
daardoor kwetsbaar worden en ieders situatie vraagt een andere manier om daarmee 
om te gaan. 
Dat betekent dat de acties in het eenzaamheidsplan zich richten op alle 
leeftijdscategorieën en alle bevolkingsgroepen van Vlaanderen en niet alleen op 
ouderen of jongeren. 
Liefst van al willen we eenzaamheid voorkomen. Door preventie versterk je de 
draagkracht van mensen, waardoor ze beter kunnen omgaan met tegenslagen en die 
kunnen overwinnen. Verder is het ook belangrijk om mensen te ondersteunen in het 
uitbouwen van een netwerk, hen stimuleren om deel te nemen aan activiteiten, zoveel 
mogelijk drempels wegnemen, etc. Met het Vlaamse beleid tegen eenzaamheid focus 
ik samen met mijn collega-ministers dan ook op sensibilisering, zorgzame buurten en 
goede praktijken voor een doelgerichte aanpak voor de hele Vlaamse bevolking. 
Acties die specifiek gericht zijn op alleenstaanden zijn dan ook niet opgenomen in het 
eenzaamheidsplan. Wel willen we hen, samen met andere doelgroepen, bereiken door 
tal van acties waaronder: de inzet op een nieuwe pijler "participatie en sociaal netwerk" 
in het inburgeringstraject om de participatie in netwerken te verhogen bij 
nieuwkomers; via sport mensen die kampen met dak- en thuisloosheid uit hun 
isolement halen; het Geïntegreerd Breed Onthaal in Vlaanderen integreren om op een 
proactieve manier en in betrokkenheid met andere actoren een signaalfunctie op te 
nemen zodat iedereen en in het bijzonder de meest kwetsbaren (personen met een 
handicap, zieken, personen in armoede, e.a.), snel en binnen een aanvaardbare 
afstand, de weg vindt naar hulp; aandacht hebben voor zorgzame buurten waarin men 
ook alleenstaanden in de buurt tracht te bereiken; inzetten op 'Kwartiermaken' en 
'HerstelAcademie' om mensen met een psychische kwetsbaarheid terug hun weg te 
laten vinden in het leven en om als volwaardige burger zijn/haar plaats (weer) in te 
nemen in de maatschappij, e.a.
 
Zorgzame buurten kunnen zeker een oplossing bieden voor deze problematiek, omdat 
in de buurt tal van vrijwilligers, verenigingen, sleutelfiguren en andere organisaties 
hun rol kunnen spelen en gepast kunnen reageren op signalen van vereenzaming. In 
een zorgzame buurt heeft iedereen de kans om actief aan de samenleving deel te 
nemen. Aandacht en ruimte voor spontane ontmoetingen tussen buren is daarin een 
belangrijke pijler. En het hebben van sociale contacten is nu net zo belangrijk tegen 
vereenzaming bij alleenstaanden. Daarnaast zijn ook professionele hulpverleners een 
partner in de uitbouw van een zorgzame buurt. Hierdoor kunnen zij sneller signalen 
oppikken van (structureel) geïsoleerde mensen die nood hebben aan een 
doorverwijzing naar de professionele hulp.
2. Er worden geen bijkomende maatregelen voorzien op het vlak van eenzaamheid bij 
alleenstaanden. Alle maatregelen m.b.t. eenzaamheid zijn opgenomen in het Vlaamse 
eenzaamheidsplan.
