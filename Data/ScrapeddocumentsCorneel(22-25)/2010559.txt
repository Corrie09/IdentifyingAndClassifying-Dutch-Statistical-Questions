title: Bosuitbreidingsdoelstellingen - Stadsrandbossen
thema: Natuur en Milieu
pdf link: https://docs.vlaamsparlement.be/pfile?id=2010559
thema link: https://www.vlaamsparlement.be/parlementaire-documenten/schriftelijke-vragen/1774261
SCHRIFTELIJKE VRAAG
nr. 78
van MIEKE SCHAUVLIEGE
datum: 23 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bosuitbreidingsdoelstellingen  -  Stadsrandbossen
In antwoord op mijn schriftelijke vraag nr. 912 van 20 juni 2023 geeft de minister het 
volgende aan: “Het aantal hectare stads(rand)bossen dat deze legislatuur is bijgekomen 
kan hoe dan ook teruggevonden worden op de bosteller.be indien er gefilterd wordt per 
gemeente.”
Met die informatie ging ik aan de slag. Helaas, er lijkt geen gebruiksvriendelijke manier 
om die cijfers uit de bosteller te halen.
Met die opdracht probeerde ik per gemeente alle bosaanplantingen op te tellen. Maar wat 
ik onmogelijk kan afleiden uit de bosteller is of de bosaanplant effectief deel uitmaakt van 
het vooropgestelde stadsbos. Het is ook onduidelijk of alle bosaanplantingen opgenomen 
zijn in de bosteller. Het is dus niet mogelijk de informatie uit de bosteller te halen.
Het lijkt noodzakelijk dat er een gisanalyse wordt opgemaakt waarbij twee datalagen 
worden gecombineerd: 1) per jaar en per gemeente de oppervlakte gerealiseerd bos en 2) 
de stadsbosperimeters van het Agentschap voor Natuur en Bos (ANB). Die info kan 
vervolgens naast het rapport van BOS+ worden gelegd om te kijken voor welke gemeenten 
er nog doelen zijn voor stadsbossen. Ik herhaal dus mijn vragen.
Kan de minister op basis van de bovenstaande methodiek, of een methodiek die dezelfde 
output mogelijk maakt, een antwoord formuleren op onderstaande vragen:
1. Graag een actualisatie van tabel 10 uit de studie van BOS+ van 2018, dat wil zeggen 
realisaties voor elk jaar sinds 2019 van stadsrandbossen/randstedelijke groengebieden 
per jaar en per provincie. En de realisatiegraad die op dit moment behaald wordt ten 
opzichte van de visie van ANB. Als een andere definitie gehanteerd wordt dan voor de 
studie uit 2018, graag ook cijfers die teruggaan tot 2010 of het eerst beschikbare jaar, 
opnieuw opgesplitst per jaar en per provincie.
2. Graag een actualisatie van tabel 11 uit de studie van BOS+ van 2018, dat wil zeggen 
een overzicht van gemeenten van het (klein)stedelijk gebied en de gerealiseerde 
uitbreiding voor de periode 2019 tot nu van stadsrandbossen/randstedelijke 
groengebieden. Dit opgesplitst in categorieën 0 ha, 0,01-5 ha, 5,01-10 ha, 10,01-25 
ha, 25,01-50 ha, 50,01-100 ha en + 100 ha en hun realisatiegraad ten opzichte van 
de visie van ANB in categorieën 0 %, 0,01-5 %, 5,01-10 %, 10,01-25 %, 25,01-50 
%, 50,01-100 % en + 100 %.
3. Graag een overzicht per gemeente uit het (klein)stedelijk gebied met een overzicht 
van de gerealiseerde stadsrandbossen/randstedelijke groengebieden per jaar sinds 
2019, en de realisatiegraad ten opzichte van de visie per gemeente.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 78 van 23 oktober 2023
van MIEKE SCHAUVLIEGE
Ik herhaal dat de visie rond stads(rand)bossen van het ANB, die in de studie van BOS+ 
van 2018 gehanteerd werd, dateert van 2011 en niet meer actueel is. Een evaluatie van 
deze visie is voorzien in de planning van ANB voor 2024. Ik kan niet vooruitlopen op de 
realisatiegraad alvorens de visie is bijgesteld volgens het huidige bosuitbreidingsbeleid en 
de resultaten die na het laatste plantseizoen behaald zijn.
Ik vraag van alle lokale besturen om te bebossen of projecten van anderen te faciliteren 
na twintig jaar stilstand. Als dat binnen de grenzen van of dicht bij een afgebakend stedelijk 
gebied gebeurt, kan dat beschouwd worden als een stads(rand)bos, maar die definitie kan 
ook opnieuw bekeken worden.
De kaartlagen met de stadsbossen toestand 2013, 2016 en 2019 zijn beschikbaar via het 
platform Mercator. Voor de bosuitbreiding op gemeentelijk niveau verwijs ik terug naar het 
antwoord op uw schriftelijke vraag 809 van 5 juni 2023. Op de Bosteller staat een kaart 
waarop alle nieuwe bossen en compensatiebossen die deze legislatuur zijn bijgekomen, 
terug te vinden zijn.
