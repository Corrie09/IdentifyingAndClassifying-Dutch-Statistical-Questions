title: Lokale besturen - Inburgeringsceremonieën
thema: Integratie en Inburgering
Lokale overheden en Binnenlands bestuur
pdf link: https://docs.vlaamsparlement.be/pfile?id=2007213
thema link: https://www.vlaamsparlement.be/parlementaire-documenten/schriftelijke-vragen/1771841
SCHRIFTELIJKE VRAAG
nr. 31
van NADIA SMINATE
datum: 17 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen  -  Inburgeringsceremonieën
Wie in Vlaanderen aankomt, is naargelang de status, al dan niet verplicht een 
inburgeringstraject te volgen. Wanneer de nieuwkomer de doelen van alle onderdelen van 
het traject behaalt, krijgt hij of zij een inburgeringsattest. Het behalen van dat attest 
betekent voor velen de echte start van de integratie in Vlaanderen. Uit mijn schriftelijke 
vraag nr. 194 van 3 maart 2020 bleek dat in 2019 in een tiental gemeenten dit belangrijk 
moment in het leven van de nieuwkomer, werd opgeluisterd met een ceremonie.
Ik zou met de volgende vragen onder meer willen informeren of bijkomende lokale 
besturen een inburgeringsceremonie of een andere gelegenheid organiseren waarbij de 
geslaagde inburgeraars gevierd worden.
1. Welke Vlaamse steden en gemeenten organiseerden een inburgeringsceremonie of 
soortgelijk alternatief voor succesvolle inburgeraars in de jaren 2021 en 2022? Kan de 
minister de gemiddelde responsgraad van de genodigden weergeven per gemeente? 
2. Krijgt het Agentschap Integratie en Inburgering (AgII) concrete vragen om hen te 
helpen met de organisatie van dergelijke ceremonieën? Op welke manier biedt het 
agentschap dan steun bij de inrichting van een dergelijke inburgeringsceremonie? Hoe 
evalueert de minister de bestaande inspiratiegids over deze praktijk en wat is de 
feedback van de lokale besturen?
3. Plant het AgII nog een extra aanmoediging/communicatie om de respons van de lokale 
besturen tot organisatie van een inburgeringsceremonie te verhogen?
4. Hoe kijkt de minister naar een mogelijke verplichting van deze ceremonie, weliswaar 
met aandacht voor de lokale component en het mogelijk extreem lage aantal van 
nieuwkomers dat zich in een welbepaalde gemeente vestigt?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 31 van 17 oktober 2023
van NADIA SMINATE aan BART SOMERS
1. In de volgende steden en gemeenten vond in 2021 en 2022 een inburgeringsceremonie 
plaats: 
Uitgenodigd Deelnemers Responsgraad 
Mechelen 2022: 136 25 18%
Geel 2021: 77
2022: 8419
2225%
26%
Antwerpen 2021: geannuleerd door 
corona 
2022: 2.934/
230 (inclusief partners: 
400)/
8%
Sommige lokale besturen voorzien andere initiatieven om de inspanningen van 
inburgeraars die hun attest hebben behaald te honoreren, zoals bijvoorbeeld het 
verzenden van een felicitatiebrief en/of een cadeaubon. Inburgeraars kunnen ook 
gericht uitgenodigd worden om deel te nemen aan andere initiatieven van de gemeente. 
Zoals aangegeven in de tabel viel de inburgeringsceremonie in 2021 in Antwerpen weg 
door corona. Alle inburgeraars die hun attest toen behaalden, ontvingen als alternatief 
een bedankend kaartje in naam van de bevoegde schepen.
2-3.AgII ondersteunt lokale besturen in het vormgeven van hun onthaalbeleid. De 
inburgeringsceremonie is een van de activiteiten om betrokkenheid van inburgeraars 
te realiseren. AgII biedt daarbij de volgende ondersteuning: 
•het mee vormgeven van een concept op maat van het lokaal bestuur en het 
ondersteunen bij de uitvoering ervan (bijvoorbeeld een inburgeringsceremonie 
intergemeentelijk organiseren, werken via een geïntegreerde aanpak door de 
ceremonie te integreren binnen een algemeen onthaalmoment voor nieuwe 
inwoners of de afsluit van een schooljaar NT2,…); 
•het verbinden van de ceremonie aan andere doelstellingen van het lokaal bestuur 
op vlak van integratie (bijvoorbeeld het integreren van de ceremonie binnen het 
onthaalbeleid van nieuwe inwoners, het informeren van inburgeraars over 
buddyprojecten,…); 
•het warm maken van de inburgeraars om aan de ceremonie deel te nemen door 
ze te motiveren zelf een bijdrage te leveren, bijvoorbeeld in de vorm van een 
getuigenis; 
•het geven van tips over beeldvorming en (taal)toegankelijkheid.
AgII blijft de inburgeringsceremonie en alternatieve initiatieven onder de aandacht 
brengen van lokale besturen via haar medewerkers op het terrein. Dat gebeurt 
bijvoorbeeld tijdens de begeleiding van lokale besturen over het onthaalbeleid en in de 
contacten in het kader van het Plan Samenleven. 
De inspiratiegids was een draaiboek. AgII verving deze gids recent door een levendige 
pagina op haar website: https://integratie-inburgering.be/inburgeringsceremonie. Daar 
vinden lokale besturen zowel info over de inburgeringsceremonies terug, als 
inspirerende praktijkvoorbeelden. Er volgt bijkomend nog meer promotie via sociale 
media en andere communicatiekanalen. 
4. Het organiseren van inburgeringsceremonieën kan een belangrijke meerwaarde zijn. 
Het biedt erkenning aan de inburgeraar zijn inspanningen om het inburgeringsattest te 
behalen. Het draagt ook bij aan positieve beeldvorming. Ik moedig de organisatie ervan 
dan ook zoveel mogelijk aan. 
