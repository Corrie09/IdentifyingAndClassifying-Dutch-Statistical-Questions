title: Luchthaven Wevelgem - Private LEM-partner
thema: Mobiliteit en Verkeer
pdf link: https://docs.vlaamsparlement.be/pfile?id=2044257
thema link: https://www.vlaamsparlement.be/parlementaire-documenten/schriftelijke-vragen/1799448
SCHRIFTELIJKE VRAAG
nr. 584
van JEREMIE VANEECKHOUT
datum: 30 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Luchthaven Wevelgem  -  Private LEM-partner
In het antwoord van de minister op mijn schriftelijke vraag nr. 801 van 4 februari 2022 
ging zij er vanuit dat middels de lopende openbare procedure uiterlijk tegen 31 maart 2024 
een geschikte LEM-partner aangesteld zou kunnen worden voor de luchthaven van Kortrijk-
Wevelgem.(LEM: luchthavenexploitatiemaatschappij)
Die deadline zit vervat in de samenwerkingsovereenkomst van 16 juni 2014, die afgesloten 
werd tussen het Vlaamse Gewest, de provincie West-Vlaanderen, de provinciale 
ontwikkelingsmaatschappij (POM) West-Vlaanderen en de Intercommunale Leiedal, 
conform het decreet van 10 juli 2008.
1. Hoeveel kandidaten meldden zich tijdens de openbare procedure? Waren er 
geïnteresseerde kandidaten die zelf afhaakten? Waarom haakten zij af?
2. Acht de minister de deadline van 31 maart nog altijd realistisch?
3. Zijn er verregaande en finale onderhandelingen bezig met een mogelijke LEM-partner?
Zo niet, hoe moet het dan verder met de exploitatie van de luchthaven?
4. Lopen er al gesprekken met de lokale partners - de Provincie West-Vlaanderen, de 
POM West-Vlaanderen en de Intercommunale Leiedal - over hoe invulling kan worden 
gegeven aan het LOM-LEM-decreet zonder private partner?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 584 van 30 januari 2024
van JEREMY VANEECKHOUT
1. De NV Internationale Luchthaven Kortrijk-Wevelgem heeft op 31 mei 2021 het 
selectiedossier tot aanstelling van een private LEM-partner gepubliceerd. Op basis van 
de ontvangen kandidaatstellingen werden drie kandidaten geselecteerd.
Het bestek werd opgemaakt door de NV ILKW en op 31 maart 2023 goedgekeurd door 
de Vlaamse Regering. Vervolgens werd het bestek bezorgd aan de drie geselecteerde 
kandidaten. Bij de opening van offertes op 16 augustus 2023 bleek evenwel dat geen 
van de drie geselecteerde kandidaten een offerte had ingediend. 
De kandidaten verwezen als voornaamste redenen naar (i) de onzekerheid m.b.t. de 
definitieve toekenning van de omgevingsvergunning en (ii) het feit dat er op de 
Luchthaven Kortrijk-Wevelgem geen diversificatie van trafiek mogelijk is, waardoor 
de marktrisico’s niet gespreid kunnen worden.
2. Aangezien er geen offertes werden ontvangen, werd de procedure tot aanstelling van 
een LEM-partner inmiddels stopgezet. Het is dan ook niet langer realistisch om de 
LOM-LEM beheersstructuur op de Luchthaven Kortrijk-Wevelgem te implementeren 
tegen 31 maart 2024.
3. Er zijn heden geen onderhandelingen lopende met een mogelijke private LEM-partner. 
4. De aandeelhouders van de NV ILKW; met name de POM West-Vlaanderen, het 
Vlaamse Gewest en de Intercommunale Leiedal; bekijken in overleg op welke manier 
de exploitatie van de Luchthaven Kortrijk-Wevelgem verdergezet wordt. De 
uitgangspunten zijn hierbij het LOM-LEM decreet van 10 juli 2008 en de visienota die 
op 23 december 2022 werd goedgekeurd door de Vlaamse Regering. Dit overleg is 
lopende. Er werden hierover nog geen definitieve beslissingen genomen. 
