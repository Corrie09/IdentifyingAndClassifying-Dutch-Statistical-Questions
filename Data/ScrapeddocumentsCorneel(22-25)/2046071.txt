title: VRM-Jaarrapport 2023 'Mediaconcentratie in Vlaanderen' - Monitoring onpartijdigheid openbare omroep
thema: Media
pdf link: https://docs.vlaamsparlement.be/pfile?id=2046071
thema link: https://www.vlaamsparlement.be/parlementaire-documenten/schriftelijke-vragen/1801935
SCHRIFTELIJKE VRAAG
nr. 76
van KLAAS SLOOTMANS
datum: 8 februari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
VRM-Jaarrapport 2023 'Mediaconcentratie in Vlaanderen'  -  Monitoring onpartijdigheid 
openbare omroep
In het hoofdstuk ‘De openbare omroep en zijn lineair televisieaanbod’ in het VRM-
Jaarrapport 2023 staat met betrekking tot de monitoring van de onpartijdigheid van de 
openbare omroep het volgende te lezen: “Uit een ander onderzoek van de Universiteit 
Antwerpen blijkt dat 75% van de politici en 67% van de burgers nieuwsmedia beoordelen 
als vooringenomen, ook al is daar weinig bewijs voor.”
1. Op welke basis poneert en onderbouwt de Vlaamse Regulator voor de Media (VRM) de 
stelling dat “daar weinig bewijs voor bestaat”? 
2. Er wordt in het rapport als bronvermelding verwezen naar volgende voetnoot: “VRT 
NWS, Vanhelden V., ‘Gevoel dat nieuws partijdig is, ondermijnt vertrouwen in 
traditionele Vlaamse media ‘Maar perceptie is onterecht’, 05 juni 2023.” 
Mag men er bijgevolg van uitgaan dat de enige bron waarop de VRM zich baseert 
uitgerekend een mededeling van de openbare omroep zelf is? 
3. Indien dat laatste daadwerkelijk zo is, roept dat alvast bij mij de vraag op of de VRM 
in dezen wel objectief is geweest. 
Deelt de minister die mening? 
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 76 van 8 februari 2024
van KLAAS SLOOTMANS
Ik heb hiervoor VRM gecontacteerd.
1. De VRM baseert zich op een interview met professor Kathleen Beckers, één van de 
onderzoekers van de Universiteit Antwerpen die de onpartijdigheid van de Vlaamse 
media onderzochten. Het interview werd uitgezonden in het Radio 1 programma “De 
Ochtend” op 5 juni 2023 en is terug te vinden op de website VRT NWS 
(https://www.vrt.be/vrtnws/nl/2023/06/05/onderzoek-partijdigheid-vlaamse-
traditionele-media/). De stelling dat “daar weinig bewijs voor bestaat” (voor de 
vooringenomenheid van de Vlaamse media) werd niet geponeerd door de VRM en was 
ook geen standpunt van VRT maar was de visie van professor Beckers in het interview.
Het onderzoek verscheen ook in boekvorm (Soontjens, K., Beckers, K. & Van 
Remoortere, A. (2023). Journalistiek uit balans? Inhoud, percepties, en gevolgen van 
partijdigheid van de Vlaamse media, Brussel: Academic and Scientific Publishers nv.). 
Op blz. 129, tweede paragraaf, staat letterlijk dat “er nauwelijks objectieve 
aanwijzingen zijn dat de Vlaamse media partijdig zouden berichten”.
2. De VRM baseert zich niet op “een mededeling van de openbare omroep zelf” maar op 
een interview met professor Kathleen Beckers dat werd uitgezonden door de VRT. Ik 
verwijs ook naar het antwoord op de eerste vraag.
3. Ik heb geen enkele reden om de objectiviteit van de VRM in twijfel te trekken.
