title: Agentschap voor Natuur en Bos (ANB) - Omzetting uitgebreide bosbeheerplannen (UBBP's) naar natuurbeheerplannen (NBP's)
thema: Natuur en Milieu
pdf link: https://docs.vlaamsparlement.be/pfile?id=2062472
thema link: https://www.vlaamsparlement.be/parlementaire-documenten/schriftelijke-vragen/1815970
SCHRIFTELIJKE VRAAG
nr. 468
van LEO PIETERS
datum: 26 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Agentschap voor Natuur en Bos (ANB)  -  Omzetting uitgebreide bosbeheerplannen 
(UBBP’s) naar natuurbeheerplannen (NBP’s)
Tegen eind oktober 2023 moesten de uitgebreide bosbeheerplannen voor terreinen buiten 
speciale beschermingszones (SBZ’s) worden omgezet naar natuurbeheerplannen.
Voor die omzetting werd een eenvoudige procedure voorzien waarbij het Agentschap voor 
Natuur en Bos aan elke beheerder een evaluatieverslag zou bezorgen, met daarin een 
beoordeling of er na toetsing aan onder meer de nieuwe regelgeving rond 
natuurbeheerplannen en programma’s en plannen voor de realisatie van Europese 
natuurdoelen, wijzigingen of aanvullingen nodig waren om de UBBP’s om te zetten naar 
een NBP.
Als er geen aanvullingen of wijzigingen nodig waren, dan zou het beheerplan vanaf 
ontvangst van het evaluatieverslag automatisch als een NBP beschouwd worden en dat 
voor de resterende looptijd. Als er echter aanvullingen of wijzigingen nodig waren, dan 
kreeg de beheerder 6 maanden de tijd om alle vereiste aanvullingen of wijzigingen uit te 
voeren, waarna ANB hieromtrent al dan niet zijn goedkeuring zou verlenen. Vanaf 28 
oktober 2023 werd de oude UBBP-subsidieregeling volledig opgeheven. [1]
Door de private bosbeheerders worden echter de volgende knelpunten gesignaleerd:
- in uitvoering van haar bovenvermelde opdracht heeft het ANB slechts een beperkt deel 
van de private eigenaar-beheerders rechtstreeks gecontacteerd. Voor het overige heeft 
het ANB zich beperkt tot het aanschrijven van de bosgroepen, met de opdracht om de 
vele kleine private eigenaars die onder gemeenschappelijke bosbeheerplannen vallen, 
tijdig te bereiken. Veel van die kleine private eigenaars zijn echter niet makkelijk te 
bereiken; ze zijn verhuisd of overleden, en in het laatste geval is het niet altijd 
eenvoudig om erfgenamen op te sporen;
- bovendien heeft het ANB een aantal van deze evaluatieverslagen pas in oktober 2023 
aan een private eigenaar-beheerder en bosgroepen bezorgd, waarbij die laatste nog 
niet alle kleine private eigenaars die deel uitmaken van de bosgroep hebben kunnen 
bereiken;
- er zou nog steeds geen adviesinstantie opgericht zijn die door de Vlaamse regering 
wordt aangewezen, en die aan de regering advies moet verstrekken als beroep wordt 
ingesteld wanneer een beheerder het niet eens is met bepaalde beslissingen omtrent 
het NBP. [2]
Een aantal, hoofdzakelijk kleine, private eigenaars-beheerders die aanvullingen of 
wijzigingen moeten doorvoeren maar laattijdig gecontacteerd werden, dreigen daardoor 
subsidies mis te lopen en volledig zelf op te moeten draaien voor de beheerskosten. Ook 
dreigen mogelijk sancties voor private eigenaars-beheerders die te goeder trouw op basis 
van hun oude UBBP kappingen uitvoerden, waar dit contract nu in feite eenzijdig is 
stopgezet en zij in afwachting zijn van de goedkeuring van hun nieuwe NBP, voor zover ze 
ervan op de hoogte zijn.
1. Kan de minister verduidelijken wat de stand van zaken is wat betreft de oprichting en 
werking van de adviesinstantie? Hoe is die instantie op dit ogenblik samengesteld?
2. Kan de minister een overzicht bezorgen van het totaalaantal UBBP’s die door het ANB 
moesten onderzocht worden en die hebben geleid tot het opstellen van een 
evaluatieverslag met het oog op de omzetting naar een NBP, alsook meedelen hoeveel 
van die UBBP’s enerzijds geen aanvulling of wijziging behoefden en dus automatisch 
als NBP werden beschouwd, en anderzijds wel aanvullingen of wijzigingen behoefden 
en een NBP-goedkeuringsprocedure moesten doorlopen? Kan de minister wat deze 
laatste categorie betreft verduidelijken bij hoeveel van deze UBBP’s de wijziging-
/aanvullingsprocedure tijdig werd opgestart (lees: voor 30 april 2023) en wat de stand 
van zaken is van de lopende omzettingen en wat de oorzaken/gevolgen ervan zijn?
3. Kan de minister nagaan en verduidelijken of er al dan niet problemen zijn gerezen wat 
betreft de verzending van de evaluatieverslagen door het ANB? Werd een aantal van 
die verslagen laattijdig verstuurd en zijn er effectief problemen gerezen wat betreft de 
bereikbaarheid van een aantal private eigenaar-beheerders? Zo ja, in welke 
oplossingen voorziet de minister om de hieruit voortvloeiende vovenvermelde 
problemen rond mogelijk misgelopen subsidies en mogelijk te goeder trouw 
uitgevoerde ‘illegale’ kappingen conform goedgekeurde UBBP’s op te lossen? 
[1] Zie https://natuurenbos.vlaanderen.be/natuurbeheerplannen/overgangsmaatregelen-
oude-beheerplannen/bosbeheerplan-en-beheerplan-erkend-natuurreservaat.
[2] Zie https://natuurenbos.vlaanderen.be/natuurbeheerplannen/beroepsmogelijkheden-
natuurbeheerplannen#toc-adviesinstantie.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 468 van 26 maart 2024
van LEO PIETERS
1. Ik verwijs naar mijn antwoord op de schriftelijke vraag nr. 249 van 18 januari 2024; 
de adviesinstantie, zoals vermeld in artikel 16decies, § 1 en § 2, en artikel 16undecies, 
§ 2, van het Natuurdecreet, is een adviesorgaan in de zin van artikel I.3., 3° van het 
Bestuursdecreet. Dit impliceert dat de bepalingen houdende evenwichtige participatie 
van vrouwen en mannen in Vlaamse adviesorganen in casu van toepassing zijn.
2. In totaal werd er voor 689 beheerplannen, waarvan 300 uitgebreide bosbeheerplannen, 
een evaluatieverslag verstuurd. Op 1 april 2024 zijn 507 oude beheerplannen definitief 
goedgekeurd als natuurbeheerplan, waaronder 143 uitgebreide bosbeheerplannen. 
Voor 69 beheerplannen (waarvan 49 uitgebreide bosbeheerplannen) is het akkoord 
ontvangen van de indiener(s) voor omzetting naar een natuurbeheerplan. Hierbij 
worden eventuele suggesties, aanvullingen of wijzigingen geïntegreerd en is de 
goedkeuring op zeer korte termijn te verwachten. Circa 85% van de bestaande 
beheerplannen heeft het volledige proces van omzetting dus al doorlopen of is zo goed 
als afgerond.
Momenteel wordt voor de resterende 113 beheerplannen alle akkoorden verzameld. Bij 
deze beheerplannen zijn vaak meerdere partijen betrokken en verloopt het proces iets 
trager. De verwachting is echter dat deze beheerplannen tegen het najaar van 2024 
zullen kunnen worden omgezet naar een natuurbeheerplan. Er wordt geen specifiek 
overzicht bijgehouden van welke beheerplannen aanvullingen of wijzigingen behoeven. 
Na elk verstuurd evaluatieverslag wordt een akkoord van de beheerder of beheerders 
afgewacht. 
3. Voor alle om te zetten beheerplannen werd het evaluatieverslag voor de datum van 28 
oktober 2023 verstuurd naar de indiener(s) van het oorspronkelijke beheerplan. Alle 
indieners konden teruggevonden worden. Vooral voor bosgroepen, als contactpersoon 
voor verschillende private eigenaars, is het echter niet steeds een evidente oefening 
om alle betrokken eigenaars terug te traceren. In overleg met het Agentschap voor 
Natuur en Bos (ANB) worden tot nu toe specifieke oplossingstrajecten uitgewerkt die 
kunnen bestaan uit het voorzien van bijkomende tijd voor terugkoppeling, 
aanpassingen van natuurstreefbeelden of het organiseren van infoavonden.
 
Er kunnen in 2024 geen subsidies meer voorzien worden voor de nog niet omgezette 
uitgebreide bosbeheerplannen op basis van de ‘oude regeling’ die steunde op 
uitvoeringsbesluiten van het Bosdecreet. De financiering van het omgezette 
natuurbeheerplan wordt gestart vanaf 1 januari 2024, zolang de effectieve omzetting 
naar een natuurbeheerplan goedgekeurd wordt in 2024. Indien er dus snel een 
antwoord komt op het uitgestuurde evaluatieverslag zullen de betrokken beheerders 
geen subsidies mislopen. Wat betreft het uitvoeren van beheermaatregelen geldt 
hetzelfde principe. Desgevallend kunnen de beheerwerken worden uitgesteld of 
afzonderlijk worden vergund op basis van de regels uit het Bosdecreet aangaande 
(kap)machtigingen.
