title: Permanent onderwijs aan huis (POAH) - Moeilijkheden door het lerarentekort en eventuele klachten
thema: Onderwijs en Vorming
pdf link: https://docs.vlaamsparlement.be/pfile?id=2082927
thema link: https://www.vlaamsparlement.be/parlementaire-documenten/schriftelijke-vragen/1836797
SCHRIFTELIJKE VRAAG
nr. 79
van MERCINA CLAESEN
datum: 31 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Permanent onderwijs aan huis (POAH)  -  Moeilijkheden door het lerarentekort en eventuele 
klachten
Leerlingen vanaf 5 jaar die voldoen aan de toelatingsvoorwaarden voor het buitengewoon 
onderwijs maar door hun handicap (bv. zeer broze beenderen, hoog risico op infecties) 
geen onderwijs kunnen volgen op school, hebben recht POAH. POAH wordt aangevraagd 
bij het Zorgpunt Onderwijsinspectie.
De onderwijsinspectie organiseert een vergadering Zorgpunt om de aanvragen te 
onderzoeken. Onderwijsinspecteurs met ervaring in buitengewoon basisonderwijs (bubao), 
buitengewoon secundair onderwijs (buso) en centrum voor leerlingenbegeleiding (CLB) 
gaan bij een vraag permanent onderwijs aan huis onderzoeken of POAH inderdaad het 
meest aangewezen onderwijsaanbod voor een leerling is. De onderwijsinspecteurs 
analyseren de documenten, ze bespreken de aanvraag en ze beslissen samen over het 
advies. De onderwijsinspectie meldt haar advies aan de ouders en aan de school en stelt 
het Agentschap voor Onderwijsdiensten (AGODI) ervan in kennis. Als Zorgpunt de 
aanvraag afkeurt, contacteert het de ouders om uit te leggen waarom. Tegen een 
ongunstig advies is geen beroep mogelijk. [1]
Als de inspectie beslist dat POAH aangewezen is, duidt ze een school voor buitengewoon 
onderwijs aan die het onderwijs zal organiseren. Dat is in principe de dichtstbijzijnde 
school, rekening houdend met de vrije schoolkeuze van de ouders.[2] Omwille van 
omstandigheden eigen aan het kind en mits omstandige motivering kan een andere school 
voor buitengewoon onderwijs worden gekozen.
1. De directie van de school voor buitengewoon onderwijs die de inschrijving ontvangt 
van een leerling die recht heeft op permanent onderwijs aan huis organiseert op de 
verblijfplaats het permanente onderwijs aan huis zo spoedig mogelijk en uiterlijk vanaf 
de eerste schoolweek die volgt op de week waarin de inschrijving werd ontvangen. 
a) Echter, gezien het grote algemene lerarentekort dat ook in het buitengewoon 
onderwijs het inrichten van alle lessen bemoeilijkt, verneem ik dat die vereiste in 
bepaalde gevallen soms moeilijk tijdig kan worden gerealiseerd. 
Heeft de minister ook al dergelijke signalen ontvangen?
b) Zijn daaromtrent bijvoorbeeld al meldingen of klachten binnengekomen hetzij 
rechtstreeks bij het kabinet of departement, hetzij via de onderwijsinspectie, het 
Kinderrechtencommissariaat, de Vlaamse Ombudsdienst of via een andere 
instantie? Zo ja, om hoeveel klachten of meldingen gaat het dan?
2. Het miskennen van het recht op permanent onderwijs aan huis is een overtreding die, 
na aanmaning, aanleiding kan geven tot sancties door de Vlaamse Regering. Het niet 
naleven van het recht op permanent onderwijs aan huis wordt vastgesteld door het 
Agentschap voor Onderwijsdiensten, nadat de betrokken personen een klacht hebben 
ingediend. 
Is die procedure in de afgelopen tien schooljaren ooit opgestart geworden? Zo ja, om 
hoeveel gevallen gaat het? Zijn er ook cases geweest waarbij effectief moest worden 
overgegaan tot sancties? Om welke sancties ging het dan?
3. In hoeverre is het volgens de minister bijvoorbeeld een optie om scholen van 
buitengewoon onderwijs waar leerlingen zijn ingeschreven die permanent onderwijs 
aan huis krijgen, aan te sporen om in het geval van een tekort aan leraren prioriteit 
te geven aan het blijven garanderen van de leerkansen van deze leerlingengroep?
4. Welke eventuele andere initiatieven neemt de minister om het recht op onderwijs voor 
kinderen met een handicap of een andere aandoening of omstandigheid die permanent 
onderwijs aan huis nodig maakt, te garanderen?
[1] https://www.onderwijsinspectie.be/nl/andere-opdrachten/advisering/zorgpunt.
[2] https://www.vlaanderen.be/onderwijs-en-vorming/ondersteuning-en-begeleiding-
voor-leerlingen-cursisten-en-studenten/basis-en-secundair-onderwijs/buitengewoon-
onderwijs/permanent-onderwijs-aan-huis-poah.
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 79 van 31 oktober 2024
van MERCINA CLAESEN
1-2.Bij de administratie werden er tot op heden weinig tot geen klachten ontvangen 
omtrent het niet (tijdig) kunnen opstarten van POAH. 
Ook vanuit het Kinderrechtencommissariaat of de Vlaamse Ombudsdienst zijn geen 
signalen bezorgd m.b.t. deze thematiek. 
Het Agentschap voor Onderwijsdiensten (AGODI) ontving de afgelopen tien 
schooljaren geen klachten over scholen die het recht op permanent onderwijs aan huis 
(POAH) zouden miskennen. 
Als een school signaleert dat ze geen leerkracht vindt om het POAH te geven, dan wijst 
AGODI er steeds op dat POAH een recht is voor de leerling waaraan het POAH 
toegekend werd. 
Daarnaast wijst AGODI er ook steeds op dat voor het aanstellen van een leerkracht 
voor POAH verschillende mogelijkheden zijn. In eerste instantie is het schoolbestuur 
verplicht in de betrekking een tijdelijk personeelslid aan te stellen dat het recht heeft 
verworven op een aanstelling van doorlopende duur. Heeft een schoolbestuur geen 
verplichtingen meer ten aanzien van tijdelijke personeelsleden met het recht op een 
tijdelijke aanstelling van doorlopende duur, dan kan de school ook: 
•Een tijdelijk personeelslid werven en aanstellen
• Een vastbenoemd personeelslid aanstellen via het principe van verlof tijdelijk 
andere opdracht (TAO)
• Een personeelslid dat in hoofdambt al een voltijdse betrekking uitoefent in 
overwerk of bijbetrekking belasten met het onderwijs aan huis
•Een personeelslid opnieuw in actieve dienst laten treden.
Als een school blijvend moeilijkheden zou ervaren om een geschikte leerkracht voor 
het POAH te vinden, verwijst AGODI de school door naar het zorgpunt van de 
Onderwijsinspectie om te bekijken of er een andere school aangeduid kan worden om 
het POAH te organiseren, wat in uitzonderlijke situaties gebeurt.
3. Zowel de organisatie van de school als de organisatie van POAH zijn belangrijk en 
beide moeten dan ook ingevuld worden. Indien de school toch in de situatie komt dat 
ze hierin keuzes moet maken, behoort dit tot de autonomie van de school. 
4. De maatregelen die het regeerakkoord voorstelt in de strijd tegen het lerarentekort in 
het algemeen en t.a.v. het recht op onderwijs voor jongeren met een ernstige 
beperking, zullen het voorwerp zijn van verdere beleidsontwikkeling. 
