title: Financiering residentiële ouderenzorg - Ontwikkeling eCalcura
thema: Welzijn en Gezin
pdf link: https://docs.vlaamsparlement.be/pfile?id=2006348
thema link: https://www.vlaamsparlement.be/parlementaire-documenten/schriftelijke-vragen/1769080
SCHRIFTELIJKE VRAAG
nr. 33
van VEERLE GEERINCKX
datum: 9 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Financiering residentiële ouderenzorg  -  Ontwikkeling eCalcura
Sinds de overheveling van de financiering van de residentiële ouderenzorg werd de 
vroegere toepassing RaaS verder gebruikt om de gegevensstromen en berekeningen van 
onder andere de basistegemoetkoming te ontsluiten.
Er wordt echter gewerkt aan een nieuwe toepassing die RaaS op termijn moet vervangen. 
Ze kreeg de naam eCalcura. De uitrol van die toepassing verloopt volgens verschillende 
fasen:
- Fase 1: verwerking facturatiejaar 2023.
- Fase 2a: verwerking facturatiejaar 2024.
- Fase 2b: verwerking facturatiejaar 2025 en stopzetting RaaS.
Volgens dit tijdpad zou fase 2b gestart moeten zijn.
1. Is het project eCalcura nog steeds op schema? 
2. Welke budgetten werden uitgetrokken om de toepassing te bouwen en uit te rollen? 
Moeten voorzieningen ook zelf investeringen doen om de nieuwe toepassing te 
gebruiken?
3. Welke vereenvoudigingen mogen we verwachten van eCalcura ten opzichte van RaaS? 
Op welke manier wordt ook werk gemaakt van het ‘only once’-principe?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 33 van 9 oktober 2023
van VEERLE GEERINCKX
1. eCalcura wordt inderdaad gerealiseerd in meerdere fasen. In elke volgende fase 
worden bepaalde functionaliteiten vanuit RaaS overgedragen naar eCalcura.
In fase 1 focuste het project eCalcura op het realiseren van de aanpassingen in de 
berekening van de basistegemoetkoming voor zorg voor woonzorgcentra, al dan niet 
met bijbehorend centrum voor kortverblijf, die voortvloeien uit het VIA6-akkoord, nl. 
de wijzigingen aan het deel A1 en A2. De berekening blijft verder ongewijzigd zoals 
deze ook in de RaaS-toepassing werd uitgevoerd. Deze fase gaat over berekeningen 
tijdens het facturatiejaar 2023 en is succesvol gerealiseerd.
Fase 2a heeft als eerste doestelling de rekenmotor van RaaS voor alle berekeningen 
(zowel de basistegemoetkoming voor zorg als de tegemoetkoming ‘vrijstelling van 
arbeidsprestaties en eindeloopbaan’ voor alle voorzieningen) te vervangen door de 
rekenmotor van eCalcura. Daarnaast wordt in deze fase ook gerealiseerd dat alle 
berekeningen in eCalcura consulteerbaar zijn. De gegevensinvoer door de 
voorzieningen, voor de referentieperiode 2022/2023, verloopt in deze fase verder via 
RaaS. De ontwikkelingen van deze functionaliteiten bevinden zich in de laatste fase. 
Het Departement is intussen volop bezig met het testen van de ontwikkelingen. Uit 
deze testen blijkt dat een periode van bugfixing en verlengde grondige testfase 
noodzakelijk is om op die manier extra kwaliteitstesten en garanties vervuld te zien. 
Intussen neemt het Departement Zorg de nodige acties om de berekeningen veilig te 
stellen via het hybride projectopzet en brengt het als goede huisvader ook legistiek de 
nodige elementen in orde.
De eindgebruiker zou echter geen gevolgen mogen ondervinden van de uitgebreide 
testing en ontwikkeling en zou in februari 2024 zonder problemen de definitieve 
basistegemoetkoming voor zorg moeten kunnen factureren voor de maand januari 
2024. Noch zouden de extra kwaliteitstesten een impact mogen hebben op de 
tijdsplanning van fase 2b. 
In fase 2b (facturatiejaar 2025) wordt ook de gegevensinvoer voor de 
referentieperiode 2023/2024 volledig ingebed in eCalcura. De RaaS-toepassing is 
vanaf dat moment niet meer in gebruik. Deze fase loopt samen met de start van de 
nieuwe referentieperiode die van start ging op 1 juli 2023.
Aangezien de berekeningen voor het facturatiejaar 2024 nog moeten gebeuren en 
RaaS dus nog beschikbaar moet zijn voor voorzieningen tot wanneer zij de definitieve 
berekening hebben ontvangen, zal de toegang tot de RaaS-webtoepassing pas daarna 
afgesloten worden. Daarna worden de gegevens vanuit RaaS gemigreerd naar 
eCalcura. Invoer voor de referentieperiode die gestart is op 1 juli 2023 is mogelijk in 
eCalcura vanaf januari 2024. De gegevens moeten uiterlijk worden meegedeeld op 30 
september 2024. 
Het eCalcura-project zit globaal dus nog steeds op schema. Op dit moment wordt met 
de hoogste prioriteit en met de extra kwaliteitstesten en -garanties fase 2b aangepakt.
2. Momenteel is 4.367.887,50 euro voorzien voor de ontwikkeling van de toepassing. 
Voorzieningen moeten zelf geen investeringen doen om eCalcura te gebruiken. 
eCalcura is ingebed in het e-loket van het Departement. Voorzieningen gebruiken het 
e-loket ook al voor andere zaken en zijn dus al vertrouwd met deze werking.
3. Het vertrekpunt voor de invoer van de gegevens binnen eCalcura zijn de beschikbare 
authentieke bronnen waarover het Departement beschikt. eCalcura zal wat betreft 
gegevensinvoer dus een hele vereenvoudiging betekenen voor voorzieningen. Deze 
vereenvoudigingen en koppeling met authentieke bronnen zal gebeuren vanaf fase 2b 
(referentieperiode van 1 juli 2023 t.e.m. 30 juni 2024 – facturatiejaar 2025).
In RaaS moesten voorzieningen zelf een rijksregisternummer, voornaam, naam en 
kwalificatie van een medewerker invoeren.
In eCalcura is er voor de invoer van gegevens van medewerkers een koppeling met 
het rijksregister. Bij invoer van een rijksregisternummer wordt de voornaam en naam 
van een medewerker automatisch opgehaald. Bijkomend wordt ook de correcte 
kwalificatie van een medewerker gecontroleerd in de Zorgberoependatabank. Bij 
selectie van een visumplichtige kwalificatie zal namelijk onmiddellijk een controle 
gebeuren o.b.v. het rijksregisternummer of de betreffende medewerker over het 
correcte visum beschikt. Op die manier komt een voorziening bij een retroactieve 
controle niet meer voor verrassingen te staan dat bepaalde medewerkers niet in 
aanmerking komen voor financiering. 
De gefactureerde dagen van zowel VSB- als niet-VSB-verzekerden zijn een belangrijke 
parameter voor de berekening van de basistegemoetkoming voor zorg. In RaaS 
dienden voorzieningen deze dagen zelf in te voeren. In eCalcura worden de 
gefactureerde dagen van VSB-verzekerden automatisch opgehaald vanuit eWZCfin. 
eWZCfin is de module die is toegevoegd aan het digitaal platform Vlaamse Sociale 
Bescherming om de gegevensuitwisseling tussen ouderenvoorzieningen en zorgkassen 
mogelijk te maken. Via de toepassing eWZCfin melden ouderenvoorzieningen opnames 
en indicatiestellingen aan de zorgkassen zodat ze de tegemoetkoming voor zorg 
kunnen factureren. eWZCfin is dus de authentieke bron van het aantal gefactureerde 
dagen van VSB-verzekerden.
De eCalcura-toepassing zal ook in de komende jaren nog doorontwikkeld en verbeterd 
worden. Daartoe lopen momenteel ook analysetrajecten waarbij de mogelijkheden 
worden onderzocht om ook bijvoorbeeld de personeelsprestaties uit unieke bronnen 
op te halen. 
