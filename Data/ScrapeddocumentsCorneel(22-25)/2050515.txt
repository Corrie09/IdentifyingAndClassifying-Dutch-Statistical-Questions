title: Natuurreservaten - Erkenning
thema: Natuur en Milieu
pdf link: https://docs.vlaamsparlement.be/pfile?id=2050515
thema link: https://www.vlaamsparlement.be/parlementaire-documenten/schriftelijke-vragen/1803230
SCHRIFTELIJKE VRAAG
nr. 345
van BRECHT WARNEZ
datum: 12 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Natuurreservaten  -  Erkenning
De beheerder van het terrein dient, met instemming van de eigenaar, een aanvraag voor 
de erkenning van een natuurreservaat in bij het Agentschap voor Natuur en Bos (ANB). 
Natuur en Bos verleent een advies over de aanvraag tot erkenning aan de minister. Als de 
aanvraag samen met de aanvraag voor goedkeuring van het natuurbeheerplan ingediend 
wordt, dan wordt het advies verleend nadat Natuur en Bos een beslissing heeft genomen 
over de goedkeuring van het natuurbeheerplan. De minister beslist. Als de minister geen 
beslissing neemt over de erkenning, is de goedkeuring van het natuurbeheerplan 
voldoende om het natuurbeheerplan te kunnen uitvoeren. De erkenning als 
natuurreservaat wordt bij uittreksel bekendgemaakt in het Belgisch Staatsblad. De 
uitbreiding of de wijziging van de erkenning als natuurreservaat gebeurt volgens dezelfde 
procedure als de aanvraag tot erkenning.
Gelieve de gevraagde gegevens via een Excel-bestand weer te geven.
1. Hoeveel hectare natuurreservaat werd in het totaal erkend in 2023? 
2. Beschikt de minister over een overzicht van deze gebieden die erkend werden in 2023? 
Graag per provincie een overzicht per gebied van het aantal oorspronkelijke en aantal 
bijkomende hectare, de beheerder en het bedrag aan beheersubsidie dat wordt 
ontvangen.
3. Zal de minister ook in 2024 verder bijkomende natuurgebieden erkennen? Kan de 
minister zicht geven op de locaties en het aantal hectare in West-Vlaanderen die 
daarvoor in aanmerking komen en/of waarvoor een erkenningsprocedure bezig is?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 345 van 12 februari 2024
van BRECHT WARNEZ
1. In 2023 werd in totaal 3.946,51 ha als natuurreservaat erkend (natuurbeheerplan type 
4). Voor 558,28 ha betrof het de erkenning van een nieuw natuurreservaat of de 
uitbreiding van een reeds erkend natuurreservaat.
2. Ik verwijs naar mijn antwoorden op de schriftelijke vraag nr. 416 van 27 januari 2023, 
de schriftelijke vraag nr. 91 van 30 oktober 2023 en uw schriftelijke vraag nr. 232 van 
11 januari 2024. Hierin werd telkens verwezen naar het actuele overzicht van de 
goedgekeurde natuurbeheerplannen dat kan gevonden worden op de website van het 
Agentschap voor Natuur en Bos (ANB). In de laatst vermelde schriftelijke vraag werd 
als bijlage een overzicht toegevoegd, maar de meest recente versie is terug te vinden 
op de eerder vermelde website.
Voor wat betreft de toegekende subsidies wordt de subsidie voor het volledige 
natuurbeheerplan weergegeven in de overzichtstabel in bijlage. In sommige gevallen 
zijn dit combinaties van type 4 en 3 of wordt er slechts een deel gesubsidieerd als er 
meerdere beheerders zijn. In die gevallen werd in de kolom extra info de totale 
oppervlakte weergegeven van het gesubsidieerde deel.
3. De erkenning van natuurgebieden is een continu proces. Ook in 2024 zullen er terreinen 
worden erkend als natuurreservaat. Welke gebieden in 2024 zullen erkend worden als 
natuurreservaat in West-Vlaanderen valt op dit ogenblik niet te zeggen. Dit hangt af 
van de ingediende/in te dienen aanvragen en het verloop van de 
goedkeuringsprocedure.
BIJLAGE
Overzicht van de in 2023 erkende natuurreservaten
