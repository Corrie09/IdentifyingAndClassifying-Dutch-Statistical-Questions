title: Dryade vzw - Erkenning en subsidiëring
thema: Natuur en Milieu
pdf link: https://docs.vlaamsparlement.be/pfile?id=2047928
thema link: https://www.vlaamsparlement.be/parlementaire-documenten/schriftelijke-vragen/1801427
SCHRIFTELIJKE VRAAG
nr. 327
van TINNE ROMBOUTS
datum: 7 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Dryade vzw  -  Erkenning en subsidiëring 
Het besluit van de Vlaamse Regering (BVR) van 18 december 2015 houdende de erkenning 
en subsidiëring van milieu- en natuurverenigingen betreft “de vzw's, stichtingen of 
feitelijke verenigingen en groepen die actief zijn rond milieu en/of natuur in het Vlaamse 
Gewest”. Naast “gewestelijke ledenverenigingen”, “regionale verenigingen” en 
“gewestelijke koepelverenigingen” worden ook “gewestelijke thematische verenigingen” 
voor erkenning en subsidiëring in aanmerking genomen. Zo’n gewestelijke thematische 
vereniging wordt in artikel 11 omschreven als “een kenniscentrum voor milieu- en/of 
natuurgerelateerde problemen, uitdagingen en behoeften die relevant zijn voor de regio 
Vlaanderen” dat “beschikt over een portfolio van relevante producten, diensten, 
methodieken of handelingsmodellen, uitgevoerd in de afgelopen twee jaar met een bereik, 
verspreid over het Vlaamse Gewest, met betrekking tot milieu- en/of natuurgerelateerde 
problemen, uitdagingen en behoeften waarin de vereniging als kenniscentrum fungeert”.
Een gewestelijke thematische vereniging, aldus nog artikel 11:
- “draagt er vanuit een onderbouwde en organisatie-eigen visie toe bij om korte- en 
langetermijntransitiedoelen te realiseren”;
- “zet activiteiten op en realiseert een bereik, verspreid over het Vlaamse Gewest”; 
- “zet in op informeren, sensibiliseren, educatie en/of activeren van burgers en 
verschillende actoren in de samenleving omtrent milieu- en/of natuurgerelateerde 
problemen, uitdagingen en behoeften”;
- “zoekt mee naar oplossingen voor die problemen, uitdagingen en behoeften bij 
verschillende actoren in de samenleving (overheden, marktactoren, burgers, onderwijs, 
organisaties), onder meer door de inzet van expertise en door middel van 
maatschappelijke innovatie”. 
Naast de definities en de categorieën bepaalt het besluit nog de aanvraagprocedures, de 
beoordelingscriteria en de delegaties alsook, in artikel 14, een bijzondere regeling voor 
startsubsidies aan gewestelijke thematische verenigingen. “De minister kan [ …] beslissen 
voor verenigingen die thematisch werken en nog niet erkend zijn, binnen een bepaalde 
subsidiëringsperiode in een startsubsidie te voorzien [van] 60.000 euro [om] nieuwe 
initiatieven in staat stellen door te groeien naar een stabiele werking als gewestelijke 
thematische vereniging vanaf de start van de volgende subsidiëringsperiode [ …] op basis 
van een plan van aanpak dat de verdere uitbouw van de vereniging beschrijft.” “De 
mogelijkheid om een startsubsidie toe te kennen voor thematische verenigingen is niet 
gekoppeld aan een erkenning”, aldus artikel 15, maar “voldoen aan de algemene 
erkenningsvoorwaarden, met uitsluiting van de vastgestelde activiteitsnormen” is wel een 
voorwaarde.
De behandeling van een aanvraag voor een startsubsidie verloopt als volgt:
- “De administratie onderzoekt de ontvankelijkheid van de aanvragen tot erkenning en/of 
subsidiëring [en] onderzoekt of de verenigingen die een aanvraag hebben ingediend, 
voldoen aan de algemene erkenningsvoorwaarden. [ …]” (artikel 22);
- “De administratie legt de aanvragen tot erkenning en/of subsidiëring voor aan een 
adviescommissie. [ …]” (artikel 23);
- “De gemotiveerde beslissing van het hoofd van de administratie, gebaseerd op het 
advies van de adviescommissie, over de erkenning en/of subsidiëring of de weigering 
tot erkenning wordt voor 1 juli van het jaar dat voorafgaat aan de volgende 
subsidiëringsperiode, met een beveiligde zending aan de vereniging bezorgd.” (artikel 
24);
- “[ …] Als een startsubsidie wordt verleend aan thematische verenigingen, gaat de 
subsidiëring in op 1 januari van het jaar na de indieningsdatum van de aanvraag.” 
(artikel 25).
En uit het antwoord op schriftelijke vraag nr. 166 van 24 november 2023 van Bart Dochy 
blijkt het volgende: 
- “Als een vereniging die een startsubsidie aanvraagt niet voldoet aan de verschillende 
voorwaarden, dan krijgt ze een negatieve beoordeling van de adviescommissie en 
wordt ze niet voorgedragen voor een startsubsidie. De secretaris-generaal van het 
Departement Omgeving, die overeenkomstig artikel 24 van het besluit van de Vlaamse 
Regering houdende de erkenning en subsidiëring van milieu- en natuurverenigingen 
bevoegd is om over de aanvragen tot een startsubsidie te beslissen, heeft het advies 
van de adviescommissie gevolgd.”;
- “Het komt de minister toe om jaarlijks de startsubsidie via een Ministerieel Besluit toe 
te kennen. Dat gebeurt in het eerste kwartaal van elk jaar dat de startsubsidie geldt.”
Op 5 februari 2024 staan op https://omgeving.vlaanderen.be/nl/erkenning-en-
subsidiering-van-natuur-milieu-en-ruimteverenigingen de overzichten van de erkende 
milieu- en natuurverenigingen voor de beleidsperiodes 2017-2021 en 2022-2026 alsook 
het overzicht van de vier gewestelijke thematische verenigingen die voor de periode 2019-
2021 een startsubsidie ontvangen. En eveneens op 5 februari 2024 staan op 
https://omgeving.vlaanderen.be/nl/subsidies-premies-en-
steunmaatregelen/subsidiefiche-startsubsidie-2024-2026-voor-gewestelijke-thematische-
omgevingsverenigingen de data vermeld tegen wanneer aanvragen voor startsubsidies 
voor de periode 2024-2026 moeten worden ingediend (31 januari 2023) en tegen wanneer 
de startsubsidies voor de periode 2024-2026 moet worden toegekend (1 juli 2023). Maar 
een overzicht van na 2021 aangevraagde of toegekende startsubsidies ontbreekt, tenzij 
op https://omgeving.vlaanderen.be/sites/default/files/2023-06/startsubsdie2024-
2026_overzicht.docx, al is niet duidelijk of de betreffende lijst correct of definitief is.
En de berichtgeving over de startsubsidies voor de periode 2024-2026 is inzonderheid 
onduidelijk in het geval van Dryade:
- Op 1 september 2023 schrijft Winny Matheeussen in Doorbraak: “Bij het kabinet van 
Demir bevestigt woordvoerder Andy Pieters dat de subsidie werd toegekend, maar dat 
die beslissing werd gedelegeerd aan de secretaris-generaal van het Departement 
Omgeving, Peter Cabus.”
- Op 11 oktober 2023 schrijft Wouter Verschelden in Wetstraat Insider/Business AM: “De 
milieuvereniging Dryade, die overigens subsidies krijgt van de Vlaamse overheid, duikt 
steeds meer op in vergunningsdossiers.”
- In antwoord op de schriftelijke vraag van Bart Dochy van 24 november 2023 wordt een 
overzicht van zowel positief als negatief beoordeelde aanvragen bezorgd, met de 
volgende mededeling: “De verenigingen hieronder vermeld met beslissing 
‘startsubsidie’, werden dus positief beoordeeld door de adviescommissie. Zij komen in 
aanmerking om een startsubsidie te ontvangen. [ …] Dryade vzw[:] Beslissing[:] 
Startsubsidie”.
- Maar op 1 februari 2024 koppen verschillende kranten: “Demir weigert subsidie voor 
Dryade”, ondanks een gunstige beoordeling door de adviescommissie, een bericht dat 
onder andere door N-VA en Dryade wordt bevestigd.
1. Wat zijn voor het dossier van Dryade de verschillende stappen, graag met bijbehorende 
datum, die door de administratie, de adviescommissie, de minister en desgevallend 
andere instanties of personen gezet zijn vanaf het ontvangen van de aanvraag tot de 
beslissing over de aanvraag?
2. Heeft Dryade van de Vlaamse overheid al subsidies ontvangen? Ontvangt Dryade 
momenteel nog subsidies van de Vlaamse overheid? In beide gevallen graag de aard, 
het bedrag, de looptijd en de beslissing(en) voor de betreffende subsidie(s).
3. Op schriftelijke vraag nr. 92 van 30 oktober 2023 van Bart Van Hulle wordt onder 
andere het volgende geantwoord: “Als de secretaris-generaal heeft beslist tot 
toekenning van een erkenning, dan is de vereniging voor onbepaalde duur erkend, 
zoals bepaald in artikel 15 van het BVR.”
Betekent het dat een organisatie door de administratie ook erkend blijft als de minister 
een startsubsidie geweigerd heeft?
4. Gelieve tevens zowel het aanvraagdossier van Dryade en het verslag van de 
adviescommissie als de beslissingen van de secretaris-generaal en van de minister, 
met inbegrip van de respectieve motiveringen, te bezorgen.
5. Hoe wordt de overeenstemming tussen het maatschappelijke doel en de feitelijke 
werkzaamheden van een voor een startsubsidie kandiderende organisatie getoetst? 
Wordt het al dan niet voldoen aan de erkenningsvoorwaarden getoetst op grond van 
de statuten of van de activiteiten of van beide?
6. Beschikt de minister over aanwijzingen dat Dryade in beroep zou gaan tegen de 
weigering van de startsubsidie? Zijn de erkenningsvoorwaarden voldoende en afdoende 
om de weigering van de startsubsidie aan Dryade in een verweerschrift te onderbouwen 
als er beroep zou worden aangetekend?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 327 van 7 februari 2024
van TINNE ROMBOUTS
1. Dryade diende op 30 januari 2023 via het Esminaloket (via de website van het 
Departement Omgeving) een aanvraag in voor een startsubsidie 2024-2026. Het 
Departement Omgeving verklaarde na onderzoek de aanvraag van Dryade volledig en 
ontvankelijk op 9 februari 2023 en bracht Dryade hiervan via mail op de hoogte. De 
adviescommissie besprak op 23 mei 2023 het dossier van Dryade. Op 12 en 14 juni 
2023 werd het verslag van de adviescommissie respectievelijk door de secretaris en 
de voorzitter van de adviescommissie digitaal ondertekend. Vervolgens maakte het 
Departement Omgeving op basis van het verslag de individuele adviezen en de brieven 
aan de verenigingen op en bezorgde deze ter ondertekening aan de secretaris-
generaal.
De secretaris-generaal van het departement Omgeving ondertekende op 23 juni 2023 
de brief aan Dryade houdende de mededeling dat Dryade in aanmerking komt voor 
een startsubsidie met 2 dwingende aanbevelingen en 1 suggestie ter verbetering en 
houdende het advies van de adviescommissie. Op 26 juni 2023 verstuurde het 
Departement Omgeving de brief en het advies aan Dryade via mail met 
ontvangstbevestiging en ontving het departement een bericht dat de brief en het 
advies werden afgeleverd. In januari 2024 werden door het Departement Omgeving 
de ministeriële besluiten opgemaakt voor de toekenning van de startsubsidie voor het 
werkingsjaar 2024 voor de verenigingen die conform de beslissing van de secretaris-
generaal in aanmerking komen voor een startsubsidie. Het departement bezorgde de 
ministeriële besluiten op 18 januari 2024 ter ondertekening aan mij als bevoegde 
minister. Het Departement Omgeving ontving tot slot op 1 februari 2024 van mijn 
kabinet de ondertekende ministeriële besluiten en de brief aan Dryade houdende de 
weigering van de startsubsidie. Het Departement Omgeving verzond vervolgens de 
brief van de minister aan Dryade via mail met ontvangstbevestiging en ontving het 
bericht dat de mail werd afgeleverd.
2. Dryade heeft geen subsidie van de Vlaamse overheid ontvangen.
3. De startsubsidie is bedoeld voor een niet-erkende vereniging zodat nieuwe initiatieven 
kunnen doorgroeien tot een gewestelijke thematische vereniging met een stabiele 
werking vanaf de start van de volgende subsidiëringsperiode, zoals ook vermeld in 
artikel 14 van het Besluit van de Vlaamse Regering houdende de erkenning en 
subsidiëring van milieu- en natuurverenigingen van 18 december 2015 (verder BVR). 
Artikel 15, §2 vermeldt de mogelijkheid om een startsubsidie toe te kennen voor 
gewestelijke thematische verenigingen die niet is gekoppeld aan een erkenning.
De startsubsidie staat los van de erkenning. Dryade is niet erkend; de vereniging heeft 
een aanvraag tot startsubsidie ingediend en die werd geweigerd.    
4. Ik verwijs hiervoor naar de bijlagen.
5. De voorwaarden voor een startsubsidie worden vermeld in artikel 15, §2 van het BVR:
- voldoen aan de algemene erkenningsvoorwaarden, met uitsluiting van de 
vastgestelde activiteitsnormen;
- een plan van aanpak indienen, dat voldoet aan de bepalingen vermeld in artikel 21, 
§3 van het BVR.
De beoordeling van een aanvraag tot een startsubsidie bevat volgende onderzoeken:
-ontvankelijkheidsonderzoek door het departement Omgeving (artikel 22, §1, derde 
lid, van het BVR);
-onderzoek naar mogelijke dubbele subsidiëring door het departement Omgeving 
(artikel 76 van het decreet VCO);
-onderzoek van de erkenningsvoorwaarden uitgezonderd de activiteitsnormen door 
het departement Omgeving (artikel 22, §2); 
-evaluatie van de aanvraag door een adviescommissie, waarvan de leden zijn 
benoemd door de minister (artikel 23 van het BVR) aan de hand van de 
evaluatiecriteria.
Het onderzoek van de inhoudelijke erkenningsvoorwaarde: “als hoofdoelstellingen het 
bevorderen van de leefmilieukwaliteit, de biodiversiteit of de ruimtelijke kwaliteit 
hebben” en de evaluatie van de aanvraag door de adviescommissie gebeurt zowel op 
basis van de statuten van de vereniging en het plan van aanpak van de vereniging, 
die de werking omschrijft van de vereniging voor de komende subsidieperiode, als op 
basis van de informatie die publiek beschikbaar is over de vereniging via haar website. 
6. Ik heb op heden geen aanwijzing dat Dryade in beroep zal gaan tegen de weigering 
van de startsubsidie. Ik kan me er niet over uitspreken of een dossier voldoende of 
onvoldoende is onderbouwd in het kader van een beroep bij de Raad van State. Zoals 
ik hierboven ook stelde, vergt de beoordeling van de aanvraag naast de toetsing van 
de erkenningsvoorwaarden (zonder activiteitsnormen) ook een inhoudelijk beoordeling 
van de werking.
BIJLAGEN
1.Dryade Aanvraagdossier startsubsidie – Plan van aanpak
2.Advies van de adviescommissie Startsubsidie 2024-2026
3.Brief Departement Omgeving betreffende beslissing toekenning startsubsidie 2024-
2026
4.Brief minister Demir betreffende weigering van de startsubsidie 2024-2026
5.Bijlage bij brief minister Demir betreffende weigering van de startsubsidie 2024-2026
