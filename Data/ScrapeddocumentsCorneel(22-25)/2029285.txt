title: Online hulpplatform voor studenten Moodspace - Evaluatie
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=2029285
thema link: https://www.vlaamsparlement.be/parlementaire-documenten/schriftelijke-vragen/1791936
SCHRIFTELIJKE VRAAG
nr. 220
van BRECHT WARNEZ
datum: 5 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Online hulpplatform voor studenten Moodspace  -  Evaluatie
Steeds meer studenten kiezen ervoor om verder te studeren aan de hogeschool of 
universiteit. Heel wat van die studenten zijn bezorgd over hun mentaal welzijn tijdens de 
studies. 46% van de hogeschool- en universiteitsstudenten screent positief op de criteria 
van één of meerdere psychische problemen, zo blijkt uit de resultaten 2022-2023 van de 
Welzijnsmonitor. 
Het is daarom van belang om mentale gezondheid nog meer bespreekbaar te maken en 
studenten de nodige ondersteuning te blijven bieden. Studenten die problemen 
ondervinden met hun mentaal welzijn moeten weten waar ze met die problemen 
terechtkunnen. Online hulpplatformen kunnen studenten de weg wijzen naar de juiste 
hulp. 
Online hulpplatformen hebben vaak hun eigen specialiteit. Voor studenten aan hogescholen 
of universiteiten werd in 2021 het platform Moodspace opgericht. In dat hulpplatform wordt 
alle informatie voor studenten over de mentale gezondheid en psychische klachten 
gebundeld. Dit centraal platform was één van mijn eerdere voorstellen en is een goede 
zaak, want het is belangrijk om op een laagdrempelige manier studenten bewust te maken 
van het hulpaanbod. 
Inzicht in de werking van Moodspace kan richtinggevend zijn voor de manier waarop dat 
hulpplatform in de toekomst wordt ingezet.
Graag alle data in Excel beschikbaar stellen.
1. Kan de minister een detailoverzicht geven van de verschillende kostenposten per jaar 
voor de ontwikkeling, het organiseren en het promoten van het Moodspace-aanbod?
a) Wat is het budgettaire plan voor de toekomst?
b) Plant de minister nog uitbreidingen, promotie of afbouw van bepaalde 
deelaspecten? Graag een overzicht met de bijhorende motivering.
2. Hoe evalueert de minister Moodspace tot nu toe? 
a) Heeft de minister zicht op het aantal gebruikers en unieke gebruikers van de 
verschillende onderdelen en de frequentie van hun bezoek vanaf de oprichting van 
het platform tot op heden? 
i. Graag een overzicht per maand en per onderdeel.
ii. Graag vermelden via welke platformen de doelgroep bereikt wordt.
b) Welke stappen onderneemt de minister om de onderdelen die tot op heden minder 
worden gebruikt meer in de kijker te zetten?
c) Plant de minister nog nieuwe inhoudelijke aanvullingen? Zo ja, welke?
3. Moodspace dient tot bij de studenten te raken. 
a) Blijkt uit voorgaande cijfers dat studenten Moodspace voldoende vinden? Zijn de 
eerdere doelstellingen gehaald?
b) Welke kanalen worden momenteel gebruikt om het platform Moodspace te 
promoten? 
c) Zijn er bijkomende kanalen die in de toekomst zullen worden gebruikt? 
4. Hoe vaak worden studenten via de stuvo’s (studentenvoorzieningen) naar Moodspace 
doorgestuurd en vice versa? Graag cijfers per maand indien bekend. 
5. Heeft de minister zicht op het aantal logins voor de online zelfhulpprogramma’s? Graag 
een overzicht per maand. 
6. De online zelftesten zijn wetenschappelijk zeer goed. Echter wordt de student na het 
invullen van dergelijke test (nog) niet doorverwezen naar de voor hem meest geschikte 
instantie. 
a) Heeft minister zicht op de redenen waarom (nog) geen doorverwijzing volgt?
b) Bestaan er plannen in die zin? Waarom wel of niet? Wat is desgevallend de 
vooropgestelde timing?
7. Op de website van Moodspace wordt een podcastreeks aangeboden aan studenten. 
a) Hoeveel keer werd de podcastreeks beluisterd? Graag een overzicht per maand en 
per aflevering. 
b) Hoeveel keer werd de podcastreeks gedownload? Graag een overzicht per maand 
en per aflevering. 
c) De podcastreeks is tot op heden enkel te beluisteren op de site van Moodspace. 
Moet de podcastreeks ook niet toegankelijk gemaakt worden vanuit de voor 
studenten meer bekende podcastplatformen zoals Spotify en Apple? 
i. Zo ja, welke stappen onderneemt de minister daarvoor? 
ii. Zo niet, waarom lijkt het volgens de minister niet noodzakelijk om de 
podcastreeks ook toegankelijk te maken op die platformen? 
8. Hoe wordt het beschikbare aanbod door de studenten ervaren? 
a) Wordt ernaar gepeild bij de studenten zelf? Zo ja, wat is hun belangrijkste 
feedback?
b) Wordt ernaar gepeild bij stuvo’s of andere instanties? Zo ja, wat is hun 
belangrijkste feedback?
c) Wordt het bevragen van betrokkenen nog uitgebreid of herhaald? 
9. Wanneer studenten kijken waar ze terechtkunnen, wordt eerst verwezen naar de hulp 
aan de hogeschool of universiteit van de student zelf. Uit de praktijk blijkt echter dat 
studenten heel lang moeten wachten op een gesprek met de studentenpsycholoog.
a) Welke maatregelen neemt de minister om die wachttermijn in te korten? 
b) Voor studenten zijn de gratis studentenpsychologen aan de hogeschool of 
universiteit enorm belangrijk. 
Ziet de minister voordelen in een recht voor elke student op een aantal gratis 
consultaties per academiejaar? Zo niet, hoe biedt de minister zekerheid dat elke 
student voldoende terecht kan bij de psychologen?
10. Op de site wordt verwezen naar Tele-Onthaal, de Zelfmoordlijn, de huisarts van wacht, 
de spoeddienst en het Antigifcentrum. Echter kan ook Teleblok een luisterend oor 
bieden aan studenten. 
Welke redenen haalt de minister aan om niet te verwijzen naar Teleblok? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 220 van 5 januari 2024
van BRECHT WARNEZ
1-8.Het jaarverslag 2023 met de beschikbare gegevens wordt in het voorjaar van 2024 
gefinaliseerd. Voor eind 2024 wordt SIHO conform artikel 14 van het SIHO-Convenant 
2020-2024 ook geëvalueerd.  
9. We hebben in 2023 de sociale toelage van de diensten voor studentenvoorzieningen 
verhoogd met zes miljoen euro. Deze verhoging is structureel. Het behoort tot de 
autonomie van de betrokken instellingen om binnen het regelgevend kader voor 
studentenvoorzieningen concreet te bepalen hoe ze de middelen willen besteden. Het 
staat hogescholen en universiteiten vrij om met deze middelen een aantal sessies van 
psychologische dienstverlening gratis aan te bieden. Studiegerelateerde 
psychologische dienstverlening wordt hoe dan ook reeds gratis aangeboden. In 
sommige instellingen is dat ook het geval voor niet-studiegerelateerde psychologische 
hulp. De diensten voor studentenvoorzieningen bieden in de regel eerstelijnshulp aan. 
Het is eerder hun taak om de noden te detecteren en vervolgens studenten gericht 
door te verwijzen, dan om zelf studenten op langere termijn te behandelen, zeker als 
het ondersteuning betreft voor niet-studiegerelateerde problemen.
 
10. Het staat SIHO vrij om binnen de bepalingen van het SIHO-convenant 2020-2024 
Moodspace te organiseren zoals zij dit het best achten. De medewerkers van het SIHO 
beschikken over de nodige expertise. Indien er op dit vlak aandachtspunten zijn, ga ik 
ervan uit dat deze bij de evaluatie zoals omschreven in het antwoord op vraag 1 aan 
bod zullen komen. Ik heb de opmerking van de Vlaamse volksvertegenwoordiger wel 
aan het Steunpunt overgemaakt met de vraag om dit te bekijken.  
