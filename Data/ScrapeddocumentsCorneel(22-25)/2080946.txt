title: Leersteuncentra - Personeelsbestand
thema: Onderwijs en Vorming
pdf link: https://docs.vlaamsparlement.be/pfile?id=2080946
thema link: https://www.vlaamsparlement.be/parlementaire-documenten/schriftelijke-vragen/1834906
SCHRIFTELIJKE VRAAG
nr. 43
van LOES VANDROMME
datum: 21 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Leersteuncentra  -  Personeelsbestand
Sinds 1 september 2023 zijn de nieuwe leersteuncentra in Vlaanderen volledig 
operationeel. Er zijn veertig leersteuncentra en vier specifieke leersteuncentra, verspreid 
over Vlaanderen. Het leersteunmodel verving het ondersteunersmodel. Er waren enkele 
overgangsmaatregelen van kracht voor ondersteuners.
Om zicht te krijgen op de samenstelling van de verschillende centra, ontving ik graag de 
volgende informatie.
1. Hoeveel personeelsleden tellen de verschillende leersteuncentra in Vlaanderen? Graag 
een overzicht per leersteuncentrum met telkens vermelding van het aantal 
voltijdsequivalenten (vte’s).
2. Hoeveel personeelsleden waren vroeger al werkzaam in een ondersteuningsnetwerk? 
Graag een overzicht per leersteuncentrum.
3. Hoeveel personeelsleden zijn werkzaam in een leersteuncentrum en waren vroeger 
werkzaam in een ondersteuningsnetwerk met een vaste benoeming (en hebben dus 
die vaste benoeming kunnen meenemen)? Graag een overzicht per leersteuncentrum.
4. Hoeveel personeelsleden hebben geen ervaring uit een ondersteuningsnetwerk? Graag 
een overzicht per leersteuncentrum.
5. Hoeveel personeelsleden uit de vroegere ondersteuningsnetwerken zijn niet 
overgestapt naar een leersteuncentrum? Graag een overzicht per leersteuncentrum.
6. Hoeveel personeelsleden tellen de leersteuncentra op master- en op bachelorniveau? 
Graag een overzicht per leersteuncentrum.
7. Ondersteuners die tijdens het uitoefenen van hun functie als ondersteuner wel 
beschikten over een vereist of voldoende geacht bekwaamheidsbewijs, maar geen 
vereist bekwaamheidsbewijs hadden voor het ambt van leerondersteuner of van 
coördinator, konden een beroep doen op een overgangsmaatregel: de overheid 
beschouwt hen als een personeelslid mét een vereist bekwaamheidsbewijs voor het 
ambt van leerondersteuner of van coördinator. 
Hoeveel personeelsleden zijn aan de hand van deze maatregel actief in een 
leersteuncentrum? Graag een overzicht per leersteuncentrum.
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 43 van 21 oktober 2024
van LOES VANDROMME
Om de schriftelijke vraag over de leersteuncentra te beantwoorden, raadpleegde het 
Agentschap voor Onderwijsdiensten (AGODI) de databanken. De raadpleging gebeurde op 
06/11/2024.
1. Het aantal personeelsleden berekende AGODI op basis van opdrachten tijdens het 
schooljaar 2023-2024. De berekening van de VTE daarentegen baseert zich op de 
referentiedatum van 01/10/2023.
Vorig schooljaar telt 4.993 personeelsleden die een bezoldigde functie in een 
leersteuncentrum opnemen. Omgerekend naar VTE levert dit een totaal van 4.105 VTE 
op.
Het eerste tabblad van de bijlage splitst verder op per leersteuncentrum.
2. AGODI bekeek vervolgens hoeveel personeelsleden er al vroeger tewerkgesteld waren 
in een ondersteuningsnetwerk. AGODI vergeleek het personeelsbestand van de 
ondersteuningsnetwerken sinds het schooljaar 2020-2021. 
Dit was de situatie voor 3.887 personeelsleden. 
Het tweede tabblad van de bijlage splitst verder op per leersteuncentrum.
3. 1.747 personeelsleden die uiterlijk op 30 juni 2023 vast benoemd waren in het 
onderwijs, konden hun vaste benoeming voor hetzelfde volume meenemen bij een 
aanstelling als leerondersteuner vanaf 1 september 2023 tot 15 november 2023. 
Het derde tabblad van de bijlage bevat het aantal leerondersteuners die konden 
genieten van overgangsmaatregelen voor hun vaste benoeming. AGODI splitst verder 
op per leersteuncentrum.
Let wel, het totaal van de tabel in bijlage wijkt af van het totaal aantal personeelsleden 
dat ik in bovenstaande alinea meedeel. Dit aantal gaat uit van het aantal unieke 
personeelsleden over alle leersteuncentra heen. De bijlage daarentegen splitst verder 
op per leersteuncentrum. Een persoon kan dan gerust een bezoldigde tewerkstelling 
in meer dan in één leersteuncentrum opnemen in hetzelfde schooljaar. De tabel in het 
tabblad 3 van de bijlage kan dus dubbeltellingen bevatten waardoor het totaalaantal 
hoger zal liggen. 
4. 1.106 personeelsleden ontberen ervaring in een ondersteuningsnetwerk.
Het vierde tabblad van de bijlage splitst verder op per leersteuncentrum.
5. AGODI berekende dat 3.402 personeelsleden uit de vroegere 
ondersteuningsnetwerken niet mee overstapten naar een leersteuncentrum. Het is niet 
mogelijk om een overzicht per leersteuncentrum uit te werken omdat er net voor deze 
personeelsleden geen sprake meer is van een leersteuncentrum.
6. Het vorige schooljaar telde 4.993 personeelsleden met een bezoldigde opdracht in een 
leersteuncentra. De tabel verdeelt deze personeelsleden volgens hun diplomaniveau.
6.1 Verdeling van de personeelsleden in de leersteuncentra tijdens 2023-2024, 
volgens diploma
Diploma-indeling Aantal personeelsleden
Ten minste HSO 58
Ten minste Master 1.117
Ten minste Bachelor 3.804
Geen ingebracht diploma met een indeling 14
Totaal 4.993
Ik verwijs naar het vijfde tabblad van de bijlage voor een verdere indeling per 
leersteuncentrum en per indeling diploma. De data slaan enkel op het schooljaar 2023-
2024.
Let wel, het totaal van de tabel in bijlage wijkt af van het totaal aantal personeelsleden 
dat ik in de bovenstaande alinea meedeel. Dit aantal gaat uit van het aantal unieke 
personeelsleden over alle leersteuncentra heen. De bijlage daarentegen splitst verder 
op per leersteuncentrum. Een persoon kan dan gerust een bezoldigde tewerkstelling 
in meer dan in één leersteuncentrum opnemen in hetzelfde schooljaar. De tabel in het 
tabblad 5 van de bijlage kan dus dubbeltellingen bevatten waardoor het totaalaantal 
hoger zal liggen.
7. Na analyse van AGODI blijkt dat 35 personeelsleden in het ambt van leerondersteuner 
of coördinator aangesteld zijn in de leersteuncentra. 
De analyse beperkte zich tot de periode van 01/09/2023 t.e.m. 15/11/2023 die een 
overgangsmaatregel genoten met betrekking tot het bekwaamheidsbewijs. De 
overheid beschouwt immers hen als personeelsleden met een vereist 
bekwaamheidsbewijs voor het ambt van leerondersteuner of van coördinator.
Ik verwijs naar het laatste tabblad van de bijlage voor een verdere opdeling per 
leersteuncentrum.
BIJLAGE
Overzicht
