title: Ondersteunend beleid alleenwonenden - Vastrecht waterfactuur
thema: Natuur en Milieu
pdf link: https://docs.vlaamsparlement.be/pfile?id=2014003
thema link: https://www.vlaamsparlement.be/parlementaire-documenten/schriftelijke-vragen/1778821
SCHRIFTELIJKE VRAAG
nr. 113
van BRECHT WARNEZ
datum: 10 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Ondersteunend beleid alleenwonenden  -  Vastrecht waterfactuur
Op 13 februari 2022 gaf minister Somers in de media aan te willen werken aan meer 
aandacht voor singles in het Vlaamse en lokale beleid. Een terechte ambitie, waarbij we 
hopen op veel daadkracht.
Steeds meer Vlamingen zijn alleenwonend. In 2023 bestond 8% van de Vlaamse 
huishoudens uit alleenstaande ouders en 32% uit alleenwonenden. Het Federaal 
Planbureau voorziet in een stijging tot 50% tegen 2060.
De Vlaamse regelgeving is daarentegen vaak heel conservatief en is niet steeds aangepast 
aan de maatschappelijke realiteit waarbij singles een grote groep in de samenleving 
vormen. Tijdens de commissievergadering Binnenlands Bestuur, Gelijke Kansen en 
Inburgering van 22 februari 2022 gaf minister Somers aan daar samen met de Vlaamse 
Regering aan te willen werken.
De waterfactuur vertegenwoordigt drie onderdelen. Het eerste onderdeel betreft de 
productie, het transport, de distributie en de levering van drinkwater (44% van de totale 
factuur). Het tweede onderdeel slaat op de rioleringskosten voor de afvoer van het 
afvalwater, gemeentelijke bijdrage (32% van de totale factuur) en het laatste onderdeel 
betreft het verzamelen en zuiveren van het afvalwater door Aquafin, bovengemeentelijke 
bijdrage (24% van de totale factuur). 
De drie onderdelen kan men vervolgens opsplitsen in een variabele en een vaste 
component. De variabele component wordt berekend op basis van het waterverbruik per 
wooneenheid. Het betreft een basistarief en een comforttarief. Het basistarief slaat op een 
jaarlijks verbruik van 30 kubieke meter per wooneenheid, aangevuld met 30 kubieke meter 
per gedomicilieerde. Is er sprake van een meerverbruik, dan zal dat per wooneenheid 
worden aangerekend aan het comforttarief. Als alleenstaande kan men aldus maar 60 
kubieke meter water verbruiken tegen basistarief, terwijl koppels 90 kubieke meter water 
kunnen verbruiken tegen het basistarief. Hierin zit een duidelijke onbillijkheid die moet 
worden aangepakt. 
De vaste component, ook wel het vastrecht genoemd, is een forfaitair bedrag per 
wooneenheid dat is losgekoppeld van het waterverbruik, respectievelijk 50 euro voor de 
levering van drinkwater, 30 euro voor de gemeentelijke bijdrage voor afvoer en 20 euro 
voor de bovengemeentelijke bijdrage voor zuivering. Per waterfactuur en per 
gedomicilieerde wordt er een korting toegekend, respectievelijk 10 euro, 6 euro en 4 euro. 
In totaal betaalt men dus voor de vaste component 100 euro verminderd met 20 euro 
korting per gedomicilieerde. Ook de variabele component is in dat opzicht nadelig voor 
alleenwonenden. 
In het licht van het regeerakkoord zou de minister onderzoeken hoe de tariefstructuren 
voor drinkwater en afvalwater het best kunnen worden geoptimaliseerd in het licht van de 
betaalbaarheid en billijkheid. Hiervoor heeft ze een advies gevraagd aan de Minaraad en 
de Sociaal-Economische Raad van Vlaanderen (SERV). Begin mei 2022 werd dit advies 
gepubliceerd waarbij werd voorgesteld om het tarief van het vastrecht zo laag mogelijk te 
maken. Volgens de Minaraad en de SERV zouden op die manier enerzijds garanties 
geboden worden aan iedereen om vlot toegang te hebben tot drinkwater. Anderzijds biedt 
het mogelijkheden om via onder meer de variabele component spaarzaam verbruik aan te 
moedigen. Tevens zijn de Minaraad en de SERV voorstander van een gelijk vastrecht voor 
alle gezinnen, waar de kortingen per persoon worden afgeschaft. Echter waarschuwen ze 
wel voor het garanderen van budgetneutraliteit bij deze eventuele aanpassing. 
Gelieve alle gegevens beschikbaar te stellen in Excel.
1. Het advies van de Minaraad en de SERV is duidelijk en eveneens meer ondersteunend 
voor alleenwonenden. Tijdens de commissie Leefmilieu van 10 januari 2023 gaf de 
minister aan dat over de optimalisatie van de tariefstructuur nog steeds geen 
beslissing werd genomen. De minister wilde de impact van de aanbevelingen van de 
Minaraad en de SERV grondig analyseren om bij een hervorming van de 
tarievenstructuur ongewenste neveneffecten te vermijden.Het einde van de legislatuur 
nadert; een update omtrent het onderzoek naar de aanbevelingen van de Minaraad en 
de SERV dringt zich op.
a) Welke stappen heeft de minister al gezet na het inwinnen van de adviezen bij 
Minaraad en SERV en welke stappen wenst de minister nog te zetten in het licht 
van de voorbereiding van een definitieve besluitvorming?
b) Heeft de minister al zicht op bepaalde aanpassingen die ze zal doorvoeren? Zo ja, 
graag een plan van aanpak, timing en budget.
c) Sinds januari 2022 past VIVAQUA een lineair watertarief toe bestaande uit één 
unieke prijs per kubieke meter, ongeacht het aantal personen in het huishouden. 
Is er animo bij de minister om ook zo’n tarief in te voeren?
2. Tijdens de commissie Leefmilieu van 10 januari 2023 erkende de minister eveneens 
dat er bij de hervorming rekening moet worden gehouden met de alleenstaanden die 
procentueel meer betalen dan de grote gezinnen en een korting van 20 euro krijgen. 
De minister heeft de Minaraad en de SERV gevraagd om dit facet nauwkeuriger uit te 
werken. 
a) Werd er al een nauwkeuriger advies hieromtrent uitgewerkt door de Minaraad en 
de SERV?
b) Welke initiatieven nam of plant de minister in dezen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 113 van 10 november 2023
van BRECHT WARNEZ
1. Evaluaties van de tariefstructuur van de waterfactuur maken duidelijk dat die inderdaad 
nog geoptimaliseerd kan worden. Zoals ik reeds eerder meermaals aangaf, is de 
waterfactuur een delicaat gegeven, met onderlinge – soms niet meteen zichtbare – 
verbanden en bijhorende neveneffecten. De SERV en Minaraad adviseren een 
aanpassing van het vastrecht waarbij die zo laag mogelijk wordt gehouden. Uitgaande 
van een behoud van kostendekking betekent dat een herverdeling van doorrekening 
over de huishoudens, met huishoudens die meer zullen betalen en andere minder. 
2. De SERV en Minaraad hebben een aantal maatregelen gesuggereerd om de 
tariefstructuur te hervormen. Rekening houdend met de aanbevelingen van de SERV 
en Minaraad heb ik aan mijn administratie de opdracht gegeven om de impact van 
verschillende scenario’s nog verder te onderzoeken. Essentieel in de evaluatie is de 
impact van de hervorming op de betaalbaarheid van de waterfactuur per type gezin. 
We moeten nl. omzichtig omspringen met een hervorming van de waterfactuur om 
ongewenste neveneffecten te vermijden.
De onderzochte scenario’s worden nu verder beoordeeld naar wenselijkheid en 
effectiviteit. Alvorens ik een hervorming van de waterfactuur doorvoer, wil ik er immers 
zeker van zijn dat een aanpassing aan de waterfactuur tegemoet komt aan de 
doelstelling om zij die er het meeste nood aan hebben te ondersteunen. Het herbekijken 
van de doelgroep van de sociale tarieven, conform het advies van de SERV en Minaraad, 
vormt hierbij een van de elementen.
