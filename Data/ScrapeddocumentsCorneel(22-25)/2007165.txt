title: Mobiele zorgwoningen - Toepassing gewestelijke stedenbouwkundige verordening inzake hemelwater
thema: Natuur en Milieu
Ruimtelijke ordening
Welzijn en Gezin
pdf link: https://docs.vlaamsparlement.be/pfile?id=2007165
thema link: https://www.vlaamsparlement.be/parlementaire-documenten/schriftelijke-vragen/1771568
SCHRIFTELIJKE VRAAG
nr. 46
van KATRIEN SCHRYVERS
datum: 13 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Mobiele zorgwoningen  -  Toepassing gewestelijke stedenbouwkundige verordening inzake 
hemelwater
Sinds augustus 2019 is het mogelijk om, met een gewone melding, een zorgwoning te 
creëren bij een bestaande hoofdzakelijk vergunde woning, bijvoorbeeld in een bestaand 
bijgebouw of in een tijdelijke constructie in de tuin. Volgens het Zorgdecreet van juni 2021 
moet de zorgunit voor haar voorzieningen (elektriciteit, drinkwater en afvalwater) volledig 
aangesloten zijn op de hoofdwoning.
Op 2 oktober 2023 trad het besluit van de Vlaamse Regering (BVR) van 10 februari 2023 
tot vaststelling van een gewestelijke stedenbouwkundige verordening inzake hemelwater 
in werking. Dat is van toepassing op 1° het bouwen of herbouwen van overdekte 
constructies, en het verbouwen van bestaande overdekte constructies met werken aan de 
afwatering of uitbreiding; 2° het aanleggen, heraanleggen of uitbreiden van verhardingen, 
en 3° het aanleggen van een afwatering voor de constructies of verhardingen vermeld in 
punt 1° of 2°, waarvan het hemelwater voorheen op natuurlijk wijze in de bodem 
infiltreerde.
Als genoemde handelingen verricht worden, moet voorzien worden in een of meerdere 
infiltratievoorzieningen volgens de bepalingen van het besluit, behalve als de kadastrale 
percelen in kwestie die tot een eigendom behoren, samen kleiner dan 120 vierkante meter 
zijn.
Bij nieuwbouw of herbouw van een gebouw, bij verbouwing van een bestaand gebouw met 
werken aan de afwatering of uitbreiding van een bestaand gebouw, dat een 
woongelegenheid bevat, is de plaatsing van een of meer hemelwaterputten verplicht.
Het BVR bepaalt ook dat de bevoegde overheid, op gemotiveerd verzoek van de 
vergunningsaanvragen, bij de beoordeling van een omgevingsvergunningsaanvraag 
uitzonderingen kan toestaan op de verplichtingen van het besluit als dat om specifieke 
redenen met betrekking tot de mogelijkheden van gebruik, wettelijk voorschriften of 
plaatselijke terreinkenmerken verantwoord of noodzakelijk is.
Bij constructeurs van units voor tijdelijke zorgwoningen leeft de vraag in welke mate de 
meldingplichtige zorgunits onder de verordening inzake hemelwater vallen.
1. Kan de minister verduidelijken op welke manier de tijdelijke zorgwoningen die worden 
gecreëerd bij een bestaande hoofdzakelijk vergunde woning al dan niet vallen onder 
de bepaling van het BVR van 10 februari 2023 met betrekking tot het hemelwater?
2. In hoeverre kunnen op de plaatsing van een tijdelijke zorgwoning uitzonderingen op 
de regelgeving in verband met hemelwater worden toegekend, overeenkomstig artikel 
12 van het BVR?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 46 van 13 oktober 2023
van KATRIEN SCHRYVERS
1. In het toepassingsgebied, opgenomen in artikel 4 van de Hemelwaterverordening van 
2023, wordt niet langer de koppeling gemaakt met een omgevingsvergunning of een 
welbepaalde oppervlakte-eenheid vanaf wanneer de verordening van toepassing zou 
zijn. Dit om de boodschap mee te geven dat ongeacht de gebouwde of verharde 
oppervlakte er steeds aandacht moet zijn voor het watersysteem. Hierdoor is de 
verordening van toepassing ongeacht of constructies vergunningsplichtig dan wel 
vrijgesteld of meldingsplichtig zijn.
Bij zorgwonen in een tijdelijke, verplaatsbare constructie (zorgunit) is de 
Hemelwaterverordening van 2023 van toepassing. 
Bij zorgwonen in een bestaand, hoofdzakelijk vergund vrijstaand bijgebouw, is de 
verordening van toepassing als er werken aan de afwatering worden uitgevoerd. Dit 
wordt gedefinieerd als werken aan een bestaand gebouw of bestaande overdekte 
constructie waarbij de afvoer van zowel afval- en hemelwater ingrijpend wordt 
aangepast. Verandert een burger enkel de interne afvoeren van badkamer en keuken, 
dan blijft de afvoer van hemelwater ongewijzigd. Dit zijn dan ook geen “werken aan de 
afwatering”. Een dergelijke verbouwing valt niet onder het toepassingsgebied van de 
verordening.
2. Wil men genieten van de meldingsprocedure, dan zal men geen uitzonderingen op de 
Hemelwaterverordening van 2023 kunnen invoeren. Het is slechts de 
vergunningverlenende overheid die in kader van een vergunningsaanvraag een 
afwijking op de Hemelwaterverordening kan toestaan.
Wil men zich beroepen op uitzonderingen, dan zal men dus een vergunningsaanvraag 
moeten indienen.
