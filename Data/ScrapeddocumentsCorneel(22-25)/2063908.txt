title: Knolcyperus - Chemische bestrijding
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2063908
thema link: https://www.vlaamsparlement.be/parlementaire-documenten/schriftelijke-vragen/1818880
SCHRIFTELIJKE VRAAG
nr. 511
van JOHAN DANEN
datum: 15 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Knolcyperus  -  Chemische bestrijding
Wat voor karpervissers een tijgernoot is, en voor foodies en horchata-liefhebbers een 
aardamandel, is binnen het Belgische en Vlaamse landbouwbeleid de knolcyperus (Cyperus 
esculentus). Dit van oorsprong tropische, doorlevende en knolletjesvormende schijngras 
steekt vanaf het begin van de zomer de kop op als invasieve exoot.
Die exoot is in de Lage Landen waarschijnlijk geïntroduceerd via de commerciële 
gladiolenteelt, ergens in de jaren 70 van de vorige eeuw. Voor Nederland zou al in 1984 
een eerste bestrijdingsprogramma zijn opgezet.
In landbouwteelten - met name in de maïsteelt - resulteert besmetting met knolcyperus in 
opbrengstverliezen, die bij een hoge besmettingsgraad zeer beduidend kunnen zijn. 
Verspreiding naar andere percelen gebeurt zeer gemakkelijk door landbouwmachines en 
grondverzet.
Mede om die reden werd in België op 12 mei 2011 een koninklijk besluit ondertekend dat 
voor iedereen de verplichting invoerde om elke aanwezigheid van knolcyperus te melden 
aan het Federaal Agentschap voor de Veiligheid van de Voedselketen (FAVV).
Helaas is dit volledig interne landbouwprobleem door een endemische cultuur van 
wegkijken, negeren van voorzorgsmaatregelen en afwezigheid van handhaving intussen 
compleet geëxplodeerd. Binnen het landbouwgebied zelf schatte de vorige minister van 
Landbouw in antwoord op schriftelijke vraag nr. 567 van 11 maart 2021 de aangetaste 
oppervlakte landbouwareaal in Vlaanderen op minstens 25.000 hectare, zijnde 250 
vierkante kilometer.
Daarnaast zijn ook particulieren en openbare besturen intussen de dupe van die langjarige 
wanpraktijk. Aangevoerde teelaarde geleverd door bonafide leveranciers resulteert niet 
alleen in particuliere tuinen, maar ook op openbaar domein in een verdere verspreiding 
van deze persistente landbouwpestsoort.
In antwoord op mijn schriftelijke vraag nr. 306 van 29 februari 2024 aan de huidige 
minister van Landbouw motiveert die waarom - volgens zijn diensten - voor maïspercelen 
op zandgrond zonder teeltrotatie verder ingezet kan worden op volgehouden chemische 
bestrijding van de knolcyperus. Dit naast de bekende voorzorgsmaatregelen die al 
decennia stelselmatig werden genegeerd.
1. Als een gecontamineerd maïsperceel grenst aan een geklasseerde waterloop of 
watervoerende gracht, zijn dan voor dit terugkerende herbicidegebruik afstandsregels 
van toepassing? Zo ja, heeft de collega van Landbouw met de diensten van de minister 
overlegd hoe de knolcyperusproblematiek op dijken en slootkanten op een niet-
chemische manier moet worden opgelost om infectiehaarden in te dijken en verdere 
verspreiding te voorkomen?
2. De problematiek is intussen dermate geëscaleerd dat werkzaamheden aan voormalige 
akkers vanuit natuurdoeleinden - of het nu gaat om bebossingsprojecten, 
grondbewerking of grondverzet - in veel gevallen een verspreidingsrisico van 
knolcyperus kennen. 
Is het Agentschap voor Natuur en Bos (ANB) op de hoogte van dit risico en zo ja, op 
welke manier communiceert het agentschap daarrond met de eigen diensten en met 
onderaannemers?
3. Als resultaat van het jarenlang onder de mat vegen van de knolcyperusproblematiek, 
ontbreekt anno 2024 een accuraat overzicht van de actuele verspreiding van deze 
pestsoort in Vlaanderen. De verwerving van besmette percelen in landbouwgebruik 
zorgt evenwel voor belangrijke meerkosten bij grondwerken gericht op natuurherstel. 
Heeft het ANB bij aankoopdossiers al de knolcyperusbesmetting laten meewegen in de 
schattingsprijs? Zo ja, met welk resultaat?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 511 van 15 april 2024
van JOHAN DANEN
1. Het waterwetboek bepaalt dat in de 1 m-zone naast de waterloop geen 
pesticidengebruik toegelaten is. Dit is tevens de teeltvrije zone (geen bemesting, geen 
grondbewerking). Voor landbouwers die aangesloten zijn aan het Gemeenschappelijk 
Landbouwbeleid (GLB), geldt een pesticidevrije strook van 3 meter naast de waterloop. 
Op terreinen die gebruikt worden voor een openbare dienst of een commerciële 
activiteit (uitgezonderd land- en tuinbouw) zijn pesticiden verboden op minder dan 6 
meter van de waterloop in uitvoering van het besluit van de Vlaamse Regering van 15 
maart 2013 houdende nadere regels inzake duurzaam gebruik van pesticiden in het 
Vlaamse Gewest voor niet-land- en tuinbouwactiviteiten. Er geldt hierbij geen 
uitzondering voor terreinen waar knolcyperus voorkomt. In de richtlijnen voor 
geïntegreerde gewasbescherming van het departement Landbouw (IPM richtlijn 
checklist 2023) zijn bepalingen opgenomen over percelen met knolcyperus. Sinds 1 
januari 2014 zijn de land- en tuinbouwers verplicht om de principes van IPM toe te 
passen volgens de Europese richtlijn 2009/128 betreffende een duurzaam gebruik van 
pesticiden.
2. Knolcyperus verspreidt zich voornamelijk vegetatief via wortelknolletjes. Deze kunnen 
zeer makkelijk via grondverzet of machinerie naar nieuwe locaties worden verspreid. 
Bij besmetting is het bijvoorbeeld niet meer toegestaan knol-, bol- en wortelgewassen 
te telen omdat grond aan deze gewassen verspreiding in de hand werkt. Voor natuur 
of biodiversiteit vormt deze soort vooralsnog geen probleem. Knolcyperus is een 
typische pioniersoort, eens zich natuurlijke vegetatie (bv. bos) ontwikkelt, verdwijnt de 
soort doorgaans terug. Dit is anders op landbouwpercelen waar die pioniersituatie door 
de landbouwactiviteiten in stand wordt gehouden. Er zijn geen indicaties voor schade 
aan soorten of vegetaties. Dit wordt verder opgevolgd door INBO en ANB.
De plant is opgenomen in de IPM-regelgeving (Landbouw) waarin tal van maatregelen 
(zoals bovenstaande) zijn opgenomen om verspreiding tegen te gaan en de plant te 
bestrijden. Bestrijding is evenwel niet eenvoudig. 
Zoals hierboven vermeld is verspreiding door grondverzet of machinerie een belangrijk 
risico voor de verspreiding. Indien er in kader van natuurbeheer zulke werken worden 
uitgevoerd op percelen waarbij de plant aanwezig is, dient daar rekening mee te worden 
gehouden.
 
Het ANB neemt bij uitvoering van werken (bv. in bestekken) passages op om de 
verspreiding van invasieve exoten tegen te gaan. Dit verschilt van bestek tot bestek. 
Actueel wordt werk gemaakt van standaardpassage in alle bestekken van ANB-
Terreinbeheer, zodat adequaat gehandeld wordt bij aanwezigheid van invasieve 
exoten.
Door het toepassen van de bio-veiligheidsmaatregelen (bv. het afspuiten van de 
plantmachines na gebruik op een ‘besmet’ perceel), voorkomen we dat de plant zicht 
verder verspreidt. Onderzoekers van het Instituut voor Natuur- en Bosonderzoek 
bevestigden aan het ANB dat zij verwachten dat de Knolcyperus na de aanplant van 
bomen zal verdwijnen omdat de abiotische omstandigheden (o.a. licht) niet meer 
gunstig zijn. Deze soort is momenteel in geen enkel habitat een probleem voor de 
biodiversiteit. 
3. Neen, ANB heeft dit niet laten meetellen in de schattingsprijs.
