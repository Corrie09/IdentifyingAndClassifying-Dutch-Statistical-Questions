title: Ninoofsesteenweg (N8) - Schrappen fietssnelweg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2052690
thema link: https://www.vlaamsparlement.be/parlementaire-documenten/schriftelijke-vragen/1809149
SCHRIFTELIJKE VRAAG
nr. 731
van STIJN BEX
datum: 1 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Ninoofsesteenweg (N8)  -  Schrappen fietssnelweg
Van een mogelijke fietssnelweg op de Ninoofsesteenweg (N8) lijkt geen sprake meer in het 
bovenlokaal functioneel fietsroutenetwerk (BFF). Dat leidt tot verbazing en bezorgdheid, 
gezien het feit dat de route oorspronkelijk was opgenomen in de FietsGEN-studie van 2012 
en aan de Brusselse zijde duidelijk wordt aangeduid als FietsPLUS. Ter volledigheid: de 
N8-as is inderdaad niet opgenomen onder het statuut van een fietssnelweg, maar is wel 
degelijk nog een functionele route (het statuut onder fietssnelweg) in het BFF aan Vlaamse 
zijde. 
Ik had graag meer inzicht gekregen in de motivatie en het besluitvormingsproces dat heeft 
geleid tot het schrappen van deze belangrijke fietsroute.
1. Heeft deze as in Vlaanderen ooit het statuut ‘fietssnelweg’ gehad?
2. Was dit een eenzijdige beslissing van het Vlaamse Gewest of zijn lokale en andere 
regionale belanghebbenden erbij betrokken geweest? Werd de gemeente Dilbeek 
betrokken bij de beslissing? Werd het Brusselse Hoofdstedelijke Gewest betrokken bij 
de beslissing?
3. Zal het kruispunt voor fietsers volledig conflictvrij zijn? Hoe vaak zullen fietsers daarbij 
geen rood licht, één rood licht of twee rode lichten op hun weg vinden? Wat is de 
maximale tijd die fietsers zullen nodig hebben om het kruispunt te overbruggen?
4. Welk alternatief zullen fietsers ter beschikking hebben als ze dit kruispunt willen 
vermijden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 731 van 1 maart 2024
van STIJN BEX 
1. Neen.
2. Wijzigingen in het BFF netwerk worden besproken in een wijzigingswerkgroep die 
eerst door de provincie en later samen met de vervoerregio georganiseerd wordt. 
Deze werkgroep bestaat steeds uit de provincie, de verschillende Vlaamse instanties 
(MOW, AWV, De Lijn, …) en de betrokken gemeente. Het Brussels Hoofdstedelijk 
gewest werd niet uitgenodigd bij de wijzigingswerkgroep. De gemeente Dilbeek had 
in kader van het project Itterbeeksebaan wel contact met de naburige gemeente 
Anderlecht.
3. Het nieuwe kruispunt van de Ninoofsesteenweg (N8) met de ring rond Brussel (R0) 
zal volledig conflictvrij zijn. Door de omvorming van het kruispunt met twee 
lichtengeregelde kruispunten naar een kruispunt met nog maar één lichtengeregeld 
kruispunt (Single Point Interchange – SPI) zijn er maar 3 fasen voor het verkeer. De 
fietsers kunnen, samen met de rechtdoorgaande beweging van de N8, door de 
groenfase fietsen. 
4. Voor de fietssnelweg FR0, die een tangentiële beweging rond Brussel vormt, wordt 
een fietsbrug over de ring rond Brussel (R0) gerealiseerd ter hoogte van 
Schilderkunstlaan (kant Dilbeek). Aan de kant van Anderlecht wordt een connectie 
gemaakt met de Lamartinestraat en met de Pr.H. Devosstraat te Anderlecht. Dit kan 
een alternatief zijn voor de fietspaden op de Ninoofsesteenweg (N8).
