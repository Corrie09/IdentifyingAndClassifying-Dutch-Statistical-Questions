title: Geïntegreerd investeringsprogramma (GIP) 2024 - De Vlaamse Waterweg Mol/Lommel
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2038537
thema link: https://www.vlaamsparlement.be/parlementaire-documenten/schriftelijke-vragen/1796450
SCHRIFTELIJKE VRAAG
nr. 534
van SOFIE MERTENS
datum: 22 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  De Vlaamse Waterweg Mol/Lommel
In het ontwerp geïntegreerd investeringsprogramma 2024 vinden we alle investeringen 
terug die de zeven verschillende entiteiten van het beleidsdomein Mobiliteit en Openbare 
Werken (MOW) plannen in 2024.
In het ontwerp GIP 2024 is voor De Vlaamse Waterweg in Mol voor de studie van het 
vervangen drie 600 tonsluizen van Blauwe Kei door 1 sluis / vervangen drie 600 tonsluizen 
van Blauwe Kei door 1 sluis studie (GIP002521/01) 200.000 euro budget gereserveerd. In 
het definitieve GIP 2023 werd 2.000.000 euro reservebudget ingeschreven.
In mijn schriftelijke vraag nr. 1017 van 22 maart 2023 antwoordde de minister dat de 
studie in 2022 werd aanbesteed en op het moment van de vraagstelling in uitvoering was. 
De procesnota zou in opmaak zijn. Verder werd volgende timing gegeven: 
- januari 2023-oktober 2023: verkenningsfase, variantenonderzoek en 
onderzoeksbepaling;
- september 2023-2024: uitvoering onderzoeken en afweging ontwerpvoorstellen tot 
gedragen projectvisie.
1. Wat houdt de studie opgenomen in het ontwerp GIP 2024 precies in? Is het dezelfde 
als opgenomen in het definitieve GIP 2023?
2. Waarom wordt het project opnieuw opgenomen in het ontwerp GIP 2024 maar voor 
een ander bedrag? Wat zijn de redenen van de vertraging in het dossier?
3. Welke stappen werden er in het dossier al gezet in 2023?
4. Werden de verkenningsfase, het variantenonderzoek en de onderzoeksbepaling zoals 
gezegd voltooid in oktober 2023? Zo niet, waarom niet en wanneer mogen we dat 
verwachten?
5. Hoe ver staat het met de uitvoering van de onderzoeken en de afweging van de 
ontwerpvoorstellen tot een gedragen projectvisie?
6. Werd de procesnota al afgerond? Zo niet, waarom niet en wanneer mogen we dat 
verwachten?
7. Werd de studie al afgerond? Zo niet, waarom niet en wanneer mogen we dat 
verwachten? Zo ja, wat zijn de voorlopige bevindingen?
8. Wat is de verdere timing en planning van het project?
9. Wat is de stand van zaken van het project?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 534 van 22 januari 2024 
van SOFIE MERTENS
1. Het betreft hier de studie voor het opwaarderen van het kanaal Bocholt-Herentals van 
een klasse II naar een klasse IV vaarweg voor het gedeelte vaarweg tussen de 
aantakking met het kanaal naar Beverlo en het kanaal Dessel-Kwaadmechelen. Het 
betreft hetzelfde project.
2. Het budget op het IP2024 is voorzien om aanvullende opdrachten te kunnen geven 
aan het aangestelde studiebureau, of nevenopdrachten aan een ander, nog aan te 
stellen, studiebureau. Er zijn thans geen vertragingen in het dossier.
3. De verkenningsfase is afgerond. Die heeft geleid tot het opmaken van een proces- en 
een alternatievennota. De nota bevat een waaier aan technische alternatieven.
4. De verkenningsfase, het variantenonderzoek en de onderzoeksbepaling werden 
inderdaad in 2023 voltooid.
5. Deze technische alternatieven kunnen nu elk op hun merites worden beoordeeld: de 
eventuele negatieve gevolgen van bepaalde tracékeuzes worden zorgvuldig in kaart 
gebracht en afgetoetst. 
Dit aftoetsen impliceert het vergelijken van negatieve gevolgen van tracékeuzes ten 
opzichte van elkaar, maar ook tegenover de eventuele extra positieve gevolgen van 
bepaalde tracékeuzes. Deze fase van het onderzoek gebeurt in nauwe betrokkenheid 
met de diverse stakeholders in de regio. Het is een fase die de benodigde tijd in beslag 
neemt.
6. De procesnota werd afgerond.
7-8.De studieopdracht is nog niet afgerond. De verscheidene fases van de studie zijn als 
volgt voorzien:
•Deel I: verkenningsfase en onderzoeksbepaling, 2023
•Deel II: uitvoering onderzoeken en afweging ontwerpvoorstellen tot 
gedragen projectvisie, 2024-2025
•Deel III: uitwerking vergunningstraject en opmaak opdrachtdocumenten, 
2026-2027
•Deel IV: uitvoeringsfase, 2028-2031
Thans is het eerste deel klaar en het tweede deel opgestart, waarbij men er zich 
rekenschap van moet geven, dat er ingevolge de besprekingen met de diverse 
stakeholders in deze fase nog nieuwe ideeën kunnen ontstaan, die bijkomende 
aftoetsing vereisen, hetgeen stricto sensu tot deel 1 van de opdracht hoort. 
 
De belangrijkste voorlopige bevinding is dat er geen enkel tracé vanzelfsprekend de 
voorkeur geniet, aangezien alle denkbare oplossingen impactvol zijn op het 
landschap en/of de natuurwaarde en/of de erfgoedwaarde en/of de bevaarbaarheid 
van het kanaal tijdens de uitvoeringsfase.
9. Zie de antwoorden op deelvragen 3, 5 en 7.
