title: Geïntegreerd investeringsprogramma (GIP) 2024 - Herinrichting N37 BUBEKO Ardooie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2020245
thema link: https://www.vlaamsparlement.be/parlementaire-documenten/schriftelijke-vragen/1782878
SCHRIFTELIJKE VRAAG
nr. 291
van MARTINE FOURNIER
datum: 29 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Herinrichting N37 BUBEKO Ardooie
In het GIP 2023 was 150.000 euro gereserveerd voor een studie over de N037. In het GIP 
2024 zien we dat de middelen opnieuw worden gereserveerd.
Op een schriftelijke vraag van december 2022 antwoordde de minister: “De studie onder 
GIP 003935/01 zal een aanpak van de knelpunten voor de doorstroming en 
verkeersveiligheid langs de N037 tussen het kruispunt met de R032 in Ardooie tot en met 
de Sint Jansstraat in Tielt bestuderen. De uiteindelijke keuze van de N037 als ofwel 
Vlaamse Hoofdweg, of Regionale weg, heeft daarbij een impact op de mogelijke 
oplossingen die de studie kan voorstellen. Het aanstellen van een ontwerper wordt daarom 
in 2023 voorzien, na het afwerken van de daarvoor nodige opdrachtdocumenten. Een 
raming van de kosten voor het uitvoeren van de effectieve werken, kan nog niet gegeven 
worden. Op de vervoerregioraad van 17 oktober 2022 werd met Ardooie, Pittem en Tielt 
de studie al besproken, met de bedoeling de lokale besturen verder te betrekken bij 
concrete uitwerking van het bestek gedurende 2023.”
1. Wat is de stand van zaken van de studie?
2. Welke keuze is gemaakt voor de N037?
3. Wat zijn de volgende stappen in het dossier? Welke timing wordt er aangehouden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 291 van 29 november 2023
van MARTINE FOURNIER
1. De opdrachtdocumenten voor de studie worden voorbereid met het oog om deze in het 
voorjaar van 2024 op de markt te brengen, zodat deze in hetzelfde jaar nog kan 
aanvangen.  
 
2. Op 15 juli 2022 heeft de Vlaamse Regering haar principiële goedkeuring gehecht aan 
het ontwerp van hoofdwegennet, met het oog op de adviesvraag aan de vervoerregio’s. 
Op basis van de achterliggende ontwerpmethodiek werden de N37 tussen de E403 in 
Ardooie/Roeselare en de E40 in Aalter daarin voorgesteld als Vlaamse Hoofdweg.
De Vervoerregioraad Midwest heeft op dat punt na overleg op 20 december 2022 een 
negatief advies uitgebracht en voorgesteld de N37 op dit wegvak als Regionale Weg te 
categoriseren.
De Vervoerregioraad argumenteert dat voorgestelde ontwerpselectie voor het Vlaamse 
Hoofdwegennet weliswaar lijkt aan te sluiten bij het actuele functioneren van deze 
weg, maar dat er gegronde vragen zijn bij de gevolgen van de voorgestelde selectie 
op het bijkomend aantrekken van doorgaand verkeer en op de concrete inrichting van 
de weg. In de voorgaande besprekingen binnen de Vervoerregioraad zijn dan ook 
fundamentele bezwaren geuit tegen voorgestelde ontwerpselectie. De besprekingen in 
de schoot van de raad hebben geleid tot een consensus binnen de Vervoerregioraad 
om een negatief advies uit te brengen op de voorgestelde selectie en het betrokken 
wegvak op te nemen in het voorstel van Regionale Weg.
In de verdere uitwerking van het Regionaal Mobiliteitsplan voor de vervoerregio 
Midwest is dit wegvak dan ook consequent opgenomen als Regionale Weg. Het 
voorlopig vastgesteld RMP doorliep intussen de fase van openbaar onderzoek. Op dit 
punt werden geen opmerkingen ontvangen. Het RMP wordt naar verwachting eind 
januari 2024 door de Vervoerregioraad definitief vastgesteld, waarna het voor 
goedkeuring aan mij zal voorgelegd worden.
3. Ik verwijs naar mijn antwoord op deelvraag 1.
