title: Inburgeringstrajecten - Kostprijs
thema: Integratie en Inburgering
pdf link: https://docs.vlaamsparlement.be/pfile?id=2019492
thema link: https://www.vlaamsparlement.be/parlementaire-documenten/schriftelijke-vragen/1780685
SCHRIFTELIJKE VRAAG
nr. 61
van NADIA SMINATE
datum: 20 november 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Inburgeringstrajecten  -  Kostprijs
De effectieve kostprijs van inburgeringstrajecten wordt over het algemeen geschat op 4000 
tot 4500 euro. Dat lezen we, onder meer, in de memorie van toelichting bij het laatste 
hervormingsdecreet inzake integratie en inburgering.
1. Op welke wijze kwam die schatting tot stand en op basis van welke data wordt dat 
getal gehanteerd? 
a) Welke totale kostprijs was het uitgangspunt om tot die slotsom te komen, en door 
welk aantal inburgeraars werd dat bedrag gedeeld? Met andere woorden, over 
hoeveel inburgeraars ging het? 
b) Kan het totaalbedrag uitgesplitst worden (de verschillende taken van de 
agentschappen, lessen NT2, …)?
2. Is er een verschil tussen rechthebbende en verplichte inburgeraars? Zo ja, wat is de 
kostprijs van het respectieve traject? 
3. Is er een verschil tussen derdelanders en EU-burgers? Zo ja, wat is de kostprijs van 
het respectieve traject? 
4. Zijn er nog andere relevante verschillen in kostprijs, bijvoorbeeld naargelang het 
migratiemotief of de thuistaal?
5. Gelet op het nieuwe betalende karakter van inburgering, werden er al simulaties 
opgemaakt rond de eventuele inkomsten die de beleidsaanpassing met zich 
meebrengt?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 61 van 20 november 2023
van NADIA SMINATE
Deze inschatting van kostprijs werd door mijn voorgangster Liesbeth Homans gemaakt 
n.a.v. de vluchtelingencrisis in 2015 en de extra financiering die toen werd vrijgemaakt. 
Voor meer info, zie schriftelijke vraag nr. 423 van Yasmine Kherbache. Deze regeerperiode 
werd het inburgeringstraject hervormd, met als sluitstuk de invoering van de retributies in 
september 2023. Ik heb de opdracht gegeven aan de agentschappen Integratie en 
Inburgering om de kosten en opbrengsten daarvan goed te monitoren en op basis daarvan 
zal die ingeschatte trajectprijs herbekeken worden. 
Ter informatie geef ik u het geïndexeerde bedrag mee dat in het kader van de extra 
financiering voor de Oekraïnecrisis voor 2024 wordt gehanteerd voor het 
inburgeringstraject (begeleiding en MO): 1.950 euro en de NT2 screening en 
doorverwijzing: 175 euro.
Voor de huidige gehanteerde prijs van de cursussen NT2 verwijs ik u door aan de bevoegde 
minister van onderwijs. 
