title: Ondersteuning sportclubs - Inspiratiebox
thema: Sport
pdf link: https://docs.vlaamsparlement.be/pfile?id=2020269
thema link: https://www.vlaamsparlement.be/parlementaire-documenten/schriftelijke-vragen/1782595
SCHRIFTELIJKE VRAAG
nr. 155
van KRIS VAN DIJCK
datum: 28 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Ondersteuning sportclubs  -  Inspiratiebox
Via een optimale samenwerking met partners voorziet Vlaanderen in een gediversifieerd 
en kwaliteitsvol sportaanbod op maat van iedereen. Zo is er, op initiatief van het Vlaams 
Instituut Gezond Leven, een netwerkgroep Vrije tijd opgericht met diverse sportactoren in 
het kader van een gezamenlijke implementatie rond gezondheid naar sportclubs. Binnen 
dat kader werd een inspiratiebox voor sportclubs uitgewerkt waarin alle partners hun 
ondersteuning naar sportclubs bundelen. De toolkit voor sportclubs werd gelanceerd op 27 
oktober 2022.
Uit het antwoord op schriftelijke vraag nr. 239 van 3 januari 2023 bleek dat er op 1 
december 2022 een overleg is geweest waar verschillende actiepunten werden besproken 
over de nieuwe toolbox voor sportclubs voor 2023. Zo werd er afgesproken dat de 
inspiratiebox zich zou richten naar sportclubs, lokale besturen en andere verschillende 
partners. Met sportclubs en lokale besturen wil men goede praktijken delen. Bij lokale 
besturen willen ze de piste rond integratie van gezondheidsthema’s in subsidiereglementen 
verkennen. Ten slotte moeten ook de betrokken partners zorgen voor verspreiding en 
implementatie van de toolbox.
In het voorjaar van 2023 zouden de betrokken partners samenkomen om deze 
verschillende actiepunten verder te concretiseren en nadien verder gezamenlijk uit te 
werken.
1. Wat is de stand van zaken wat betreft deze concretisering?
2. Is er ondertussen, 1 jaar na de oprichting, meer informatie beschikbaar over de mate 
waarin de sportclubs tot nu toe aan de slag zijn gegaan met de toolbox?
3. Hoe zijn de lokale besturen en de andere partners aan de slag gegaan met de 
inspiratiebox?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 155 van 28 november 2023
van KRIS VAN DIJCK
1. Op 8 november 2022 verstuurde Sport Vlaanderen een flexmail naar de sportdiensten 
van alle lokale besturen met de mededeling dat de toolkit voor sportclubs online te 
raadplegen is en dat er kaarten  ter promotie van het aanbod bij hun sportclubs) konden 
besteld worden. In totaal gingen 98 sportdiensten in op deze vraag en ontvingen samen 
6.945 promokaarten om te verdelen bij hun clubs.  
Op 8 maart 2023 was de netwerkgroep vrije tijd aanwezig op het ‘congres lokaal 
sportbeleid’, waar bijna alle lokale sportdiensten op aanwezig zijn, met een 
gezamenlijke stand om de toolkit voor sportclubs te promoten. 
Omdat het belangrijk is dat de beschikbare informatie in de toolkit up-to-date en correct 
is en blijft, werd beslist de toolkit een keer per jaar te updaten. Dat gebeurde een eerste 
keer in de zomer van 2023. Alle partners hebben hun eigen bijdrage nagekeken, ge-
updatet en geoptimaliseerd. Informatie die niet meer van toepassing is, werd 
verwijderd, enkele zaken werden aangepast en een paar nieuwe 
ondersteuningsmogelijkheden toegevoegd. In de update van september werd 
bijkomend info opgenomen van organisaties zoals “Gezonde mond: Vlaams Instituut 
Mondgezondheid” en “EU Sport Link”.
In september 2023 (maand van de sportclub) is deze geüpdatete versie van de toolkit 
online gezet en verder gepromoot via de nieuwsbrieven en sociale media van de 
verschillende partners alsook via een promofilmpje met Marijn De Valck. Dit filmpje 
werd gepost op de website van Sport Vlaanderen en op de sociale media van de 
verschillende partners. In dit filmpje bespreekt Marijn de verschillende 
ondersteuningsmogelijkheden op een ludieke manier (met een knipoog naar Balthazar 
Boma)
 
Op 10 oktober 2023 werd een flexmail naar alle lokale besturen verstuurd met de 
melding dat de geüpdatete versie van de toolkit voor sportclubs online staat en dat 
hierin de nieuwste acties en ondersteuningsvormen voor sportclubs zijn opgenomen en 
dat verouderde informatie verwijderd is. Ook hier werd een link naar het promofilmpje 
met Marijn De Valck opgenomen.  
De consulenten (boven)lokale werking van Sport Vlaanderen hebben tijdens de 
maandelijkse regiovergaderingen met de gemeenten van alle sportregio’s de update van 
de toolkit voor sportclubs bekend gemaakt en het gebruik ervan gepromoot.
De netwerkgroep maakte ook werk van goede praktijkvoorbeelden van sportclubs die 
met materialen uit de toolkit aan de slag gegaan zijn. Momenteel is er één goede praktijk 
beschikbaar rond voeding: https://www.gezondleven.be/nieuws/scoren-met-je-
sportclub-zet-dan-gezonde-voeding-in-je-team . 
In 2024 blijft de netwerkgroep verder inzetten op de implementatie van de toolkit voor 
sportclubs. 
 
2. Hieronder schetsen we de mate waarin de sportclubs effectief kennis gemaakt hebben 
en/of aan de slag gegaan zijn met de toolbox.
Dit zijn cijfers over de raadpleging van de toolkit op de website van Sport Vlaanderen: 
-De pagina met het promofilmpje is tussen 15 september en 30 november 2023 943 
keer bekeken. Het gaat om unieke weergaves, personen die terugkomen naar de 
pagina worden slechts 1 keer meegeteld. 
We beschikken daarnaast ook over informatie van de raadpleging van de toolkit op de 
website www.preventiemethodieken.be van het Departement Zorg en Gezondheid:
-Voor de periode van 1 januari 2023 tot 4 december 2023 detecteren we volgende 
paginabezoeken: 1.124 views door 1.085 gebruikers.
-De geüpdatete toolkit werd sinds september 2023 online geconsulteerd door 49 
nieuwe gebruikers ondertussen. 
3. In navolging van de verstuurde flexmail en de toelichting door de consulenten 
(boven)lokale werking op de regiovergaderingen, hebben volgende regio’s of lokale 
besturen de vraag gesteld om de toolkit voor sportclubs live toe te lichten voor hun 
sportraad, sportclubbestuurders, trainers, recreatieve sporters of andere 
geïnteresseerden: ILV regio Zuid-Oost Vlaanderen, Sportraad Kampenhout, 
Projectvereniging Neteland en de Gemeente Brecht.
