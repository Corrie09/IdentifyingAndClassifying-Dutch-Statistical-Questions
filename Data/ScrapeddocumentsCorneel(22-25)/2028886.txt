title: Vlaams Rampenfonds - Uitbetaling aan slachtoffers
thema: Natuur en Milieu
pdf link: https://docs.vlaamsparlement.be/pfile?id=2028886
thema link: https://www.vlaamsparlement.be/parlementaire-documenten/schriftelijke-vragen/1782840
SCHRIFTELIJKE VRAAG
nr. 70
van MAXIM VEYS
datum: 29 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Vlaams Rampenfonds  -  Uitbetaling aan slachtoffers
Graag had ik de volgende gegevens opgevraagd over de uitbetaling aan slachtoffers door 
het Vlaams Rampenfonds:
1. Wat de hevige regenval van 5 en 6 juni 2022 betreft, kunnen sinds 10 november 2023 
tegemoetkomingen worden aangevraagd. 
Graag vernam ik hoeveel aanvragen tot tegemoetkoming er tot op heden zijn 
ingediend, met een opsplitsing per getroffen gemeente en particulier/ondernemer. 
Graag ook een overzicht voor de overgangsperiode teelten en niet-binnengehaalde 
oogsten.
Zijn er van de aanvragen al uitbetalingen gebeurd? Zo ja, hoeveel bedragen de 
uitbetalingen tot nu? Zo niet, wanneer mogen we de eerste uitbetalingen verwachten?
2. Wat de droogte van 2022 betreft, konden slachtoffers tot 30 september 2023 een 
tegemoetkoming aanvragen. 
Graag vernam ik hoeveel aanvragen tot tegemoetkoming er werden ingediend, met 
een opsplitsing per getroffen gemeente en particulier/ondernemer. Graag ook een 
overzicht voor de overgangsperiode teelten en niet-binnengehaalde oogsten.
Zijn er van de aanvragen al uitbetalingen gebeurd? Zo ja, hoeveel bedragen de 
uitbetalingen tot nu, opnieuw graag een opsplitsing per gemeente en 
particulier/ondernemer. Zo niet, wanneer mogen we de eerste uitbetalingen 
verwachten?
3. Wat de wateroverlast van midden juli 2021 betreft, vernam ik graag hoeveel 
aanvragen tot tegemoetkoming er werden ingediend, met een opsplitsing per getroffen 
gemeente en particulier/ondernemer. Graag ook een overzicht voor de 
overgangsperiode teelten en niet-binnengehaalde oogsten.
Zijn er van de aanvragen al uitbetalingen gebeurd? Zo ja, hoeveel bedragen de 
uitbetalingen tot nu, opnieuw graag een opsplitsing per gemeente en 
particulier/ondernemer. Zo niet, wanneer mogen we de eerste uitbetalingen 
verwachten?
4. Wat de droogte van maart-september 2020 betreft, vernam ik graag hoeveel 
aanvragen tot tegemoetkoming er werden ingediend, met een opsplitsing per getroffen 
gemeente en particulier/ondernemer. Graag ook een overzicht voor de 
overgangsperiode teelten en niet-binnengehaalde oogsten.
Zijn er van de aanvragen al uitbetalingen gebeurd? Zo ja, hoeveel bedragen de 
uitbetalingen tot nu, opnieuw graag een opsplitsing per gemeente en 
particulier/ondernemer? Zo niet, wanneer mogen we de eerste uitbetalingen 
verwachten?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ANTWOORD
op vraag nr. 70 van 29 november 2023
van MAXIM VEYS
1. Voor de ramp hevige regenval van 5 en 6 juni 2022 kunnen getroffenen nog een 
schadedossier indienen tot en met 29 februari 2024. Op datum van 18 december 2023 
werden er al vijf schadedossiers ingediend. Pas na aflopen van de indieningstermijn zal 
het Vlaams Rampenfonds (VRF) starten met de opstart van de dossierbehandeling. Het 
doorsturen van schadedossiers voor expertise zal gebeuren nadat de expertises voor de 
rampen droogte 2020, wateroverlast 2021 en droogte 2022 zijn uitgevoerd.  
2. Voor de ramp droogte 2022 werden er in totaal 658 schadedossiers ingediend.  
Er zijn voor de ramp droogte 2022 nog geen uitbetalingen uitgevoerd. Van de 658 
schadedossiers zijn er ondertussen 26 dossiers afgewerkt zonder betaling (afgewezen 
dossiers) en zijn 300 dossiers voorbereid (onder andere controle op volledigheid en 
ontvankelijkheid) en klaar voor expertise door de externe deskundigen. De eerste 
dossiers werden in de week van 18 december 2023 aan de externe deskundigen bezorgd 
worden voor expertise.  
In de loop van de maand januari zullen de eerste dossiers droogte 2022 volledig 
behandeld zijn, wat ook kan betekenen dat er uitbetalingen zullen gebeuren. Het VRF 
streeft ernaar om in de loop van de maand april 2024 deze ramp volledig behandeld te 
hebben, behoudens dossiers waartegen schadelijders in beroep gaan.
Als bijlage gaat een overzicht (rapportering ramp droogte 2022) met het aantal 
aanvragen tot tegemoetkoming en schadedossiers per gemeente met een opsplitsing 
natuurlijke persoon en rechtspersoon en een overzicht van de uitbetalingen per 
gemeente met een opsplitsing natuurlijke persoon en rechtspersoon.
3. Voor de ramp wateroverlast 2021 werden er in totaal 382 aanvragen tot 
tegemoetkoming en schadedossiers ingediend.  
Op datum van 18 december 2023 zijn 173 van de 361 ingediende schadedossiers 
volledig behandeld, wat neerkomt op 47,9%. Bovenop deze dossiers werden 21 dossiers 
gedeactiveerd. Gedeactiveerde dossiers zijn dossiers waarbij tijdens de behandeling 
wordt vastgesteld dat een schadelijder een zelfde aanvraag tot tegemoetkoming meer 
dan één keer heeft gedaan. Er werd in totaal al een bedrag van 713.061,00 euro 
uitbetaald aan tegemoetkomingen. Van de resterende 188 dossiers zijn er 143 dossiers 
in behandeling bij landbouwdeskundigen. In december zullen alle voorbereide dossiers 
die in aanmerking komen voor expertise naar de externe deskundigen gestuurd worden 
voor verdere afhandeling. Het VRF streeft ernaar om tegen eind januari 2024 de dossiers 
in het kader van de wateroverlast 2021 grotendeels behandeld te hebben, behoudens 
dossiers waartegen schadelijders in beroep gaan of dossiers waar het VRF nog reactie 
moet krijgen van de schadelijders.   
Als bijlage gaat een overzicht (rapportering ramp wateroverlast 2021VRF 21-A en VRF-
21-B) met het aantal aanvragen tot tegemoetkoming en schadedossiers per gemeente 
met een opsplitsing natuurlijke persoon en rechtspersoon en een overzicht van de 
uitbetalingen per gemeente met een opsplitsing natuurlijke persoon en rechtspersoon.
4. Voor de ramp droogte 2020 werden er in totaal 1252 aanvragen tot tegemoetkoming 
en schadedossiers ingediend.  
Op datum van 18 december 2023 zijn 1186 van de 1241 ingediende schadedossiers 
volledig behandeld, wat neerkomt op 95,6%. Bovenop deze dossiers zijn elf ingediende 
dossiers gedeactiveerd. Er werd in totaal al een bedrag van 12.378.491,00 euro 
uitbetaald aan tegemoetkomingen. De resterende 55 dossiers zijn in behandeling bij 
landbouwdeskundigen. Het VRF streeft ernaar om in de loop van januari 2024 de 
dossiers in het kader van de droogte 2020 behandeld te hebben, behoudens dossiers 
waartegen schadelijders in beroep gaan of dossiers waar het VRF nog reactie moet 
krijgen van de schadelijders.   
Als bijlage gaat een overzicht (rapportering ramp droogte 2020 VRF 20-A) met het 
aantal aanvragen tot tegemoetkoming en schadedossiers per gemeente met een 
opsplitsing natuurlijke persoon en rechtspersoon en een overzicht van de uitbetalingen 
per gemeente met een opsplitsing natuurlijke persoon en rechtspersoon.
BIJLAGEN
1.Overzicht rapportering ramp droogte 2022
2.Overzicht rapportering ramp wateroverlast 2021
3.Overzicht rapportering ramp droogte 2020
