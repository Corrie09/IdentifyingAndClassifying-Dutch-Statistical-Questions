title: Agressie tegen leerkrachten - Stand van zaken
thema: Onderwijs en Vorming
pdf link: https://docs.vlaamsparlement.be/pfile?id=2033311
thema link: https://www.vlaamsparlement.be/parlementaire-documenten/schriftelijke-vragen/1794379
SCHRIFTELIJKE VRAAG
nr. 245
van KAROLIEN GROSEMANS
datum: 12 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Agressie tegen leerkrachten  -  Stand van zaken
In het antwoord op mijn schriftelijke vraag nr. 257 van 12 januari 2023 gaf de minister 
cijfers in verband met daden van fysieke agressie tegen leden van het onderwijzend 
personeel. Met onderstaande vragen wil ik de verkregen informatie graag actualiseren.
1. Hoeveel arbeidsongevallen werden er in 2023 geregistreerd waarbij leerkrachten een 
letsel opliepen door (fysieke) agressie? Graag een opdeling per jaar en volgens 
agressie door leerlingen en agressie door ouders/familieleden/collega’s en een 
opdeling per provincie. 
2. Hoeveel leerkrachten werden werkonbekwaam door agressie in die jaren? Wat is de 
gemiddelde periode van werkonbekwaamheid? 
3. Kan de minister toelichten hoeveel van de arbeidsongevallen in die jaren hebben geleid 
tot terugvordering van de schade?
4. Hoeveel dossiers van agressie tegen leerkrachten werden voor de rechtbank gebracht?
5. In het antwoord op bovenvermelde schriftelijke vraag gaf de minister aan dat er ook 
in 2023 in nieuwe opleidingssessies voor vertrouwenspersonen werd voorzien. 
In hoeveel opleidingssessies werd er voorzien voor hoeveel personen? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 245 van 12 januari 2024
van KAROLIEN GROSEMANS
1. U vindt deze cijfers terug in het jaarrapport van AGODI via deze link. Ik kan u volgende 
data meegeven over agressie gepleegd door leerlingen (n=57) en agressie gepleegd 
door andere (n=21). 
2. AGODI stelde vast dat tijdens het kalenderjaar 2023 62 personeelsleden 
arbeidsongeschikt werden na een arbeidsongeval door agressie. Gemiddeld genomen 
duurde hun arbeidsongeschiktheid 37 dagen. Doordat 5 dossiers meer dan 100 dagen 
afwezigheid registreerden, wijkt het gemiddelde sterk af van vorig kalenderjaar. Neem 
je abstractie van die 5 dossiers, dan was een onderwijs-personeelslid gemiddeld 
genomen 17,35 dagen arbeidsongeschikt in het kalenderjaar 2023. Dit cijfer ligt wel 
in de lijn van de voorgaande jaren. 
3. Niet alle gemelde dossiers met daden van agressie zijn al afgesloten ook al is het 
kalenderjaar 2023 afgerond. 
Van alle tot en met in het kalenderjaar 2023 door scholen geregistreerde 
arbeidsongevallen door agressie leiden tot nu toe 3 dossiers tot terugvordering van de 
schade.
4. Geen enkel dossier werd tot nog toe voor de rechtbank gebracht. Alle vermelde zaken 
werden in der minne geregeld.
5. Het Departement Onderwijs en Vorming organiseerde in 2023 opnieuw opleidingen 
voor 80 nieuwe vertrouwenspersonen en supervisies voor 72 al werkzame 
vertrouwenspersonen. Ook in 2024 worden nieuwe opleidingen en supervisies voor 
vertrouwenspersonen voorzien. Ik heb het budget daarvoor verdubbeld. 
Daarnaast stel ik het onderzoek van de Universiteit Gent en de Arteveldehogeschool, 
naar een onderbouwd kader voor een kwaliteitsvol welzijnsbeleid, gelinkt aan het 
strategische personeelsbeleid in Vlaamse scholen nog altijd ter beschikking. Het 
onderzoek leidde tot een wetenschappelijk rapport en een inspiratiegids.
De FOD WASO organiseerde bovendien, in de schoot van de werkgroep psychosociale 
risico’s, in 2023 opnieuw opleidingen agressiepreventie. Zowel de inhoud van een 
preventief en curatief agressiebeleid, als het proces dat de school dient te doorlopen, 
kwamen aan bod. 
Wat mij betreft, mag ook de repressie kordater, in die zin dat elke agressie tegen een 
leerkracht moet leiden tot uitsluiting. Net zoals politieagenten zijn leerkrachten 
autoriteitspersonen wiens gezag we moeten respecteren in woord en daad.
 
