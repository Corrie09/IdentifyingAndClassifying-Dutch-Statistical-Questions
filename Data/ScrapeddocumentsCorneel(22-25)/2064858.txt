title: Geïntegreerd investeringsprogramma (GIP) 2024 - Studie opwaardering kanaal Roeselare-Leie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2064858
thema link: https://www.vlaamsparlement.be/parlementaire-documenten/schriftelijke-vragen/1825460
SCHRIFTELIJKE VRAAG
nr. 876
van BERT MAERTENS
datum: 2 mei 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Studie opwaardering kanaal 
Roeselare-Leie
In het pntwerp GIP 2024 onder GIP-nummer 002517/01 werd het project ‘Opwaardering 
kanaal Roeselare-Leie / Opwaardering kanaal Roeselare-Leie - studies’ opgenomen. De 
Vlaamse Waterweg nv trekt een budget uit van 4.900.000 euro.
1. Wat is de huidige stand van zaken?
2. Wat is de realisatietermijn waarin wordt voorzien?
3. Blijkt het geraamde budget van 4.900.000 euro dat gereserveerd is, voldoende?
4. Zijn er andere partners die instaan voor cofinanciering? Over welke partners gaat het 
en wat is hun respectieve inbreng?
5. Wanneer vond het laatste overleg plaats en welke betrokken partners waren daarop 
aanwezig? Welke afspraken werden daarbij gemaakt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 876 van 2 mei 2024 
van BERT MAERTENS
1. In deze versie van het GIP werd onder GIP-nummer 002517/01 een budget voorzien 
van 4.900.000,00 euro voor enerzijds studies betreffende de opwaardering van het 
kanaal Roeselare-Leie ten bedrage van 500.000 euro en anderzijds voor de herbouw 
van de fiets- en voetgangersbrug Lysbrug te Ingelmunster ten bedrage van 4.400.000 
euro.
Het studiebudget voor de opwaardering van het kanaal Roeselare-Leie is een jaarlijks 
voorzien budget waarmee een ruime waaier aan studieopdrachten budgettair worden 
geborgd en dienen te worden uitgevoerd in het kader van de gefaseerde uitvoering 
van de opwaardering van het kanaal Roeselare-Leie. Deze studies situeren zich zowel 
op een overkoepelend niveau, op vlak van procesbegeleiding en ondersteuning van 
de Task Force, als op projectniveau waarbij concrete technische ontwerpen 
opgemaakt worden. De uitvoeringstermijn wordt per studie vastgelegd in functie van 
de globale planning van de opwaardering van het kanaal. Er wordt gewerkt met 
raamcontracten. 
2. Voor de herbouw van de fiets- en voetgangersbrug Lysbrug te Ingelmunster werd 
recent de aanbestedingsprocedure doorlopen. Op heden is de vergunningsprocedure 
(met uiterste beslissingsdatum 28 mei 2024 in het omgevingsloket) en verwerving 
van percelen nog lopende. Voor de herbouw van de fiets- en voetgangersbrug Lysbrug 
wordt er rekening gehouden met een realisatietermijn van minder dan 2 jaar. Er is 
reeds een aanbestedingsprocedure doorlopen en de gunning kan worden toegekend 
van zodra de omgevingsvergunning afgeleverd en uitvoerbaar is.  
3. Bij de verdere totstandkoming van het GIP 2024 werden de bedragen bijgesteld. 
Onder het GIP-nummer 002517/01 is momenteel een budget van 750.000 euro 
voorzien voor de studies betreffende de opwaardering van het kanaal Roeselare-Leie 
en een budget van 6.630.000 euro voor de herbouw van de fiets- en voetgangersbrug 
Lysbrug te Ingelmunster. Dit laatste bedrag stemt overeen met het aandeel ten laste 
van De Vlaamse Waterweg nv (DVW), op basis van de gekozen offerte.
4. Voor de herbouw van de fiets- en voetgangersbrug Lysbrug is er voor de uitvoering 
van de rioleringswerken een aandeel van 406.883,15 (excl. BTW) euro ten laste van 
Aquafin en een aandeel van 286.940,70 euro (excl. BTW) ten laste van Fluvius. 
Vanuit de gemeente Ingelmunster is er een bijdrage onder de vorm van verwerving 
en overdracht naar DVW van de noodzakelijke percelen om het project te realiseren. 
Tussen de partners werd een samenwerkingsovereenkomst afgesloten.
5. Overkoepelend is er afstemming met de partners via de Task Force voor de 
opwaardering van het kanaal Roeselare Leie. Daarnaast voert DVW frequent bilateraal 
overleg met lokale besturen en partners langsheen het kanaal Roeselare Leie, waarbij 
de verschillende projecten en activiteiten op en langsheen het kanaal aan bod komen. 
Specifiek voor de Lysbrug worden op regelmatige basis door DVW (bilaterale) 
overlegmomenten georganiseerd met de gemeente Ingelmunster en de partners die 
instaan voor de cofinanciering. Het laatste overleg dateert van 8 mei 2024 waarop de 
voorafgaandelijke verplaatsing van de nutsleidingen werd besproken met de 
gemeente Ingelmunster, partners en nutsmaatschappijen.
