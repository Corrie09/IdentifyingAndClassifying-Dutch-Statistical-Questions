title: Talentontwikkeling van amateurkunstenaars en amateurkunstengroepen - Laatste erkenningsronde
thema: Cultuur
pdf link: https://docs.vlaamsparlement.be/pfile?id=2034998
thema link: https://www.vlaamsparlement.be/parlementaire-documenten/schriftelijke-vragen/1796347
SCHRIFTELIJKE VRAAG
nr. 115
van FILIP BRUSSELMANS
datum: 19 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Talentontwikkeling van amateurkunstenaars en amateurkunstengroepen  -  Laatste 
erkenningsronde
Onlangs werd bekendgemaakt dat de minister 394.390 euro toekent aan 80 projecten die 
inzetten op talentontwikkeling van amateurkunstenaars en amateurkunstengroepen. Het 
gaat om de vijfde en laatste ronde van dit tijdelijk en experimenteel subsidiereglement om 
talentontwikkeling in de amateurkunstensector aan te moedigen.
1. Er waren in deze laatste ronde 192 aanvragers die een ontvankelijk dossier indienden. 
Hoeveel aanvragers dienden een onontvankelijk dossier in? 
2. In totaal werden er, gespreid over de 5 erkenningsrondes, 353 aanvragers bedeeld 
met een totaal van 1.823.259 euro aan subsidies. 
Hoeveel ontvankelijke aanvragen werden er in totaal ingediend, en hoeveel 
onontvankelijke? 
3. Wie waren de beoordeelaars van de aanvragen en werd daarvoor een beroep gedaan 
op externen? Zo ja, op wie? 
4. Om een beter zicht te krijgen op de soort praktijken die werden ondersteund met het 
reglement talentontwikkeling, de specifieke noden binnen de verschillende 
kunstdisciplines en de vormen van samenwerking met het deeltijds kunstonderwijs en 
de professionele kunsten, plant het Departement Cultuur, Jeugd en Media in 2024 een 
evaluatie-oefening. Die moet in 2025 een goede implementatie van de nieuwe 
subsidielijnen in het Amateurkunstendecreet mogelijk maken. 
Wordt voor het maken van die evaluatie-oefening een beroep gedaan op derden? Zo 
ja, op wie? 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 115 van 19 januari 2024
van FILIP BRUSSELMANS
1. In de vijfde subsidieronde van het reglement talentontwikkeling werden vier 
subsidieaanvragen onontvankelijk verklaard op basis van de 
ontvankelijkheidsvoorwaarden (artikel 4 van het reglement).
2. Over de vijf projectrondes werden er in totaal 772 aanvragen ingediend. Daarvan 
werden in totaal 43 aanvragen onontvankelijk verklaard. 729 aanvragen waren 
ontvankelijk.
 
3. Voor de beoordeling van de aanvragen werd geen beroep gedaan op externe 
experten. Er is binnen mijn administratie voldoende interne expertise aanwezig. De 
aanvragen werden dan ook beoordeeld door mijn administratie. 
4. In 2024 is er inderdaad een evaluatie-oefening gepland van het reglement 
talentontwikkeling, waarbij de focus hoofdzakelijk zal liggen op deskresearch van de 
verschillende ingediende en goedgekeurde projecten. Mogelijk zal deze evaluatie-
oefening deels gebeuren door een derde, afhankelijk van de beschikbare 
onderzoeksbudgetten en andere noden van het onderzoek. Momenteel is daar nog 
geen beslissing over. 
