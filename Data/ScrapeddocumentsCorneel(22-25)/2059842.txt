title: Strand- en zeedijkconcessies met kustgemeenten - Evaluatie
thema: Toerisme
pdf link: https://docs.vlaamsparlement.be/pfile?id=2059842
thema link: https://www.vlaamsparlement.be/parlementaire-documenten/schriftelijke-vragen/1817401
SCHRIFTELIJKE VRAAG
nr. 809
van CATHY COUDYSER
datum: 28 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Strand- en zeedijkconcessies met kustgemeenten  -  Evaluatie
Het dagelijks beheer van het strand en de zeedijk met het oog op het toeristische en 
recreatieve gebruik is door het Agentschap Maritieme Dienstverlenging en Kust (MDK) 
doorgegeven aan de kustgemeenten. Met de kustgemeenten heeft MDK overeenkomsten, 
de strand- en zeedijkconcessies, afgesloten voor de periode 2018-2026.
1. Kan de minister kopie van de strand- en zeedijkconcessie 2018-2026 bezorgen die 
MDK met de gemeente Knokke-Heist heeft afgesloten?
2. Werden de huidige strand- en zeedijkconcessies met de kustgemeenten al aan een 
tussentijdse evaluatie onderworpen? Zo ja, welke bevindingen komen daaruit naar 
voren? Zo niet, plant het agentschap in de nabije toekomt een dergelijke evaluatie uit 
te voeren?
3. Kan de minister meer in detail ingaan op de aandachtspunten of knelpunten die uit de 
evaluatie van de strand- en zeedijkconcessie met de gemeente Knokke-Heist specifiek 
naar voren zijn gekomen?
4. De huidige strand- en zeedijkconcessies lopen af in 2026. 
Zijn er op dit moment al (verkennende) gesprekken lopende tussen het agentschap 
MDK en de kustgemeenten over de opmaak van een nieuwe strand- en 
zeedijkconcessie post 2026? Zo niet, wanneer wil het agentschap die gesprekken 
opstarten? Uit welke opeenvolgende stappen zal het traject voor nieuwe strand- en 
zeedijkconcessies precies bestaan en welke timing wordt daaraan gekoppeld?
5. Heeft het agentschap al zicht op eventuele aanpassingen of wijzigingen die het 
geïntegreerd wil zien in de nieuwe strand- en zeedijkconcessie, bijvoorbeeld in functie 
van kustverdediging (Kustvisie) of duurzaamheid? 
6. Ontving het agentschap al suggesties tot aanpassingen of wijzigingen vanuit een of 
meerdere kustgemeenten? Zo ja, van welke kustgemeente(n) gingen die suggesties 
uit en wat houden ze concreet in? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 809 van 28 maart 2024
van CATHY COUDYSER
1. In de bijlage vindt u een kopie van de ‘strandconcessie’ en de ‘concessieovereenkomst 
zeedijk & strand, niet gedekt door de strandconcessie’ (‘zeedijkconcessie’ genoemd) 
voor de gemeente Knokke-Heist.
2. Op verschillende overlegmomenten met de diverse gemeentebesturen werden 
elementen uit deze strand- en zeedijkconcessie besproken. Een formele evaluatie van 
deze overeenkomsten is nog niet gebeurd. Het agentschap Maritieme dienstverlening 
en Kust (MDK) plant een dergelijke evaluatie met het oog op de opmaak van een 
nieuwe overeenkomst.
3. De grootste aandacht gaat naar de bepaling van het zomerseizoen, van 15 maart tot 
15 oktober, en de toegestane afmetingen van de strandbars. Dit zijn elementen die 
bepaald werden in het Provinciaal RUP Strand en dijk en als bindende voorwaarde zijn 
overgenomen in de strand- en zeedijkconcessie. Dit zijn dus geen aandachtspunten 
in de overeenkomsten zelf. De bepalingen omtrent het onderhoud en het bestrijden 
van zandoverlast kunnen scherper gesteld worden.
4. MDK evalueert de huidige overeenkomsten met de kustgemeenten dit voorjaar en 
definieert daaruit voorstellen tot aanpassing. MDK wenst deze evaluatie vervolgens 
af te toetsen met het nieuwe beleid, zowel op gemeentelijk vlak als met haar eigen 
bevoegde minister. Hierdoor wordt de eigenlijke opmaak van de nieuwe strand- en 
zeedijkconcessie pas voorzien tegen het voorjaar 2026.
5. MDK wil de bepalingen over de bestrijding van zandoverlast en het onderhoud aan de 
zeedijk scherper stellen. Er moeten volgens MDK duidelijkere afspraken vastgelegd 
worden over de aanleg van nutsleidingen op de zeedijk. Tevens wil het agentschap 
enkele alinea’s toevoegen over de aanpak van mogelijke milieu-incidenten. 
Duingebieden waarvoor een specifiek natuurbeheerplan opgemaakt is, zullen 
onttrokken worden aan de globale strand- en zeedijkconcessie. Ook de tarifering zal 
onder de loep genomen worden. 
6. MDK heeft nog geen concrete suggesties ontvangen vanuit de kustgemeenten om de 
teksten van de strand- en zeedijkconcessie bij te sturen.
BIJLAGEN
1.Strandconcessie
2.Concessieovereenkomst zeedijk & strand, niet gedekt door de strandconcessie
3.Bijlage bij de concessieovereenkomst zeedijk & strand, niet gedekt door de 
strandconcessie
