title: Europese industriële defensiestrategie - Mogelijkheden voor Vlaamse industrie
thema: Economie
Europese instellingen
pdf link: https://docs.vlaamsparlement.be/pfile?id=2060217
thema link: https://www.vlaamsparlement.be/parlementaire-documenten/schriftelijke-vragen/1817721
SCHRIFTELIJKE VRAAG
nr. 359
van PETER VAN ROMPUY
datum: 28 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Europese industriële defensiestrategie  -  Mogelijkheden voor Vlaamse industrie
De Europese Commissie maakt 1,5 miljard euro euro vrij om gezamenlijke defensie-
investeringen te stimuleren. Dat past binnen de eerste Europese industriële 
defensiestrategie waarover het College van Eurocommissarissen begin maart 2024 
overeenstemming bereikte. Met die strategie heeft de Unie de ambitie om Europa minder 
afhankelijk te maken op het vlak van defensiemateriaal. Daarvoor is het noodzakelijk om 
de eigen defensie-industrie te stimuleren. Het initieel budget van 1,5 miljard euro dient 
dus als een soort aanmoediging. De Commissie mikt daarvoor zowel op grote Europese 
defensiebedrijven als op kmo's.
De Federale Participatie- en Investeringsmaatschappij (FPIM) overweegt een defensiepoot 
om de Belgische militaire industrie te ondersteunen. Dat moet het mogelijk maken om de 
vrijgemaakte Europese fondsen aan te wenden.
1. Heeft de minister zicht op de verdeelsleutel van het Europese budget vanuit de 
Europese industriële defensiestrategie? Op welk budget kan de Vlaamse defensie-
industrie rekenen? Wat is de procedure voor de vastlegging ervan?
2. Ziet de minister mogelijkheden om, net zoals FPIM, ook vanuit Vlaanderen budgetten 
vrij te maken om de militaire industrie te ondersteunen? Waarom wel/niet? Welke 
initiatieven zal de minister daartoe nemen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 359 van 28 maart 2024
van PETER VAN ROMPUY
1. Er bestaat momenteel geen verdeelsleutel, noch vastlegginsprocedure voor de 1,5 
miljard euro. De huidige vrijgemaakte 1,5 miljard euro kan ingezet worden tijdens het 
huidige meerjarige financiële kader, dus tot 31 december 2027.
2. Het NAVO-Innovatiefonds en DIANA, dat we vanuit Vlaanderen cofinancieren, focust op 
producten/technologieën voor dual use. Dit levert een bijdrage aan veiligheids- en 
defensie-initiatieven die ten goede kunnen komen aan onze Vlaamse industrie. Een 
eerste Vlaams bedrijf is reeds weerhouden binnen een pilootproject van DIANA.
Bijkomend kan er via het VLAIO-steuninstrumentarium steun aangevraagd worden 
voor veiligheids- en defensieprojecten, binnen het kader van de Richtlijn Muyters. Dit 
kan ook een cofinanciering betekenen van EDF-projecten (Europees Defensiefonds) die 
focussen op onderzoek en ontwikkeling van defensiecapaciteiten met een dubbel 
gebruik (dual use). 
We willen in het kader van de huidige geopolitieke context, alsook in het licht van de 
verschillende veiligheids- en defensie-initiatieven die genomen worden, te onderzoeken 
of en hoe er in de volgende legislatuur beleid vormgegeven en budgetten vrijgemaakt 
moeten worden voor deze thematiek. Ik heb hierover een advies gevraagd aan VARIO. 
Dit kan mee bijdragen aan de ondersteuning van defensie-onderzoek, -ontwikkeling, -
innovatie en -industrie. 
