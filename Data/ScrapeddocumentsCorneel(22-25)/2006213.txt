title: Operatie Proper - Evaluatie - West-Vlaanderen
thema: Natuur en Milieu
pdf link: https://docs.vlaamsparlement.be/pfile?id=2006213
thema link: https://www.vlaamsparlement.be/parlementaire-documenten/schriftelijke-vragen/1768262
SCHRIFTELIJKE VRAAG
nr. 25
van BRECHT WARNEZ
datum: 5 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Operatie Proper  -  Evaluatie  -  West-Vlaanderen
Operatie Proper is een belangrijk educatief project dat gericht is op het verminderen van 
zwerfafval. Scholen en verenigingen hebben de mogelijkheid om zich te engageren voor 
het initiatief door middel van een beloningssysteem. Ze kunnen acties ondernemen en in 
ruil daarvoor beloningen ontvangen, variërend van 475 tot 975 euro. Bovendien krijgt het 
lokaal bestuur een vergoeding van 250 euro voor elk voltooid plan.
De deelnemende scholen en verenigingen moeten rapporteren of ze hun actieplannen 
hebben uitgevoerd of niet. Op basis van de rapportage besluit het lokale bestuur of de 
afvalintercommunale al dan niet beloningen toekent. Deelnemende scholen en 
verenigingen hadden voor het afgelopen schooljaar tijd tot juli 2023 om hun rapporten in 
te dienen.
Initiatieven zoals Operatie Proper kunnen van groot nut zijn. Enerzijds vergroten ze het 
bewustzijn rond de schadelijke gevolgen van zwerfafval voor het milieu en de samenleving. 
Anderzijds moedigt het bijbehorende beloningssysteem ook concrete initiatieven van 
scholen en verenigingen aan om zo een schonere en duurzamere leefomgeving te 
bevorderen. 
Om na te gaan of het initiatief effectief zijn doel bereikt, is het noodzakelijk om Operatie 
Proper regelmatig te evalueren.
Deze vraag is een vervolgvraag van mijn schriftelijke vraag nr. 1056 van 3 augustus 2022.
Gelieve alle gegevens beschikbaar te stellen in Excel.
1. Is er een evaluatie gebeurd over de berekening van de beloningen? Graag een update.
a) Op welke manier werd het huidige bedrag van de beloning bepaald?
b) Acht de minister bijsturingen nodig wat betreft de toekenningsvoorwaarden voor 
de beloningen?
c) Op welke manier werd er rekening gehouden met feedback vanuit zowel lokale 
besturen als deelnemers voor de berekening van de beloningen?
2. Wat is de definitieve conclusie en evaluatie van de minister bij de uitrol van Operatie 
Proper in 2022-2023? Welke lessen worden eruit getrokken voor 2024?
3. Wat is de totale som van alle financiële beloningen die aan de scholen en verenigingen 
in Vlaanderen in het schooljaar 2022-2023 werden toegekend?
4. Op de website van Operatie Proper is merkbaar dat het project op sommige plaatsen 
succesvoller is dan op andere. In haar antwoord op mijn vraag nr. 1056 van 3 augustus 
2022 gaf de minister aan dat de spreiding vasthing aan het enthousiasme van lokale 
besturen om ook deel te nemen. 
a) Hoe evalueert de minister het engagement van lokale besturen over de afgelopen 
jaren? Graag een overzicht per jaar voor 2021, 2022, 2023 en indien mogelijk 
2024.
b) Hoe kan ervoor worden gezorgd dat meer lokale besturen deelnemen op plaatsen 
waar nu weinig of geen acties zijn?
5. Kan de minister een oplijsting bezorgen van de West-Vlaamse scholen en verenigingen 
die deelnamen in het schooljaar 2022-2023, met vermelding van de gemeente 
waarbinnen de school of vereniging gevestigd is, de status van het actieplan (al dan 
niet voltooid) en de toegekende beloning per school en per vereniging? Graag een 
opsplitsing bij de scholen per onderwijsniveau (kleuterschool, lagere school en 
secundaire school).
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 25 van 5 oktober 2023
van BRECHT WARNEZ
1. a) De beloning hangt vast aan de waarde van de gekozen actiepunten. Elk actiepunt 
heeft een vaste waarde. Die waarde wordt berekend o.b.v. een gewicht berekend 
a.d.h.v. enerzijds het effect op openbare netheid en anderzijds de inspanning die 
geleverd wordt. De som van de waarden van de actiepunten in een actieplan bepaalt 
de beloning van dat actieplan. De beloning zal anno 2023-2024 variëren tussen 475 
euro en 950 euro. Tijdens het schooljaar wordt gerapporteerd; was een deelnemer 
niet in staat een actiepunt naar keuze te voltooien, dan kan de waarde van dat 
actiepunt afgetrokken worden van de beloning. Dit pro-rata systeem geldt enkel 
voor de actiepunten naar keuze. De verplichte punten vallen hier niet onder, want 
dat is tenslotte de basis. Wie de verplichte actiepunten niet uitvoert, krijgt niets.
b) De huidige toekenningsvoorwaarden gelden nu voor het derde schooljaar sinds de 
herwerking in 2020. We moeten even de tijd geven om het project in deze vorm 
een kans te geven. 
c) Bij de herwerking in 2020 werd de feedback van zowel deelnemers als van lokale 
besturen meegenomen. Op basis van die feedback is de nieuwe berekening 
uitgedacht. Een focusgroep van lokale besturen was nauw betrokken bij die 
herwerking, ook bij de berekening van de beloning.
2. De deelnamecijfers stijgen. In elke categorie (basisonderwijs, middelbaar onderwijs, 
jeugdverenigingen) is er een stijging te bemerken in 2022-2023 t.o.v. 2021-2022. Na 
de COVID-periode staan de scholen met het lerarentekort voor nieuwe uitdagingen, 
maar het enthousiasme voor het project groeit, voornamelijk in het basisonderwijs. 
Vorig schooljaar bereikten we 23% van de basisscholen en 14% van de middelbare 
scholen in Vlaanderen. Het percentage geslaagde actieplannen is eveneens verhoogd 
van 75% in 2021-2022 naar 81% in 2022-2023. We merken dat er weinig vragen 
binnenkomen rond het project. De deelnemers vinden dus vlot hun weg binnen het 
project. De lokale besturen ondersteunen uiteraard de deelnemers daarbij. De 
coördinator van het project ondersteunt op haar beurt de lokale besturen. Zo worden 
infosessies georganiseerd, worden infomails verstuurd en worden bepaalde vragen 1-
op-1 besproken per mail of per telefoon. Op die manier is er een rechtstreekse lijn 
tussen Mooimakers en de betrokken lokale besturen, waardoor feedback of problemen 
makkelijk aangekaart kunnen worden. 
3. Er worden 749 actieplannen beloond voor een momenteel te schatten totaalbedrag van 
564.550 euro.
4. a) Er is over de jaren heen een gestage groei van het aantal deelnemende gemeenten: 
• 2020-2021: 175
• 2021-2022: 182
• 2022-2023: 198
• 2023-2024: 195 (voorlopig cijfer)
b) Het aantal deelnemende lokale besturen groeit gestaag. Nieuw deelnemende 
besturen pikken het vaak op van buurgemeenten. In bepaalde regio’s is de 
deelname van de afvalintercommunale een beslissende factor. Kleinere gemeenten 
kunnen via de afvalintercommunale makkelijk deelnemen, omdat de ondersteuning 
vanuit de intercommunale gebeurt. Wegens personeelstekort kunnen sommige 
lokale besturen het project niet opnemen, of haken ze af.
5. De lijst is opgenomen als Bijlage 1.
BIJLAGE
Deelnemers ‘Operatie Proper’ West-Vlaanderen 2022-2023
