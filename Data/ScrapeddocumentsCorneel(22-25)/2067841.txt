title: OnlinePsyHulp voor jongeren - Stand van zaken
thema: Gezondheid
Jeugdbeleid
Welzijn en Gezin
pdf link: https://docs.vlaamsparlement.be/pfile?id=2067841
thema link: https://www.vlaamsparlement.be/parlementaire-documenten/schriftelijke-vragen/1830240
SCHRIFTELIJKE VRAAG
nr. 3
van ELS VAN DOESBURG
datum: 27 augustus 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
OnlinePsyHulp voor jongeren  -  Stand van zaken
Begin november 2023 lanceerde OnlinePsyHulp met de steun van de Vlaamse overheid een 
specifieke module voor jongvolwassenen tussen 16 en 23 jaar met psychische problemen 
(onlinepsyhulp-jongeren.be). Het betreft een rechtstreeks toegankelijk hulpaanbod dat ook 
blended ingezet kan worden door hulpverleners. Rond volgende thema’s is er een aanbod: 
somberheid en depressieve klachten, angst en stress, identiteit, emotieregulatie, 
eenzaamheid, eetproblemen, zelfverwonding, relationele problemen, rouw en verlies, 
moeilijkheden met alcohol/drugs/gamen en gokken.
Het aanbod betreft:
- informatie over de thema’s, het online aanbod en bestaande hulpverlening;
- zelftests;
- chatmogelijkheden;
- individuele online begeleiding gedurende 3 maanden met een uitgebreid aanbod aan 
oefeningen, psycho-educatie, psychodiagnostische tests en evaluatiemogelijkheden;
- blended begeleiding na doorverwijzing.
1. Hoeveel unieke bezoekers hebben de website sinds de opstart bezocht?
2. Hoeveel zelftests zijn er afgenomen?
3. Hoeveel chatsessies zijn er geweest?
4. Hoeveel individuele begeleidingssessies zijn er opgestart? Hoeveel procent van die 
sessies duurt effectief 3 maanden? Graag ook een opdeling per leeftijd en geslacht van 
de cliënten.
5. a) Hoe snel kan de begeleiding gemiddeld worden opgestart? 
b).Wat zijn de voornaamste redenen als een begeleiding vroegtijdig wordt afgerond?
c) Wat zijn de voornaamste redenen als een begeleiding langer duurt dan 3 maanden?
6. Voor hoeveel personen werd blended care opgestart na doorverwijzing? Welke andere 
hulpverleners waren daarbij betrokken? Graag ook een opdeling per leeftijd en 
geslacht van de cliënten.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 3 van 27 augustus 2024
van ELS VAN DOESBURG
1. Algemeen: Onderstaande cijfers zijn gebaseerd op de registratie van bij de lancering 
van de website onlinepsyhulp-jongeren.be tot en met 28 augustus 2024. In die periode 
hebben 19.936 unieke bezoekers de site bezocht. 
2. Er werden op deze site 1.106 zelftests ingevuld.
3. In die periode werden 469 chatgesprekken gevoerd. Jongeren kunnen ervoor kiezen 
om meteen met de begeleiding te starten via chatgesprekken. Bij twijfel of vragen 
over de online begeleiding, kunnen zij ook eerst gebruikmaken van maximaal drie 
verkennende chatgesprekken om te beslissen of ze willen doorgaan met de volledige 
begeleiding.
4. In de voornoemde periode hebben zich op deze website 166 personen geregistreerd 
voor online begeleiding. Het OPH-jongeren-team neemt ook jongeren op die zich (nog 
steeds) registreren op andere (thematische) websites van onlinepsyhulp.be.
De verdeling naar geslacht en leeftijd: 
GESLACHT M 30
V 132
Anders 4
LEEFTIJD 16-17j 38
18-23j 116
>23j 12
Tijdens de zomervakantie waren er vanzelfsprekend minder registraties vergeleken 
met de maanden tijdens het schooljaar. Dit is ook zo in de reguliere psychosociale 
zorg. Vermoedelijk ervaren jongeren tijdens het schooljaar meer druk en/of worden 
ze ook vaker doorverwezen (bv. door een leerlingenbegeleider of een CLB-
medewerker).
Er hebben 69 volledige begeleidingen plaatsgevonden. 21% van alle trajecten duurt 3 
maanden. In sommige gevallen, vooral bij suïcidedreiging, duurden de gesprekken 
langer dan drie maanden of vonden deze op een hogere frequentie plaats.
5. a. De gemiddelde wachttijd bedraagt 22,68 dagen, de mediaan 18,5 dagen. De 
meeste begeleidingen konden binnen de 19 dagen opstarten.
b. De voornaamste redenen als een begeleiding vroegtijdig wordt afgerond zijn:
Contact verbroken 15
Contact verbroken voor een eerste chat plaatsvond 74
Beëindigd door cliënt 8
We zien in het merendeel van die gevallen dat het contact door de cliënt zelf wordt 
beëindigd. De grootste groep verbreekt het contact voor de eerste chat, meer 
specifiek in de wachttijd, vooraleer de begeleiding wordt opgestart. 
c. De redenen waarom een begeleiding langer duurt dan 3 maanden worden niet 
systematisch in de database geregistreerd. Het team rapporteert dat dit enerzijds 
te maken heeft met afspraken die moeten worden verplaatst of niet kunnen 
plaatsvinden (bv. omwille van ziekte, vakantie, …). Anderzijds ook met de 
complexiteit of het crisiskarakter (bv. suïcidedreiging) van de problematiek, die 
maakt dat het afronden wat langer duurt om het opgebouwde vertrouwen en proces 
niet al te zeer te verstoren.
6. Het verder (zorg)traject na de begeleiding wordt niet geregistreerd in de database, 
voornamelijk omdat de hulpverlening anoniem is en het dus moeilijk tot onmogelijk is 
om op te volgen of jongeren daadwerkelijk verder hulp zoeken. Merk op dat de 
begeleiding door het online team bestaat uit een combinatie van (chat) gesprekken 
met online modules en dus aansluit bij blended hulp. Klinisch zien we dat een 
aanzienlijke subgroep van trajecten wordt afgerond met het advies om verder aan de 
slag te gaan met de problematiek (bv. door meer aansluiting te zoeken bij 
leeftijdsgenoten), waarbij in vele gevallen het advies wordt gegeven om bijkomende 
professionele hulp te zoeken en wordt doorverwezen. Deze doorverwijzingen dienen 
breed opgevat te worden en gaan van het advies tot opname in een psychiatrische 
instelling tot het consulteren van een ambulante psycholoog of psychiater om het 
veranderingstraject mee vast te houden. Zoals gezegd, is het omwille van het 
anonieme karakter van de begeleiding meestal niet mogelijk om na te gaan of dit 
advies daadwerkelijk wordt opgevolgd. 
