title: Werkgroep Institutionele Zaken - Overleg met de federale overheid over het eindeloopbaanbeleid
thema: Staatshervorming en Verhoudingen binnen de Belgische federale staat
Werk
pdf link: https://docs.vlaamsparlement.be/pfile?id=2051088
thema link: https://www.vlaamsparlement.be/parlementaire-documenten/schriftelijke-vragen/1806577
SCHRIFTELIJKE VRAAG
nr. 291
van KARL VANLOUWE
datum: 27 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkgroep Institutionele Zaken  -  Overleg met de federale overheid over het 
eindeloopbaanbeleid
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting. 
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer overleg met de federale overheid over het eindeloopbaanbeleid als 
prioriteit naar voren geschoven.
1. Graag een overzicht van al de overlegmomenten over het eindeloopbaanbeleid. 
2. Graag een overzicht van de concrete output van die overlegmomenten.
3. Hoe evalueert de minister het bestaande kader met betrekking tot het 
eindeloopbaanbeleid in globo en in welke mate is het voldoende aangepast aan de 
noden van de Vlaamse arbeidsmarkt? En welke bijkomende inspanningen acht hij 
nodig om daaraan tegemoet te komen? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 291 van 27 februari 2024
van KARL VANLOUWE
Op 25 juni 2021 heeft de Vlaamse Regering, op voorstel van de minister van Werk, de 
conceptnota “Elk talent telt: meer mensen aan de slag in duurzame en werkbare 
loopbanen” goedgekeurd. Hierin zijn 29 asymmetrische voorstellen geformuleerd. We 
brachten deze voorstellen in bij de eerste federale werkgelegenheidsconferentie. Voor de 
stand van zaken met betrekking tot de 29 voorstellen verwijs ik naar voorgaande 
schriftelijke vragen van collega Ronse (o.a. SV 725).
 
In het kader van de IMC Werk (december 2021) hebben we een afspraak gemaakt over de 
aanpak van voorstellen voor asymmetrisch beleid. Een werkgroep, het interfederaal 
platform, werd in het leven geroepen samen met een politieke werkgroep die samen de 
concrete voorstellen van de regio’s moeten onderzoeken. Dit is onder leiding van VDAB. 
Alle regio’s en de federale regering zijn vertegenwoordigd. Bij elke bijeenkomst mag elke 
entiteit 1 fiche als prioriteit naar voor schuiven. 
Vanuit Vlaanderen hebben we uit de lijst van 29 voorstellen 15 prioriteiten naar voren 
geschoven.
1. Er hebben geen overlegmomenten plaatsgevonden over het eindeloopbaanbeleid. In 
de keuze van dossiers om interfederaal te bespreken, kregen we rond SWT en het 
vrijstellingenbeleid onvoldoende steun van de andere overheden om deze hoog op de 
prioriteitenlijst te zetten.
2. /
3. Gelet op de krapte op de arbeidsmarkt en de moeilijke financiering van de toekomstige 
pensioenen, moeten we langer werken absoluut aanmoedigen. Hoe burgers dat langer 
werken willen invullen, en hoe ze het einde van hun loopbaan willen organiseren, is 
voor elke persoon anders. Dit vergt dus maatwerk en flexibiliteit, en daaraan ontbreekt 
het in heel wat maatregelen. België en Vlaanderen staan gekenmerkt voor de 
betrekkelijke lage mobiliteit van niet-werk naar werk, in het bijzonder bij ouderen en 
langdurig zieken. De moeilijke combinatie van bepaalde uitkeringsstelsels met 
deeltijds werk is daar deel van, net zoals het ontbreken van vangnetten of 
terugvalposities wanneer mensen weer aan het werk gaan en na een tijdje vaststellen 
dat het toch niet lukt omdat het werk te zwaar is. Ook zaken als vrijwilligerswerk en 
langdurige opleidingen tijdens een werkloosheidsperiode als opstap naar betaald werk 
botsen regelmatig op federale grendels, die een activeringstraject op maat 
bemoeilijken. 
