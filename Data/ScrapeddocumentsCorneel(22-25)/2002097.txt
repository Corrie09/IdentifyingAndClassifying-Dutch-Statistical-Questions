title: Mobiele slachteenheid - Haalbaarheidsstudie
thema: Dierenwelzijn
pdf link: https://docs.vlaamsparlement.be/pfile?id=2002097
thema link: https://www.vlaamsparlement.be/parlementaire-documenten/schriftelijke-vragen/1768316
SCHRIFTELIJKE VRAAG
nr. 25
van ELS STERCKX
datum: 5 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Mobiele slachteenheid  -  Haalbaarheidsstudie
In zijn antwoord op de schriftelijke vraag nr. 584 van 31 mei 2023 van Stijn De Roo gaf 
de minister aan dat de haalbaarheidsstudie voor een mobiele dodingseenheid voor dieren 
nog niet definitief werd afgerond en dat hij hoopt het definitief rapport op korte termijn te 
mogen ontvangen.
Op de website van het Vlaams Infocentrum Land- en Tuinbouw (VILT) stond op 4 oktober 
2023 te lezen dat de haalbaarheidsstudie voor een mobiele slachteenheid deze zomer is 
afgerond. De opgevraagde studie besluit dat een mobiele slachteenheid een goede 
oplossing kan zijn voor het stress- en angstvrij slachten van een dier als er nog enkele 
obstakels zouden kunnen worden weggewerkt.
1. Heeft de minister zicht op de termijn waarbinnen deze obstakels weggewerkt zullen 
worden?
2. Aan het mobiel slachten hangt nog altijd een stevig prijskaartje.
Ziet de minister een mogelijkheid om de prijs te drukken zodat de mobiele 
slachteenheden kunnen concurreren met de slachthuizen?
3. Kan de minister de haalbaarheidsstudie bezorgen?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 25 van 5 oktober 2023
van ELS STERCKX
1. Een van de belangrijkste obstakels is de regelgeving van het Federaal Agentschap 
voor de Veiligheid van de Voedselketen (FAVV) die vereist dat de tijd voor het 
transport van het karkas van het landbouwbedrijf naar het slachthuis maximum 45 
minuten mag bedragen. Dit vereiste maakt mobiel slachten in de praktijk niet 
haalbaar. Ondertussen werd aan de Universiteit van Luik een studie afgerond naar de 
transporttijd van karkassen na slachten op het bedrijf en de mogelijke 
microbiologische risicoâ€™s hieraan verbonden. De resultaten van deze Waalse studie 
zijn gunstig. De studie besluit dat een verlenging van de transporttijd mogelijk is 
zonder dat dit voor meer risico zorgt. Op basis van deze resultaten zal nu verder 
overleg gepleegd worden met het FAVV. Een verlenging van de toegelaten 
transporttijd van het karkas is een eerste vereiste om verdere stappen te kunnen 
zetten rond mobiel slachten. 
2. Een aanzienlijk deel van de kostprijs voor mobiele slachtingen bestaat uit de kosten 
voor de veterinaire keuring van de dieren en het vlees. Deze keuring is een federale 
bevoegdheid. Los daarvan zal mobiel slachten wellicht iets duurder blijven dan 
regulier slachten, zo lang alle kosten gespreid moeten worden over een kleiner aantal 
dieren.
3. U vindt de studie van Bioforum in bijlage. 
BIJLAGE
Studie
