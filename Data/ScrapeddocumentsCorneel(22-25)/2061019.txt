title: Noordstrategie - Evaluatie
thema: Buitenlands beleid
Economie
Internationaal ondernemen
Wetenschap en Innovatie
pdf link: https://docs.vlaamsparlement.be/pfile?id=2061019
thema link: https://www.vlaamsparlement.be/parlementaire-documenten/schriftelijke-vragen/1816146
SCHRIFTELIJKE VRAAG
nr. 188
van KARL VANLOUWE
datum: 27 maart 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Noordstrategie  -  Evaluatie
In het regeerakkoord van 2019-2024 van de Vlaamse Regering stond uitdrukkelijk 
geschreven dat het de ambitie was om zowel economisch als maatschappelijk de blik te 
richten naar het noorden en onze samenleving met die van Nederland, Scandinavische en 
Baltische staten te meten. Het is de ambitie van de Vlaamse Regering om van Vlaanderen 
een onbetwiste referentieregio te maken in het Europa van de jaren 2020. Voortbouwend 
op de constructieve samenwerking met Nederland, Duitsland en de Baltische staten, wenst 
de regering om snel aansluiting te vinden bij de andere Noord-Europese landen.
Vlaanderen en de noordse landen delen strategische belangen en kunnen via nauwe 
samenwerking wederzijdse doelstellingen behalen. Die belangen en doelstellingen worden 
in de ‘Noordstrategie - Flanders’ focus on the North’ beschreven.
De regeerperiode loopt echter bijna op zijn einde en dan is een evaluatie van de 
noordstrategie op zijn plaats. In de voorbije vijf jaren werden er veel inspanningen 
geleverd om aan de doelstellingen te voldoen. In de volgende alinea’s zal per land beknopt 
besproken worden welke concrete vooruitgangen er zijn geboekt uit de handelsmissies. 
Om de banden met Ierland te versterken werd een handelsmissie georganiseerd in 
september 2022. Voor het bezoek plaatsvond werd vastgesteld dat de banden met Ierland 
onderontwikkeld waren en dat er broodnodig inspanningen nodig waren om die terug op 
te krikken. De focus van het bezoek lag sterk op energie en investeringen. Op economisch 
vlak speelde de toenemende maritieme connectiviteit tussen Ierse en Vlaamse havens een 
belangrijke rol. Die is gegroeid omdat Ierse bedrijven alternatieve routes zochten om het 
vasteland te bereiken vanwege Brexit. Daarnaast is afgesproken om nauwer samen te 
werken rond offshore windenergie, aangezien Vlaanderen daarover heel wat technische 
expertise te bieden heeft. Dat heeft mee geresulteerd in de groeiende handelsrelaties 
tussen Vlaanderen en Ierland. Toch heeft het bezoek niet geresulteerd in overeenkomsten 
met Ierse bedrijven. In 2023 zou Flanders Investment & Trade (FIT) wel een sectorale 
handelsmissie hebben uitgevoerd, waarbij verdere relaties tussen onze bedrijven en Ierse 
stakeholders binnen offshore windenergie werden uitgestippeld. 
De belangrijkste handelspartner van Vlaanderen is uiteraard Nederland. Met die reden 
bezocht de minister op 10 oktober 2022 Den Haag in Nederland. Het doel van het bezoek 
was om de band zowel op cultureel als taalkundig vlak te versterken. Hoewel er op 
voorhand een sterke focus lag op het versterken van de Nederlandse taal door middel van 
projecten, is dat tijdens het bezoek niet aan bod gekomen. Wel is er gesproken over de 
samenwerking rond projecten met Duitsland. Het project ‘Circular Valley’, dat zich 
specialiseert in circulaire economie en gestationeerd is in Noordrijn-Westfalen, heeft zich 
uitgebreid naar Vlaanderen. Maar in dat gebied ligt nog een stukje Nederland, waardoor 
het aangewezen was om Nederland ook te betrekken bij het project. Een inhoudelijk 
overleg tussen Vlaanderen, Nederland en Duitsland vond dan ook plaats om dat verder 
vorm te geven. Een tweede project waar Vlaanderen en Nederland in willen samenwerken 
is de Europese Einsteintelescoop. Dat is een geavanceerd observatorium voor 
zwaartekrachtgolven, waar de Euregio Maas-Rijn een potentieel gunstige locatie voor zou 
zijn. Ten slotte werd tijdens dat bezoek afgesproken om samen met minister-president 
Rutte een gezamenlijke handelsmissie uit te voeren, die dan ook een jaar later werd 
uitgevoerd. In december 2023 werd de gezamenlijke handelsmissie werkelijkheid en 
trokken beide minister-presidenten naar de Verenigde Staten. Het onderwerp van het 
bezoek was gericht op de halfgeleiderindustrie en -technologie.
Op 13 en 14 oktober 2021 bracht de minister-president een eerste bezoek aan Duitsland, 
München. Het bezoek stond voornamelijk in het teken van het toenmalige gloednieuwe 
Science and Technology Office met focus op Digital & Health Tech. Ook op 9 september 
2022 bracht de minister-president een bezoek aan de deelstaat Noordrijn-Westfalen. De 
bedoeling van het bezoek was om de samenwerking tussen beide deelstaten zo snel 
mogelijk af te stemmen op de nieuwe accenten van de deelstaatregering van Noordrijn-
Westfalen. Ten eerste werd afgesproken dat de minister-president samen met de minister-
president Hendrik Wust tweejaarlijks een gezamenlijke zitting zou organiseren. Tegen de 
achtergrond van de energiecrisis stond de levering van grondstoffen en energie aan 
bedrijven en gezinnen bovenaan de agenda. Aangezien de noordzeehavens een belangrijke 
rol kunnen spelen in de toelevering van liquid natural gas (lng), werd tijdens het bezoek 
een intentieverklaring getekend om de samenwerking tussen de haven van Antwerpen-
Brugge en Duisport-Duisbergen uit te breiden, voornamelijk op het gebied van groene 
waterstof en intermodale verbindingen. Zo is er ook afgesproken om meer kennis uit te 
wisselen rond zogenaamde smart grids en energieopslag, en om 
samenwerkingsmogelijkheden te verkennen rond het opvangen, recycleren en opslaan van 
CO2. Tot slot werd ook nog de stand van zaken over 3RX-route besproken. Dat is een 
alternatieve spoorlijn tussen de zeehavens van de Noordzee en het industriële Rijn-
Ruhrgebied in Duitsland. In het regeerakkoord en de noordstrategie staat vermeld dat 
Vlaanderen de ambitie heeft om niet enkel met Noordrijn-Westfalen en Beieren, maar ook 
met andere deelstaten de banden te versterken. Dat is er jammer genoeg niet gelukt, maar 
kan in de volgende legislatuur zeker verder gezet worden.
Wat de Scandinavische landen betreft, heeft de minister-president handelsmissies 
uitgevoerd naar Denemarken, Zweden, Finland en Noorwegen. In het regeerakkoord stond 
beschreven dat het op zijn minst de bedoeling was om een nieuwe algemene afvaardiging 
van de Vlaamse Regering te hebben in een hoofdstad van een Scandinavisch land. Dat doel 
is dan ook bereikt in 2021 door een diplomatieke post te openen in de hoofdstad van 
Denemarken, Kopenhagen. Van daaruit zal de diplomatieke vertegenwoordiger van 
Vlaanderen niet enkel instaan voor het vormgeven van de relaties met Denemarken, maar 
ook met Finland, Noorwegen en Zweden. Op die manier is het ambtsgebied van de 
Algemene Afvaardiging van de Vlaamse Regering (AAVR) maximaal uitgebreid zodat het 
AAVR-netwerk alle Scandinavische landen afdekt. De handelsmissie in 2021 naar 
Denemarken had niet enkel het doel een diplomatieke post te openen, maar ook om 
gemeenschappelijke belangen van Vlaanderen en Denemarken op politiek, economisch en 
cultureel niveau op tafel te leggen. Op politiek niveau heeft er een gesprek plaatsgevonden 
tussen minister-president Jambon en de Deense minister van Buitenlandse Zaken, Jeppe 
Kofod. In dat gesprek kwamen de mogelijkheden voor bilaterale samenwerkingen aan bod. 
Voornamelijk ging het over Europese dossiers rond open strategische autonomie, 
technologische innovatie en de klimaattransitie. Op economisch niveau vond ook een lunch 
plaats met de grootste Deense bedrijven die werken rond technologie voor energie, 
hernieuwbare energie en gezondheidszorg. Op cultureel niveau werden geen concrete 
afspraken gemaakt, maar vonden enkel verkennende gesprekken plaats.
Vervolgens heeft de minister-president ook een bezoek gebracht aan Göteborg en 
Stockholm in Zweden. Tijdens de zending werd een bezoek gebracht aan bedrijven die een 
jarenlange band hebben met Vlaanderen als innoverende investeerder en grote werkgever. 
De bedrijven die daarvoor in aanmerking kwamen zijn Volvo, AstraZeneca en een Zweedse 
Kogellagerfabriek. Tijdens een gesprek met Volvo werd meegedeeld dat Gent op de 
shortlist komt met drie andere potentiële sites, allemaal gelegen in Zweden, en met 
Göteborg als sterkste concurrent. Achteraf gezien blijkt dat een geslaagde missie 
aangezien Volvo besliste in 2022 om in Gent te investeren om een nieuwe batterijfabriek 
te bouwen. Daarnaast bracht de minister-president ook een bezoek aan de grootste haven 
van Scandinavië in Göteborg. Dat is een belangrijke levenslijn voor de Zweedse bedrijven 
in Vlaanderen, waaronder ook de Volvo-fabrieken in Gent. Tot slot bezocht de minister-
president ook Stockholm met als doel een betere samenwerking rond innovatie en 
valorisatie. Zweden heeft namelijk sterke ecosystemen van bedrijven, clusters en R&D 
centers, die werken rond onder andere Life Sciences, digital tech en Industrie 5.0. Precies 
om die reden heeft Flanders Investment and Trade een samenwerkingsakkoord gesloten 
met de Business Region van Göteborg.
Ook aan Finland bracht de minister-president een bezoek in 2022. Tijdens dat bezoek 
werden geen concrete afspraken gemaakt, maar vonden eerder verkennende gesprekken 
plaats. De thematische aandachtspunten van het bezoek waren de digitale transformatie, 
het belang van data en de rol die data kunnen spelen bij innovatie, de verstoorde mondiale 
transport- en waardeketens, de strategische autonomie, 5G en 6G, ICT-infrastructuur en 
technologie. Conclusie van het bezoek is dat er veel opvolgpunten en mogelijkheden tot 
samenwerking zijn met diverse Finse partners, onder andere over de Europese Chipwet.
 
Van de resterende Scandinavische landen bracht de minister-president ook een bezoek aan 
Noorwegen in 2022. Dat bezoek stond voornamelijk in het licht van de energiecrisis die 
toen volop woedde. Daarbij vroeg de minister-president aan Noorwegen om de gaslevering 
te verhogen, waarop de minister van Energie meedeelde dat het land zich inspant om de 
gasproductie te maximaliseren. Zowel Noorwegen als Vlaanderen geloven beide in de rol 
van koolstofarme technologieën in het kader van de energietransitie. Hierbij belichtte de 
minister-president dat de opvang en opslag van koolstofdioxide (CCS) en de productie van 
duurzame blauwe waterstof mee de omslag kunnen maken. Noorwegen en Vlaanderen 
zouden hierin een voortrekkersrol kunnen spelen, waarbij de samenwerking binnen de 
North Sea Basin Task Force verder uitgebouwd kan worden. Een concrete afspraak die 
werd gemaakt is om een gezamenlijk CCS-evenement te organiseren.
Tot slot werd ook een bezoek gebracht aan de Baltische staten: Estland, Letland en 
Litouwen. Die landen zijn opgenomen in de Vlaamse diplomatieke post in Warschau, Polen. 
De minister-president bezocht Litouwen in oktober 2022. Tijdens het bezoek werd duidelijk 
dat er heel wat mogelijkheden zijn om samen te werken rond hernieuwbare energie, zoals 
de offshore windenergieparken in de Oostzee. Verder werd ook nog de Europese Chipswet 
besproken en de rol van imec hierin, wat blijkbaar grote interesse opwekte bij de Litouwse 
minister van Economie.
Estland werd bezocht als tweede Baltische staat in december 2022. Het bezoek was 
voornamelijk gericht op economische doeleinden. De minister-president bezocht heel wat 
ondernemingen die een voortrekkersrol spelen in het digitaliseringsverhaal, zoals 
bijvoorbeeld het e-Estonia Briefing Centre. Estland staat heel ver op vlak van digitalisering 
en dat is iets waar wij veel van kunnen leren. De vele gesprekken die plaatsvonden, hebben 
uitgemond in veel opvolgpunten en samenwerkingsmogelijkheden. Er zal bijvoorbeeld ook 
gekeken worden hoe een verdere informatie-uitwisseling kan worden opgezet tussen het 
X-Roadgegevensdelingsplatform en maximale gegevensdeling tussen administraties 
(MAGDA) in Vlaanderen. Dergelijke bezoeken helpen deuren te openen voor economische, 
culturele, academische en diplomatieke actoren en helpen Vlaanderen ook op de kaart te 
zetten. Concrete afspraken werden er niet gemaakt, maar er werden potentiële pistes voor 
samenwerking op het gebied van digitalisering van erfgoed verkend. Ook reikte Ests 
minister van Transport en Communicatie de hand om gesprekken over het gebruik van 
data verder te zetten.
Ook aan Letland werd een bezoek gebracht in februari 2024. De Baltische staten hebben 
op vlak van windenergie grote ambities in het licht van de huidige geopolitieke en 
energievraagstukken. Over het offshore windpark ELWIND vond een positief gesprek 
tussen de Vlaamse zakendelegatie en buitenlandse gesprekspartners plaats. Er werden 
voornamelijk gesprekken gehouden over de samenwerkingsmogelijkheden rond offshore 
windenergie en waterstof in het kader van de Nordic-Baltic Hydrogen Corridor. Dat toont 
aan dat een meer gefocuste aanpak, die inzet op domeinen waar Vlaanderen en zijn 
bedrijven het verschil kunnen maken, resultaten kan boeken om de Vlaamse expertise te 
promoten.
Ter conclusie kan worden gesteld dat de minister-president alle landen die betrokken zijn 
bij de noordstrategie, heeft bezocht. Bijkomend zijn er ook al enkele concrete afspraken 
vastgelegd, maar dat geldt niet voor alle betrokken landen. 
 
1. We weten dat de noordstrategie ter evaluatie ligt. Hoe is die evaluatie opgevat, welke 
zaken worden daarbij bekeken en wat is de timing?
2. Wordt de Vlaamse diplomatie betrokken bij de evaluatie?
3. Hoever is de evaluatie al gevorderd? Zijn er al concrete resultaten die de minister-
president ons kan meedelen?
4. Wat is de eerste inschatting over de resultaten? Voldoen die aan de verwachtingen en 
doelstellingen? Welke aandachtspunten zijn nu al zichtbaar?
5. Graag een overzicht per land wat betreft de samenwerkingen en hoe ze zijn 
geëvolueerd? Hoe evalueert de minister-president ze?
6. Zijn er landen waarvan verwacht werd concrete stappen te zetten waar dat niet gelukt 
is? Zijn er verschillende snelheden?
7. Is er een reden waarom IJsland niet betrokken wordt in de noordstrategie? Kan het 
land eventueel in de volgende legislatuur mee betrokken worden, of is er daar geen 
nood aan?
8. Het doel van de Vlaamse Regering was om evenveel samen te werken met de 
Scandinavische landen als met de Baltische, is dat gelukt?
9. De minister-president heeft alle betrokken landen tijdens deze legislatuur bezocht, wat 
zijn de volgende stappen in de noordstrategie? Hoe moet die strategie de komende 
jaren evolueren en worden uitgebreid?
10. Zijn er specifieke vragen of verwachtingen van de betrokken landen naar Vlaanderen 
toe in het kader van de uitrol van de strategie? Welke zijn ze en in welke mate zijn ze 
gelijklopend dan wel specifiek? Hoe wordt ermee omgegaan?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ANTWOORD 
op vraag nr. 188 van 27 maart 2024
van KARL VANLOUWE
1. Ik bereid een mededeling aan de Vlaamse Regering voor die een overzicht biedt over 
de geboekte vooruitgang, evenals een toekomstperspectief meegeeft. De mededeling 
zal weldra geagendeerd worden op de ministerraad. 
2. Voor de mededeling aan de Vlaamse Regering werden het departement Kanselarij en 
Buitenlandse Zaken en haar buitenlandposten, alsook het Vlaams Agentschap voor 
Internationaal Ondernemen, geraadpleegd. Dit betreft immers een gezamenlijke 
oefening, waarvoor een globale benadering nodig is.
3. Ik verwijs naar mijn antwoord op de eerste deelvraag.
4. Mijn eerste inschatting is dat de Noordstrategie de verwachtingen ingelost heeft. De 
relaties met Nederland, Duitsland en de Baltische Staten werden immers herbevestigd. 
Daarnaast werden de relaties met Ierland versterkt en werden de relaties met de 
Noordse landen opgestart. De opening van de diplomatieke vertegenwoordiging van 
Vlaanderen in Kopenhagen heeft geleid tot een reeks ministeriële, parlementaire en 
ambtelijke zendingen naar Noord-Europa. Het geeft blijk van een sterke interesse 
vanuit Vlaanderen en zorgde voor een toegenomen interactie met de Noordse 
partners, die ook plaatsvindt in de marge van Europese vergaderingen. Na dus een 
eerste succesvolle opstart, is het tijd om in een volgende fase te kiezen voor 
verdieping. De evaluatie die we voorbereiden, geeft hiertoe een aanzet.
5-6.Voor een overzicht per land, evenals informatie over de concrete stappen, verwijs ik 
naar de komende mededeling aan de Vlaamse Regering.
7. IJsland is gegeven de kleine bevolking, eerder afgelegen ligging en beperkte interactie 
met Vlaanderen geen prioriteit. Ik pleit voor meer en een betere focus binnen elk van 
de Noordse landen in plaats van de aandacht verder te verdelen. Al sluiten we ad hoc 
samenwerking met Ijsland binnen relevante thema’s die een meerwaarde genereren 
in de nabije toekomst niet uit.
8. Zonder de relaties met de Baltische staten uit het oog te verliezen, heeft de Vlaamse 
Regering erg veel met de Scandinavische en de Noordse landen samengewerkt. Zo 
zijn de ministers van de Vlaamse Regering deze legislatuur negen keer op zending 
geweest naar de Noordse landen en zes keer naar de Baltische staten. Daarnaast neem 
ik in juni deel aan de Belgische Economische Missie naar Noorwegen.
9. In deze legislatuur heeft de Vlaamse Regering een inhaalbeweging gemaakt ten 
aanzien van de Noordse landen. De versterkte banden met de Noordse en andere 
Noord-Europese landen dient ook de komende jaren deel uit te maken van het 
reguliere Vlaamse buitenlands beleid. Zoals reeds gezegd zal het in een volgende fase 
tijd zijn voor verdere verdieping. Daarbij kan er in elk van de betrokken landen een 
sterkere geografische focus komen, met een meer gerichte inzet op prioritaire thema’s. 
Tot slot is het zinvol om specifiek in te zetten op synergie en meerwaarde van 
partnerschappen tussen actoren uit de verschillende Noord-Europese landen, om aldus 
bij te dragen aan verschillende beleidsdoelstellingen en bilaterale relaties. Dit wordt 
verder uitgewerkt in de komende mededeling aan de Vlaamse Regering.
10. De Noordse landen hebben Vlaanderen als diplomatieke en buitenlandactor beter leren 
kennen. Ze hebben bijzondere interesse in onze sterke positie en expertise inzake 
handel en innovatie. Ook vanuit Brussel merkten we een toegenomen dynamiek. In de 
zomerperiode 2023 heb ik de Deense, Zweedse en Finse ambassadeurs nog ontvangen 
en in april 2024 was ik gevraagd als gastspreker op een lunch met de noordse en 
Baltische ambassadeurs. Voortbouwend op de gedeelde interesse van noordse en 
Baltische staten in innovatie, windenergie en blauwe economie is voor hun ambassades 
en vertegenwoordigingen te Brussel een werkbezoek georganiseerd naar Oostende in 
februari 2024. Op deze manier tonen we Vlaamse expertise en brengen relevante 
partners onder de aandacht.
