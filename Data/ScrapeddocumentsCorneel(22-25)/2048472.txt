title: Studentenhuisvesting - Zoekplatformen
thema: Onderwijs en Vorming
Wonen
pdf link: https://docs.vlaamsparlement.be/pfile?id=2048472
thema link: https://www.vlaamsparlement.be/parlementaire-documenten/schriftelijke-vragen/1803791
SCHRIFTELIJKE VRAAG
nr. 191
van KRISTOF SLAGMULDER
datum: 16 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Studentenhuisvesting  -  Zoekplatformen
Het tekort aan studentenhuisvesting is een regelmatig terugkerend probleem. Voor 
studenten is het steeds moeilijker om een studentenkot te vinden.
Een student aan de HOGENT heeft zich toegelegd op het ontwikkelen van een platform 
waar studenten het volledige aanbod aan studentenkoten kunnen terugvinden. De 
bedoeling is dat ze ook via een zoekopdracht zouden kunnen verfijnen naar verlangens en 
mogelijkheden. Tevens zou er een digitale wachtlijst worden opgenomen op het platform 
waar studenten zich kunnen aanmelden en een melding krijgen wanneer er een 
studentenkamer vrijkomt die voldoet aan hun verlangens en eisen.
Het platform zou ook interessant zijn voor verhuurders van studentenkamers door het 
aanbieden van het volledige aanbod en ze zouden makkelijker een match kunnen vinden 
met de studenten. Tevens zou dat de prijs verlagen voor verhuurders om hun 
studentenkamer(s) via dit platform aan te bieden. Lagere advertentiekosten zouden 
volgens de ontwikkelaar tevens een verlagend effect kunnen hebben op de huurprijzen.
Om het project te ontwikkelen en betaalbaar te houden, is de ontwikkelaar vragende partij 
om eventueel aanspraak te maken op subsidies vanuit de Vlaamse overheid.
1. Welke mogelijkheden ziet de minister in dat platform?
2. Zijn er al dergelijke platformen die zich aangemeld hebben voor het verkrijgen van 
subsidies en zo ja, welke?
3. Welke mogelijkheden ziet de minister voor het verkrijgen van subsidies voor de verdere 
ontwikkeling van het platform?
Deze vraag werd gesteld aan de ministers Ben Weyts (304), Matthias Diependaele (191)
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
GECOÖRDINEERD ANTWOORD
op vraag nr. 191 van 16 februari 2024
van KRISTOF SLAGMULDER
1. Er is altijd een meerwaarde in toegankelijke en gebruiksvriendelijke platformen om een 
kot of studio te vinden. Er zijn in de grote Vlaamse studentensteden evenwel al geruime 
tijd platformen aanwezig om studenten te ondersteunen bij het zoeken naar 
studentenhuisvesting en dit in een samenwerking tussen de onderwijsinstellingen en de 
studentensteden.
2. De Vlaamse Regering voorziet geen directe financiële ondersteuning voor deze 
platformen. De instellingen kunnen wel via hun sociale toelage, die aan instellingen 
gegeven wordt ter ondersteuning van hun studentenvoorzieningen (huisvesting is één 
van de werkvelden waarvoor de sociale toelage kan ingezet worden) participeren in het 
opzetten, ontwikkelen en onderhouden van platformen om studenten te ondersteunen 
bij het zoeken naar studentenhuisvesting.
3. Ik plan geen verdere mogelijkheden voor het toekennen van financiële ondersteuning 
aan dergelijke platformen.
