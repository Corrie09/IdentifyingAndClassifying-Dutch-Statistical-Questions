title: Departement Cultuur, Jeugd en Media (DCJM) - Nieuwe organisatiestructuur
thema: Cultuur
pdf link: https://docs.vlaamsparlement.be/pfile?id=2077505
thema link: https://www.vlaamsparlement.be/parlementaire-documenten/schriftelijke-vragen/1833078
SCHRIFTELIJKE VRAAG
nr. 14
van FILIP BRUSSELMANS
datum: 10 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Departement Cultuur, Jeugd en Media (DCJM)  -  Nieuwe organisatiestructuur
Op 1 oktober 2024 wijzigde de organisatiestructuur van het Departement Cultuur, Jeugd 
en Media. De afdelingen Kennis en Beleid, Waarborgen en Beheren en Subsidiëren en 
Erkennen werden herschikt in twee nieuwe afdelingen. De afdeling Cultuur wordt geleid 
door Carolien Coenen. Leander Price staat aan het hoofd van de afdeling Jeugd, Media en 
Transversaal Beleid. Daarnaast wordt een gloednieuwe afdeling Digitalisering uitgebouwd.
De afdeling Cultuur telt vier teams:
­Cultureel Erfgoed (directeur Els Cuisinier);
­Kunsten (directeur Andy Vandervoort);
­Sociaal-cultureel en Bovenlokaal (directeur Mieke Ackx);
­Infrastructuur en Buitendiensten (directeur Rita De Graeve).
1. Uit hoeveel personen bestaat elk van die teams met ingang van 1 oktober 2024? Kan 
de minister de concrete wijzigingen oplijsten?
2. Zijn er op korte dan wel middellange termijn nog aanwervingen gepland voor die 
teams? Zo ja, welke?
3. Uit hoeveel mensen zal de afdeling Digitalisering bestaan, wie zal ze leiden en wanneer 
moet ze operationeel zijn?
4. Heeft de wijziging van de organisatiestructuur budgettaire consequenties? Zo ja, 
welke?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 14 van 10 oktober 2024
van FILIP BRUSSELMANS
1. Team Cultureel Erfgoed: 32 personeelsleden waarvan 5 met contract bepaalde duur;
Team Kunsten: 21 medewerkers;
Team Sociaal-cultureel en Bovenlokaal: 30 personeelsleden, waarvan 1 met contract 
bepaalde duur;
Team Infrastructuur en Buitendiensten: 25 personeelsleden op het hoofdbestuur (excl. 
buitendiensten), waarvan 2 met contracten bepaalde duur.
 
2. Op respectief 7 en 14 oktober kwamen twee medewerkers in dienst bij Sociaal-cultureel 
en Bovenlokaal. Voor cultureel erfgoed is een werving gepland van 1 april 25 tot 31 
december 2026 en voor Infrastructuur en Buitendiensten zoekt men een 
dossierbehandelaar. Op dit ogenblik lopen er geen andere vacatures. Wanneer de 
directeur van een team wil werven (uit dienst, pensioen, nieuwe opdrachten, ...) maakt 
hij hiervoor een gemotiveerde vraag aan het managementcomité op. Het is de taak 
van het managementcomité om binnen het budgettaire kader prioriteiten te stellen.
3. De afdeling digitalisering wordt gevormd met medewerkers die reeds in dienst waren 
maar verspreid in de organisatie met digitalisering bezig waren. Op dit ogenblik gaat 
het om 17 medewerkers in dienst van het departement, daarnaast werken ook 15 
consultants mee aan IT- en digitaliseringsprojecten.  Het Departement is bezig met de 
aanstelling van een programmamanager aan het hoofd van deze afdeling. De afdeling 
is dus operationeel en zal met de aanstelling van een manager op volle snelheid komen. 
 
4. De wijzigingen aan de organisatiestructuur van het Departement gebeuren 
budgetneutraal. Het gaat om een herstructurering van teams en afdelingen waarbij er 
geen arbeidsplaatsen bijkomen of verloren gaan, er verschuiven wel arbeidsplaatsen. 
