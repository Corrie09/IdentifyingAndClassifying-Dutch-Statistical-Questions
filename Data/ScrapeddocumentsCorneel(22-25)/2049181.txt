title: Sint-Annatunnel Antwerpen - Renovatie roltrappen
thema: Mobiliteit en Verkeer
pdf link: https://docs.vlaamsparlement.be/pfile?id=2049181
thema link: https://www.vlaamsparlement.be/parlementaire-documenten/schriftelijke-vragen/1807860
SCHRIFTELIJKE VRAAG
nr. 716
van ANNICK DE RIDDER
datum: 28 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Sint-Annatunnel Antwerpen  -  Renovatie roltrappen
Op schriftelijke vraag nr. 496 van 17 januari 2024 over de defecte roltrap van de Sint-
Annatunnel op Linkeroever antwoordde de minister dat er stappen zullen worden gezet om 
een dergelijke uitval door technische gebreken te verminderen. 
Een stap die op korte termijn zal worden gezet, is het verminderen van de maximale 
capaciteit van de roltrappen tot 2500 bezoekers per uur. Op lange termijn ligt er een 
stappenplan voor om een totaalrenovatie van de roltrappen te bewerkstelligen, mits er 
daarvoor middelen gevonden worden. 
Aangezien de oplossing op korte termijn leidt tot een vermindering van de capaciteit voor 
deze cruciale verbinding tussen Linker- en Rechteroever, en de oplossing op lange termijn 
nog uiterst onzeker is, graag de volgende vragen aan de minister. 
1. Wat is de huidige maximale capaciteit van de roltrappen? Wanneer gaat de maatregel 
tot het beperken van de maximale capaciteit in? Hoe zal men dat communiceren naar 
de gebruikers? Zal de snelheid verlaagd worden? Hoelang zal de maatregel van kracht 
zijn? 
2. Kan de minister meer duiding geven over het stappenplan dat klaarligt voor de 
totaalrenovatie van de roltrappen? Kan ze een raming van de kosten geven? Wanneer 
verwacht de minister met de renovatie te kunnen starten? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 716 van 28 februari 2024
van ANNICK DE RIDDER
1. AWV bevestigt dat de werkelijke capaciteit van de roltrappen op dit ogenblik maximaal 
2.500 bezoekers per uur bedraagt. Deze beperking vloeit voort door de keuze en 
dimensionering van het remsysteem van de dalende roltrappen tijdens de laatste 
vernieuwing van de elektromechanische installaties.
Deze capaciteitsbeperking wordt enkel ingevoerd bij evenementen, tijdens dewelke 
overbelasting voor de installaties mogelijk is (2.000-6.000 bezoekers per uur). AWV 
legt deze beperking op als een voorwaarde in de vergunning die voor het evenement 
wordt toegekend. De organisator wordt geacht alle noodzakelijke maatregelen te 
ondernemen teneinde een dergelijke capaciteitsbeperking te handhaven.
Tijdens zowel weekdagen als weekends door het jaar, meldt het agentschap dat er 
zelden een overschrijding is van 2.500 bezoekers per uur. Gemiddeld worden 1.000 Ã  
1.500 bezoekers per uur geteld voor beide oevers samen die gebruikmaken van de 
roltrappen en is er dus geen capaciteitsbeperking noodzakelijk.
Ter informatie vermeldt het agentschap nog dat de theoretische ontwerpcapaciteit van 
de roltrappen met een nieuwe elektrische voeding, aansturing en remmen tot 4.500 
bezoekers per uur kan bedragen. Dit zal ook de maximale capaciteit van de roltrappen 
worden na een volledig gerenoveerde toestand.
2. Hiervoor verwijs ik naar het antwoord op schriftelijke vraag nr. 659 (deelvraag 3), 
gesteld door de heer Orry Van de Wauwer op 9 februari 2024.
De totale mechanische renovatie van de acht aanwezige roltrappen wordt geraamd op 
28 miljoen euro.
