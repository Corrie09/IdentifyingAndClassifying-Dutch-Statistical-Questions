title: Taxi's - Afwijkingen tussen inschrijving en vergunning
thema: Mobiliteit en Verkeer
pdf link: https://docs.vlaamsparlement.be/pfile?id=2022278
thema link: https://www.vlaamsparlement.be/parlementaire-documenten/schriftelijke-vragen/1784359
SCHRIFTELIJKE VRAAG
nr. 328
van ANN DE MARTELAER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Taxi’s  -  Afwijkingen tussen inschrijving en vergunning
Vanuit de taxisector komen er signalen dat er een groot tijdsverschil zit tussen de 
inschrijving van voertuigen met specifieke kentekenplaten ‘taxi’ bij de Federale Dienst voor 
Inschrijvingen van Voertuigen (DIV) en het effectief vergund zijn, wat een gewestelijke 
bevoegdheid is. https://www.vlaanderen.be/vergunning-individueel-bezoldigd-
personenvervoer-taxivergunning.
Dat geeft aanleiding tot een onduidelijke situatie, met misbruiken tot gevolg. Door het 
ontbreken van een duidelijke koppeling tussen beide, komen exploitanten in een grijze 
zone terecht die aanleiding kan geven tot mistoestanden, in bepaalde gevallen zelfs tot 
langdurige ontwijking van rittendeclaratie en dus mogelijk tot verschillende gradaties van 
zwartwerk. Dus ook concurrentievervalsing voor exploitanten die wel op een snelle manier 
tot vergunning overgaan.
In de maandelijkse publicatie ‘Vergunningen_IBP’ van 27 oktober 2023 staat dat in 
Vlaanderen in totaal 3787 voertuigen beschikken over een vergunning voor individueel 
bezoldigd personenvervoer in uitvoering van het decreet van 29 maart 2019. Het gaat om 
zowel standplaatstaxi (TX), straattaxi (TX) als vergunde voertuigen voor ceremonieel 
vervoer (TL). Maar vanuit het werkveld zijn er signalen dat mogelijk een aanzienlijk groter 
aantal voertuigen in Vlaanderen beschikt over een kentekenplaat specifiek bedoeld voor 
het gebruik voor personenvervoer dan er voertuigen vergund zijn. Dat leidt tot een 
aanzienlijk aantal voertuigen die mogelijk niet vergund in het verkeer actief zijn.
Het toekennen door de DIV gebeurt voor zover bekend enkel aan die organisaties met 
KBO-nummers waarvoor in de statuten is aangeduid dat ze exploitant zijn van die activiteit 
in de sector (KBO: Kruispuntbank van Ondernemingen). 
In het hierboven geschetste tijdtraject zijn dus drie momenten cruciaal:
- de datum van inschrijving van de wagen bij de DIV (federaal) (datum A);
- de datum van vergunningsaanvraag in de Centaurus-database (Gewest) (datum B);
- de toekenning van de vergunning door de gemeentelijke overheid en acceptatie in de 
Chiron-rittendatabase (Gewest) (datum C).
Om de signalen uit de sector te onderzoeken, moeten de DIV-data categorie 
Personenvervoer (kentekenplaat, inschrijvingsdatum, postcode van inschrijving) 
gekoppeld worden met de Centaurus-data (kentekenplaat, datum van 
vergunningsaanvraag).
1. Worden die data gekoppeld, en door wie? Beschikt de administratie van de minister 
over die gekoppelde database? Graag een uittreksel van die database.
2. Kan de minister uit de analyse van die koppeling de signalen van de sector bevestigen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 328 van 1 december 2023
van ANN DE MARTELAER
1. Deze data worden op dit moment niet gekoppeld. De administratie beschikt alleen 
over hun eigen database met hierin alle vergunde voertuigen met bijhorende 
nummerplaat. Er worden vanuit het departement MOW wel stappen gezet om de tijd 
tussen de vergunningsaanvraag en de toekenning van de vergunning zo kort mogelijk 
te maken (deze werden in de vraag datum B en C genoemd). Deze maatregelen 
richten zich enerzijds op toekomstige exploitanten om een zo correct mogelijke 
aanvraag in te dienen, en anderzijds op de werklast van gemeentemedewerkers om 
het behandelen van een aanvraag efficiënt te laten verlopen. Deze stappen worden 
onder andere ondernomen met het doel om de kans op fraude, waarbij een exploitant 
al een taxinummerplaat gebruikt zonder vergunning, kleiner te maken.
2. Ten gevolge van het ontbreken van de koppeling kunnen er hierover geen uitspraken 
gedaan worden. 
