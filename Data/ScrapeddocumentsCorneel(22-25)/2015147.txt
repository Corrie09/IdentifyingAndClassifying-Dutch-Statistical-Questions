title: Secundair volwassenenonderwijs - Cursisten, personeel en middelen
thema: Onderwijs en Vorming
pdf link: https://docs.vlaamsparlement.be/pfile?id=2015147
thema link: https://www.vlaamsparlement.be/parlementaire-documenten/schriftelijke-vragen/1777417
SCHRIFTELIJKE VRAAG
nr. 106
van BRECHT WARNEZ
datum: 8 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Secundair volwassenenonderwijs  -  Cursisten, personeel en middelen
Omdat een verdere opvolging van beleidsinformatie noodzakelijk is om verder goed beleid 
te voeren, zijn recente cijfers noodzakelijk. De focus gaat hier naar de centra voor 
volwassenenonderwijs (CVO’s) m.b.t. het secundair volwassenenonderwijs. 
Graag wens ik in Excel de informatie te krijgen per centrum voor volwassenenonderwijs, 
per provincie en voor volwassenenonderwijs in hun totaliteit (m.b.t. enkel het secundair 
volwassenenonderwijs) tot en met het meest recente schooljaar.
1. Over de cursisten.
a) Aantal ingeschreven personen (kop).
b) Aantal lesurencursist waarvoor per refertejaar werd ingeschreven.
c) Het aantal cursisten dat het volledige inschrijvingsgeld heeft betaald, met aparte 
vermelding van zij die een verminderd tarief hebben betaald (onderverdeeld per 
verminderingscategorie) en het aantal cursisten dat volledig werd vrijgesteld van 
de betalingsplicht van inschrijvingsgeld.
d) Welke evolutie ziet de minister bij de bovenvermelde elementen bij de CVO’s in 
hun totaliteit? Hoe verklaart hij die?
2. Over de personeelsleden.
Aantal ambten met opdrachtvolume, aanstellingsmodaliteit (tijdelijk/benoemd) en de 
gemiddelde werkgeverskosten per personeelslid voor de ambten van:
a) directeur;
b) adjunct-directeur fusie;
c) adjunct-directeur;
d) technisch adviseur;
e) technisch adviseur-coördinator;
f) leraar;
g) administratief medewerker;
h) stafmedewerker.
i) Ziet de minister een evolutie bij één of meerdere van bovenvermelde elementen 
bij de CVO’s in hun totaliteit? Hoe kan de minister die eventuele evolutie 
verklaren?
3. Over het aantal gegenereerde leraarsuren.
a) Ziet de minister enige evolutie bij de CVO’s in hun totaliteit?
b) Hoe kan hij die verklaren?
4. Over het aantal gegenereerde punten.
a) Merkt de minister enige evolutie bij de CVO’s in hun totaliteit?
b) Hoe kan hij die verklaren?
5. Over de aanwending van coördinatie-uren.
a) Is er volgens de minister enige evolutie te merken bij de CVO’s in hun totaliteit?
b) Hoe kan die dan eventueel worden verklaard?
6. Over het percentage overgedragen of ontvangen niet-aangewende leraarsuren naar 
een volgend schooljaar of van het vorig schooljaar.
a) Bemerkt de minister een evolutie bij de CVO’s in hun totaliteit?
b) Hoe kan hij die verklaren?
7. Over het percentage overgedragen of ontvangen leraarsuren van één van de centra 
naar een ander.
a) Merkt de minister een evolutie bij de CVO’s in hun totaliteit?
b) Hoe kan hij die verklaren?
8. Over het aantal personeelsleden dat op reaffectatie werd gesteld.
a) Merkt de minister een evolutie bij de CVO’s in hun totaliteit?
b) Hoe kan hij die verklaren?
9. Over de werkingsmiddelen van het centrum ontvangen inschrijvingsbedrag door de 
overheid die telkens aan het centrum zijn uitgekeerd.
a) Valt er volgens de minister een evolutie te merken bij één of meerdere van die 
cijfers bij de CVO’s in hun totaliteit?
b) Hoe kan hij die verklaren?
10. De toegekende infrastructuurmiddelen.
a) Ziet de minister daar een significante evolutie bij de CVO’s in hun totaliteit?
b) Hoe kan hij die dan eventueel verklaren?
11. Over de nood aan eventuele bijsturingen inzake het beleid naar de CVO’s.
a) Kan de minister een overzicht geven van het eventuele overleg dat de minister 
had met de inrichters, gebruikers en andere actoren? Wat waren de belangrijkste 
zorgen van de inrichters, de gebruikers en andere actoren?
b) Plant de minister nog initiatieven? Zo ja, graag een plan van aanpak met timing 
en budget.
c) Ziet de minister nood aan maatregelen door een volgende bestuursploeg? Zo ja, 
welke ingrepen stelt de minister voor?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 106 van 8 november 2023
van BRECHT WARNEZ
1. Een overzicht van de evolutie van het aantal cursisten per provincie en per instelling 
is te vinden in tabblad 1 van bijlage 1. Aangezien er veel fusies zijn geweest in de 
afgelopen schooljaren zijn de gegevens voor de duidelijkheid verdeeld over twee 
tabellen. De eerste tabel bevat de cijfers per instelling onder de huidige benaming van 
de instelling; de tweede tabel bevat dezelfde cijfers met de inschrijvingen per 
instelling, met de benaming van de instelling in het specifieke schooljaar. 
De lesurencursist (LUC) van de laatste refertejaren zijn terug te vinden in de aparte 
tabbladen, gerangschikt per omkaderingsberekening, van bijlage 2. 
Tabblad 2 van bijlage 1 bevat een overzicht van de tarieven per inschrijving. Ook hier 
zijn er 2 tabellen: de eerste met de gefuseerde instellingen en de tweede met de 
benaming van de instellingen in het specifieke schooljaar. 
Na twee moeilijke jaren door COVID is het duidelijk dat alles nu terug normaliseert.
2. Een overzicht van het aantal personeelsleden en het aantal voltijdse eenheden per 
ambt op datum van 1 maart 2023 is te vinden in bijlage 3. Hiervoor werden alleen de 
personeelsleden in aanmerking genomen die aangesteld zijn op basis van het 
lestijdenpakket. Dit zijn de vastbenoemde personeelsleden en de tijdelijke 
personeelsleden in een openstaande betrekking op datum van 1 maart van het 
betreffende schooljaar. De tijdelijke personeelsleden in een niet-openstaande 
betrekking (= vervangers) werden niet in aanmerking genomen. Personeelsleden met 
een terbeschikkingstelling wegens persoonlijke aangelegenheden voorafgaand aan het 
rustpensioen (TBSPA) werden voor het volume van hun TBSPA voorafgaand aan het 
rustpensioen niet meegenomen. Ten opzichte van de cijfers op 1 maart 2021 
(aangeleverd bij de SV 105 van 3 november 2022) is er een stijgende evolutie in aantal 
voltijdse eenheden merkbaar die wellicht te verklaren is door het gestegen aantal 
cursisten na de moeilijke Corona-jaren.  
Bijlage 4 bevat dezelfde cijfers opgesplitst naar centrum en de provincie van de 
hoofdzetel van het centrum. 
Bijlage 5 bevat de werkgeverskosten (uitgedrukt in euro) voor de instellingen van het 
secundair volwassenenonderwijs naar instelling en provincie van de hoofdzetel van de 
instelling per aanstellingsmodaliteit en personeelscategorie. Deze gegevens zijn voor 
begrotingsjaar 2022 omdat schooljaar 2022-2023 nog niet volledig is aangezien de 
eindejaarspremie en het vakantiegeld nog niet geboekt werden.
3-4.Bijlage 2 bevat een overzicht van de leraarsuren en punten. Zowel voor het aantal 
gegenereerde leraarsuren als het aantal gegenereerde punten is het 
volwassenenonderwijs afhankelijk van een steeds wisselende populatie cursisten die 
beslist zich in te schrijven. Uiteraard is de voorbije jaren vooral de impact van corona 
op het aantal inschrijvingen merkbaar. Om te vermijden dat dit tot een drastische 
vermindering van leraarsuren en punten zou leiden, werd voor het schooljaar 2021-
2022 een educatieve overbruggingsregeling (van 71.570,29 leraarsuren en 983 
punten) toegekend aan de centra voor volwassenenonderwijs. Zo kregen de centra 
voldoende zuurstof om in het kader van het relanceplan van het volwassenenonderwijs 
voldoende aanbod te kunnen blijven organiseren. Ook voor schooljaar 2022-2023 en 
schooljaar 2023-2024 werden maatregelen genomen om de impact van corona ten 
opzichte van schooljaar 2021-2022 te compenseren: er werd voor de leraarsuren en 
de punten een gegarandeerde groei van 0,8% toegepast (in plaats van de reële 
negatieve groei) en elk centrum kreeg minimaal hetzelfde aantal leraarsuren en 
punten toegekend als in schooljaar 2021-2022. 
5. Bijlage 6 bevat een overzicht van de aanwending van de coördinatie-uren. Het aantal 
personeelsleden geeft aan hoeveel leerkrachten coördinatie-uren in hun 
opdrachtenpakket hebben. Het aantal voltijdse eenheden op datum van 1 maart van 
het betreffende schooljaar gaat enkel over de coördinatie-uren binnen de 
opdrachtpakketten. Hiervoor werden alleen de personeelsleden in aanmerking 
genomen die aangesteld zijn op basis van het lestijdenpakket. Dit zijn de 
vastbenoemde personeelsleden en de tijdelijke personeelsleden in een openstaande 
betrekking op datum van 1 maart van het betreffende schooljaar. De tijdelijke 
personeelsleden in een niet-openstaande betrekking (= vervangers) werden niet in 
aanmerking genomen. Personeelsleden met een terbeschikkingstelling wegens 
persoonlijke aangelegenheden voorafgaand aan het rustpensioen werden voor het 
volume van hun TBSPA voorafgaand aan het rustpensioen niet meegenomen. 
Er is een positieve evolutie merkbaar in het aantal personeelsleden met coördinatie-
uren en in het aantal voltijdse eenheden (enkel coördinatie-uren).
Een mogelijke verklaring hiervoor is de schaalvergroting bij de CVO. 
6-7.Bijlage 2 bevat een overzicht van de overgedragen leraarsuren vanaf schooljaar 2016-
2017 tot en met schooljaar 2022-2023.  Sinds het nieuwe financieringsdecreet voor 
het volwassenenonderwijs is het mogelijk om af te wijken van het maximum van 2% 
op het aantal toegekende leraarsuren, mits hierover een akkoord wordt bereikt in het 
lokale comité. Nadat de centra voor schooljaar 2020-2021 en voor schooljaar 2021-
2022, ten gevolge van corona heel wat geplande modules voor dienden af te lassen, 
wordt vastgesteld dat de centra opnieuw meer modules hebben ingericht tijdens 
schooljaar 2022-2023. Ook de relancemaatregelen binnen het volwassenenonderwijs 
hebben hier toe bijgedragen. Het aantal leraarsuren overgedragen van schooljaar 
2022-2023 naar schooljaar 2023-2024 is hierdoor gedaald ten opzicht het aantal 
leraarsuren overgedragen van schooljaar 2021-2022 naar schooljaar 2022-2023. Het 
gaat in totaliteit om 181.479,20 leraarsuren of +/- 227 VTE.
8. Onderstaand overzicht bevat de gegevens van het totale volume personeelsleden dat 
ter beschikking werd gesteld wegens ontstentenis van betrekking (TBSOB), uitgedrukt 
in VTE (vastgesteld op 30 juni van het betrokken jaar). Voor het schooljaar 2022-2023 
gaat het om 182,06 TBSOB, waarvan 6,03 VTE niet ingevuld is. Het overzicht geeft 
ook weer hoeveel VTE er gereaffecteerd zijn (= hetzelfde ambt), wedertewerkgesteld 
zijn (= ander ambt). Het cijfer van de VTE die geen invulling hebben betreft 
voornamelijk personeelsleden die voor minder dan 2 uur ter beschikking werden 
gesteld wegens ontstentenis van betrekking. De cijfers zijn gepubliceerd in de 
rapporten die de Vlaamse reaffectatiecommissie jaarlijks opmaakt: 
https://onderwijs.vlaanderen.be/nl/rapport-vlaamse-reaffectatiecommissie.
 2018 2019 2020 2021 2022
Reaffectatie 128,68 97,13 100,69 74,63 62,00
Wedertewerkstelling 
(NO)123,88 
(45,87)112,53 
(43,76)104,36 
(42,82)83,31 
(35,33)80,69 
(29,89)
geen invulling 15,55 11,71 33,05 10,05 6,03
TOTAAL TBSOB 280,4 238,17 273,34 211,67 182,06
9. Het overzicht van de reguliere werkingsmiddelen vanaf het schooljaar 2019-2020 is 
terug te vinden in de bijlage 2. De impact van corona op het aantal inschrijvingen heeft 
uiteraard ook een invloed op de werkingsmiddelen. Naar aanleiding van de corona-
crisis werden tevens voor de werkingsmiddelen voor schooljaar 2022-2023 en 
schooljaar 2023-2024 maatregelen genomen om de impact van corona ten opzichte 
van schooljaar 2021-2022 te neutraliseren. Dit volgens dezelfde principes als 
beschreven in het antwoord op vraag 3 en 4. Daarbovenop werd er vanaf schooljaar 
2022-2023, recurrent, een bijkomend bedrag van 1.954k euro toegekend aan de 
centra voor volwassenenonderwijs om de onderwijskwaliteit te handhaven in tijden 
van stijgende energieprijzen.
10. Bijlage 7 bevat een overzicht van de toegekende infrastructuurmiddelen aan 
gesubsidieerde CVO per provincie voor de laatste vijf schooljaren. Als er in een bepaald 
jaar, bepaalde provincie of net meer subsidies vastgelegd werden, is dit het gevolg 
van meer of grotere subsidieaanvragen.
Het GO! investeert in infrastructuur waar de noden het hoogst zijn ongeacht het 
onderwijstype, dus ook voor CVO’s waar nodig. Deze investeringen worden niet 
expliciet bij gehouden en vaak gaat het om een gedeeld gebruik met het 
leerplichtonderwijs. De scholengroepen van het GO! investeren eveneens en binnen 
het kader van hun eigen bevoegdheden ter zake, in de infrastructuur van hun CVO’s.
11. Voor een bijsturing van het beleid is goede beleidsinformatie van groot belang. Omdat 
de data van de laatste drie refertejaren te sterk beïnvloed zijn door het coronaeffect 
kunnen we momenteel het effect van het nieuwe financieringssysteem op basis van 
de beschikbare cijfers in de monitor van het nieuwe financieringssysteem nog niet 
inschatten. In afwachting van de kwantitatieve evaluatie op basis van de monitor is in 
2023 wel een bevraging van de centra over hun ervaringen met het nieuwe 
financieringssysteem georganiseerd. Ook de onderwijskoepels en het GO! en de 
vakorganisaties zijn hierbij via focusgroepen betrokken. De bevraging werd uitgevoerd 
door Idea Consult. De resultaten van deze bevraging zullen later samen met de 
conclusies uit de monitor deel uitmaken van de globale evaluatie in functie van een 
eventuele bijsturing van het financieringssysteem. Het is nu nog niet mogelijk om 
daarvoor een timing te geven. Uit het laatste monitorrapport met de gegevens van het 
kalenderjaar 2021 blijkt immers dat het pre-coronaniveau nog niet op alle vlakken 
terug bereikt is en het dus nog te vroeg is om al tot een algemene evaluatie over te 
gaan. 
BIJLAGEN
1.Overzicht cursistenaantallen
2.Overzicht LUC, leraarsuren, punten, werkingsmiddelen en overgedragen leraarsuren
3.Overzicht personeelsaantallen
4.Overzicht personeelsgegevens per CVO
5.Overzicht werkgeverskosten
6.Overzicht aanwending coördinatie-uren
7.Overzicht infrastructuurmiddelen gesubsidieerde CVO
