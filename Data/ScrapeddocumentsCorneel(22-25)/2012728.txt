title: Geïntegreerd investeringsprogramma (GIP) 2024 - Onteigeningen oostelijke tangent R42 Sint-Niklaas en Temse
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2012728
thema link: https://www.vlaamsparlement.be/parlementaire-documenten/schriftelijke-vragen/1776513
SCHRIFTELIJKE VRAAG
nr. 168
van STIJN DE ROO
datum: 27 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Onteigeningen oostelijke tangent R42 
Sint-Niklaas en Temse
In mijn schriftelijke vraag nr. 650 van 19 januari 2022 informeerde ik naar de 
onteigeningen voor de oostelijke tangent in Sint-Niklaas. 
In mijn schriftelijke vraag nr. 1109 van 12 april 2023 informeerde ik onder andere naar de 
stand van zaken van de project-MER voor de aantakking van het Europark-Zuid en naar 
de onteigeningen in 2022 en naar de al uitgevoerde en nog geplande onteigeningen in 
2023 (MER: milieueffectrapport). 
Daarop antwoordde de minister: “Na nieuw onderzoek worden nu vier mogelijke 
alternatieven voor de aantakking van Europark-Zuid op de Oostelijke Tangent voorgesteld. 
De project-MER voor de aantakking van het Europark-Zuid werd recent aangemeld. Van 
24 april tot en met 23 mei 2023 loopt de publieke raadpleging over de aanmelding met het 
verzoek tot scopingsadvies van de project-MER ‘ontsluiting Europark-Zuid op de Oostelijke 
Tangent’. Daarna start pas het eigenlijke MER-onderzoek. Er kunnen dan ook nog geen 
conclusies worden meegedeeld. 
In 2022 werden 34 innemingen minnelijk verworven. 
In 2023 werden nog geen minnelijke verwervingen gerealiseerd. De gesprekken zijn nog 
lopende voor 45 innemingen. Daar waar er een akkoord bereikt kan worden, zal de akte 
dit jaar nog worden afgesloten. De anderen worden gerechtelijk ingeleid. Voor 3 
innemingen is de gerechtelijke procedure opgestart. Voor 2 innemingen wordt deze 
eerstdaags opgestart.” 
In het ontwerp geïntegreerd investeringsprogramma (GIP) 2024, Agentschap Wegen en 
Verkeer, lees ik dat voor de R42 Sint-Niklaas en Temse, voor onteigeningen voor de 
oostelijke tangent voor het jaar 2024 400.000 euro budget en 104.000 euro fietsbudget 
wordt gereserveerd.
Ik stel deze vraag in opvolging van mijn schriftelijke vragen nr. 650 van 19 januari 2022 
en nr. 1109 van 12 april 2023.
1. Wat is de stand van zaken van de project-MER voor de aantakking van het Europark-
Zuid? Is dat ondertussen afgerond? Zo ja, wat zijn daarvan de belangrijkste 
conclusies? Zo niet, wanneer zal het afgerond zijn?
2. Welke verwervingen zijn tot nog toe gerealiseerd in 2023? Welke zijn nog gepland in 
2023?
3. Welke verwervingen, waarvoor in het ontwerp-GIP in totaal 504.000 euro is 
gereserveerd, zijn gepland in 2024? 
4. Waarom worden de verwervingen op twee budgetten ingeschreven? Waarom precies 
wordt die opsplitsing gemaakt?
5. Wat is ondertussen de timing voor de realisatie van de oostelijke tangent? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 168 van 27 oktober 2023
van STIJN DE ROO
1. Het project-MER voor de aantakking van het Europark-Zuid is momenteel nog niet 
afgerond. De stad Sint-Niklaas vermoedt dat het project-MER omstreeks de zomer van 
2024 zal afgerond zijn.
2. In 2023 werden 13 innemingen gerealiseerd. Dit brengt de teller op 146 van de 181 
innemingen die gerealiseerd zijn. De onderhandelingen blijven doorgaan. Afhankelijk 
van het al dan niet bekomen van een akkoord met de eigenaars zullen bijkomende 
akten getekend worden in 2023.
3. Het is de bedoeling om voor de resterende verwervingen in 2024 verder te 
onderhandelen. Als er geen akkoord kan bekomen worden, zullen deze innemingen 
gerechtelijk ingeleid worden. Het is niet mogelijk om deze innemingen te benoemen. 
We streven steeds naar het minnelijk verwerven met een akkoord van de eigenaars en 
willen gerechtelijke procedures zo veel als mogelijk vermijden.
4. De verwerving wordt ingeschreven op het budget voor de jaren waarin de verwerving 
effectief kan plaatsvinden. Niet alle verwervingen verlopen steeds even vlot. Vooral bij 
grote projecten vinden deze verwervingen gespreid over enkele jaren plaats en wordt 
dit derhalve over een aantal jaarbudgetten gespreid.
5. De timing van realisatie is afhankelijk van de vordering van het dossier, verloop van 
de diverse procedures en de beschikbaarheid van budgetten. Momenteel wordt onder 
voorbehoud een realisatie vanaf 2027 haalbaar geacht.
 
