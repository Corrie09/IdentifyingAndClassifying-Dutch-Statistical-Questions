title: Lokale en provinciale besturen - Mandatarissen met bevoegdheid Gelijke Kansen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2008684
thema link: https://www.vlaamsparlement.be/parlementaire-documenten/schriftelijke-vragen/1773403
SCHRIFTELIJKE VRAAG
nr. 33
van BRECHT WARNEZ
datum: 19 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale en provinciale besturen  -  Mandatarissen met bevoegdheid Gelijke Kansen
In zijn beleidsnota Gelijke Kansen, Integratie en Inburgering laat de minister optekenen 
dat samenleven in de eerste plaats lokaal gebeurt. Hij ziet de lokale besturen als regisseur 
van het lokale integratie- en gelijkekansenbeleid.
In zijn antwoord op schriftelijke vraag nr. 317 van 11 mei 2022 gaf de minister aan dat 
volledige cijfers ontbreken. Op de 300 Vlaamse steden en gemeenten waren er toen 109 
schepenen met de bevoegdheid Gelijke Kansen bekend: 24 in de provincie Antwerpen, 13 
in de provincie Limburg, 22 in de provincie Oost-Vlaanderen, 28 in de provincie Vlaams-
Brabant en 22 in de provincie West-Vlaanderen. 
Gelieve de gevraagde gegevens in een Excel-bestand weer te geven.
1. Kan de minister een overzicht geven van de lokale besturen die momenteel een 
schepen met de bevoegdheid Gelijke Kansen hebben? Graag een overzicht per 
provincie.
2. Kan de minister een overzicht geven van de lokale besturen waar de bevoegdheid 
Gelijke Kansen expliciet werd toegewezen aan de burgemeester? Graag een overzicht 
per provincie.
3. Hoe is het aantal schepenen of burgemeesters met de bevoegdheid Gelijke Kansen 
geëvolueerd in 2022 en 2023? Hoe evalueert de minister deze evolutie?
4. Welke initiatieven heeft de minister het afgelopen jaar nog genomen om de lokale en 
provinciale besturen te informeren en/of te betrekken in het Vlaamse 
gelijkekansenbeleid? Hoe evalueert de minister deze initiatieven?
a) In zijn antwoord op schriftelijke vraag nr. 317 van 11 mei 2022 vermeldt de 
minister de digitale nieuwsbrief lokaal gelijkekansenbeleid.
i. Hoe evalueert de minister deze nieuwsbrief? 
ii. Hoe evolueert de hoeveelheid abonnees en het leesbereik?
b) In zijn antwoord op vraag nr. 317 van 11 mei 2022 vermeldt de minister het lerend 
netwerk gelijke kansen.
i. Hoe evalueert de minister dat netwerk? 
ii. Is de hoeveelheid participerende lokale besturen het afgelopen jaar 
toegenomen?
iii. Wat zijn de belangrijkste resultaten die uit het netwerk komen? Hoe worden 
ze gedeeld?
5. Zal de minister in de aanloop naar de volgende gemeenteraadsverkiezingen in zijn 
hoedanigheid van minister van Gelijke Kansen initiatieven nemen om de lokale en 
provinciale besturen te sensibiliseren om tijdens de volgende legislatuur:
a) de bevoegdheid Gelijke Kansen toe te kennen aan een schepen, burgemeester of 
gedeputeerde, ook al is het een transversaal beleidsthema met een gedeelde 
verantwoordelijkheid;
b) een volwaardig luik rond Gelijke Kansen op te nemen in het bestuursakkoord?
6. Op welke andere manier zal de minister in de aanloop van de volgende 
gemeenteraadsverkiezingen het belang van een lokaal gelijkekansenbeleid 
onderstrepen en ondersteunen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 33 van 19 oktober 2023
van BRECHT WARNEZ aan BART SOMERS
Algemeen: 
De data voor onderstaande vragen werden gehaald uit een extract uit de 
mandatendatabank d.d. 23 oktober 2023. Lokale besturen vullen zelf de gegevens in de 
mandatendatabank in. Bij de registratie van hun schepenen kunnen zij ervoor kiezen om 
ook de bevoegdheid van de schepenen in te geven. Het gaat hierbij om een open invulveld, 
zonder bijvoorbeeld een drop-down menu met vooraf gedefinieerde bevoegdheden. 
Vandaar enkele voorbehouden: 
- Het is dus mogelijk dat besturen de bevoegdheid Gelijke Kansen niet expliciet 
registreren, omdat bijv. het beleidsdomein gelijke kansen wordt opgevolgd binnen 
een ruimere bevoegdheid zoals bijv. sociaal beleid.
- Er zijn bovendien 12 lokale besturen waar we geen zicht hebben op de toegewezen 
beleidsdomeinen. We kunnen dus niet vaststellen of de bevoegdheid Gelijke Kansen 
in die lokale besturen wordt opgenomen. Het gaat om Baarle-Hertog, Herstappe, 
Kruibeke, Linkebeek, Lubbeek, Poperinge, Ronse, Tielt, Turnhout, Voeren, Wemmel 
en Zoutleeuw.
Gelieve in bijlage de gewenste cijfers terug te vinden.
1. 111 lokale besturen hebben momenteel een schepen met de bevoegdheid Gelijke 
Kansen. De provinciale verdeling vindt u terug in bijlage.
2. Bij 4 lokale besturen werd de bevoegdheid Gelijke Kansen toegewezen aan de 
burgemeester. De provinciale verdeling vindt u terug in bijlage.
3. De vergelijking tussen de huidige cijfers en de cijfers uit mei 2022 (SV 317) leren ons 
dat er een netto toename vast te stellen is van 6 lokale besturen waar er een lid van 
het College van Burgemeesters en Schepenen de bevoegdheid Gelijke Kansen heeft. De 
provinciale verdeling vindt u terug in de bijlage. Elke toename evalueer ik natuurlijk als 
positief, het toont aan dat ook lokale besturen belang hechten aan de uitbouw van een 
lokaal gelijkekansenbeleid, en partner willen zijn van het Vlaamse gelijkekansenbeleid 
om de samenlevingsuitdagingen op de verschillende bestuursniveaus aan te pakken. 
4. a) De nieuwsbrief lokaal gelijkenkansenbeleid richt zich op al wie actief is rond gelijke 
kansen op lokaal niveau, met de bedoeling lokale actoren op een toegankelijke 
manier te informeren en te inspireren. De nieuwsbrief wil een bron van informatie 
zijn over de gelijke kansen thema’s- en doelgroepen. Vlaamse beleidsinitiatieven met 
onmiddellijke relevantie en impact op lokale besturen komen er aan bod, evenals  
bestaande lokale praktijken uit Vlaanderen (of daarbuiten) die inspirerend kunnen 
zijn voor het eigen beleid. De nieuwsbrief brengt de lezer ook op de hoogte van 
congressen, vormingen en andere evenementen gelinkt aan het gelijkekansenbeleid. 
Iedere nieuwsbrief sluit af met een lijst interessante feiten en nuttige tips voor de 
lezer.
De nieuwsbrief bereikt voornamelijk lokale besturen, maar ook andere stakeholders 
worden via deze weg geïnformeerd. Iedereen met interesse voor het beleidsveld kan 
zich abonneren op de nieuwsbrief via de website Samenleven1. 
Het aantal abonnees op de nieuwsbrief stijgt lineair en aanhoudend. Daar waar de 
eerste nieuwsbrieven in 2019 in 497 mailboxen terechtkwamen, telde de nieuwsbrief 
op 23 oktober 2023 816 abonnees. Ik kan dus stellig zeggen dat de nieuwsbrief lokaal 
gelijkekansenbeleid een succes is en als communicatiekanaal mee het verschil kan 
maken.
b) i. In het Lerend Netwerk gelijke kansen zetelen de 13 centrumsteden, 6 steden en 
gemeenten, organisaties uit het gelijkekansenmiddenveld zoals çavaria en de 
Nederlandstalige Vrouwenraad, maar ook de beleidsuitvoerende agentschappen 
Inter en het Agentschap Integratie en Inburgering. Tot slot nemen ook 
organisaties die sterke linken hebben met het gelijkekansenbeleid zoals NOOZO, 
de Vlaamse adviesraad Handicap en VVSG eraan deel. Het netwerk wordt 
voorgezeten en gecoördineerd door het Agentschap Binnenlands Bestuur en komt 
vier maal per jaar samen. 
 
Door al deze verschillende actoren te betrekken in een Lerend Netwerk waar 
formele en informele uitwisseling centraal staat, bieden we een absolute 
meerwaarde voor alle partijen. Partnerorganisaties kunnen hun lokale projecten 
en initiatieven voorstellen en voeling krijgen met wat er lokaal leeft. De 
ambtenaren uit de lokale besturen kunnen partnerorganisaties bevragen en ook 
onderling goede praktijken uitwisselen. Ook voor het Agentschap Binnenlands 
Bestuur biedt het Lerend Netwerk een forum om het Vlaamse beleid inzake 
Samenleven toe te lichten en signalen van lokale besturen te capteren. 
Het inhoudelijk programma van dit lerend netwerk wordt opgesteld in 
samenspraak met de leden, waardoor het netwerk doorheen de jaren uitgegroeid 
is tot een dynamisch en constructief forum. 
ii. Het Lerend Netwerk gelijke kansen werd opgericht op vraag van de centrumsteden 
en bestaat dan ook in eerste instantie voor de centrumsteden. Kleinere lokale 
besturen kunnen natuurlijk aansluiten: Ninove, Willebroek, Denderleeuw, Eeklo en 
Vilvoorde vroegen de voorbije jaren om te kunnen deelnemen aan het netwerk. In 
2023 is de gemeente Lommel toegetreden. 
iii. Doel achter het Lerend Netwerk is uitwisseling van goede praktijken en intervisie 
tussen besturen die potentieel met gelijkaardige vragen en uitdagingen te maken 
krijgen. De informatie die lokale besturen in het netwerk oppikken wordt 
meegenomen naar de eigen lokale praktijk, die overal verschillend is. Van elk 
overleg wordt een gedetailleerd verslag gemaakt en presentaties van sprekers 
worden gedeeld. Al deze informatie wordt gedocumenteerd in een online omgeving 
die voor de leden van het netwerk steeds raadpleegbaar is. 
5-6.Gelijke Kansen is een transversaal en horizontaal beleidsthema met een gedeelde 
verantwoordelijkheid voor het voltallige college van burgemeester en schepenen. Een 
volwaardig luik in het bestuursakkoord biedt de beste garantie voor een robuuste 
aanpak. Een specifiek bevoegde schepen of burgemeester voor Gelijke Kansen is een 
cruciale vereiste voor een volwaardig lokaal beleid ter zake. Ik zal niet nalaten om in 
aanloop naar de verkiezingen in oktober 2024 het belang van een lokaal 
gelijkekansenbeleid te onderstrepen. Vanuit het gelijkekansenbeleid heb ik daartoe 
alvast twee instrumenten ter beschikking. In 2023 stonden twee bijeenkomsten in het 
1 https://www.vlaanderen.be/samenleven/blijf-op-de-hoogte-via-de-nieuwsbrief-over-lokaal-
gelijkekansenbeleid 
teken van de voorbereidingen van de lokale verkiezingen. De lokale 
gelijkekansenambtenaren wisselden inzichten uit over de manier waarop zij de nieuwe 
bestuursploeg willen voorbereiden op hun beleidsthema’s. Partners van het Vlaams 
gelijkekansenbeleid formuleerden hun aanbevelingen voor het toekomstig lokaal 
beleid.
Verder blijft ook de nieuwsbrief een instrument waarmee we rechtstreeks bij lokale 
besturen terechtkomen. 
Tot slot verwijs ik naar het tweede projectjaar van het Plan Samenleven in 2024. Via 
dit plan worden acties ondersteund die aansluiten bij het lokaal gelijkekansenbeleid. 
Zo zijn er de acties die discriminatie en seksisme bestrijden en die de participatie van 
gelijkekansengroepen versterken: het ontwikkelen en uitrollen van een lokaal 
actieplan straatintimidatie, de vormingen over het omstaandersprincipe, het uitvoeren 
van correspondentietesten, het ontwikkelen en uitrollen van een lokaal actieplan 
toegankelijkheid, het toeleiden van mensen met een handicap naar de arbeidsmarkt,… 
Via bovenstaande instrumenten hoop ik de lokale actoren warm te houden om ook in 
een volgende beleidscyclus in te zetten op een lokale aanpak van uitdagingen inzake 
samenleven. De manier waarop lokale besturen Gelijke Kansen integreren in hun 
beleidscyclus behoort echter tot de autonomie van het lokale bestuursniveau.
BIJLAGE
Overzicht lokale besturen met een schepen of burgemeester bevoegd voor Gelijke Kansen
