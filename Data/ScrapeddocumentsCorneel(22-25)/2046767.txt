title: Sint-Annaveer Antwerpen - Uurregeling
thema: Mobiliteit en Verkeer
pdf link: https://docs.vlaamsparlement.be/pfile?id=2046767
thema link: https://www.vlaamsparlement.be/parlementaire-documenten/schriftelijke-vragen/1801913
SCHRIFTELIJKE VRAAG
nr. 651
van ANNICK DE RIDDER
datum: 8 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Sint-Annaveer Antwerpen -  Uurregeling
Sinds donderdag 1 februari 2024 vaart er weer een tweede veerboot van Linkeroever naar 
Rechteroever ter hoogte van Het Steen. Een maatregel die de frequentie van het Sint-
Annaveer opnieuw verhoogt naar een overzet om het kwartier. Een belangrijke stap om 
wachtrijen aan het Sint-Annaveer en de Sint-Annatunnel te vermijden en zo het 
pendelverkeer tussen Linker- en Rechteroever efficiënt te organiseren.
Alleen blijkt er uit de uurregeling van het Sint-Annaveer geen veer om de 15 minuten te 
varen tijdens de ochtendspits, maar om de 20 minuten. Van 7 tot 11 uur vaart het veer 
driemaal per uur. Nadien elk kwartier tot 18.15 uur, waardoor de avondspits wel bediend 
wordt met een veer om de 15 minuten.
Aangezien er logischerwijs evenveel pendelaars ’s ochtends zijn als ’s avonds, de volgende 
vraag aan de minister:
Hoe verklaart de minister de discrepantie tussen de ochtend- en de avondspits?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 651 van 8 februari 2024
van ANNICK DE RIDDER
Om de bestaande veerdienst beter af te stemmen op de behoeften van de gebruikers, 
werd vanaf 1 februari 2024 een extra veerboot ingezet. Met het extra veer wordt de 
dienstverlening in de ochtend- en avonduren uitgebreid én kan de frequentie van de 
overvaarten tijdens een groot gedeelte van de dag worden opgevoerd naar een afvaart 
om het kwartier of om de twintig minuten. En dit zowel tijdens de weekdagen, als tijdens 
het weekend en op feestdagen. Er is geen pauze van de veerdienst gedurende de dag. 
 
Uit de analyse van het cijfermateriaal blijkt dat er verschillende piekdruktes zijn in het 
aantal passagiers. Tijdens de week is er een eerste piekdrukte tussen 07:00 en 09:00 en 
een tweede piekdrukte tussen 16:00 en 18:00. Tijdens weekend- en feestdagen start de 
piekdrukte vanaf 10:00 en loopt deze uit tot 20:00. Over het algemeen is het piekmoment 
tijdens de avondspits significant drukker dan het piekmoment in de ochtend cf. 
analysegegevens 01/04/2022 tot 01/04/2023.
 
In navolging van bovenstaande analyse van de cijfers, zijn er diverse operationele 
scenario’s van de potentiële dienst- en beurtregelingen besproken en uitgewerkt in 
samenwerking met de bemanningen van de betrokken veerdienst.
Om optimaal tegemoet te komen aan de noden binnen de dienstverlening is beslist om 
de frequentie van de overvaarten op te drijven naar een afvaart om de twintig minuten 
tussen 07:00 en 11:00. Tussen 11:00 en 18:15 tijdens de week en 19:15 in het weekend 
wordt er elk kwartier een afvaart voorzien. Op andere momenten van de dag voorziet 
VLOOT om het half uur een afvaart. Bovendien is bovenstaande uitbreiding van de 
dienstverlening een aanvulling op de basisdienstverlening van VLOOT en de aanwezigheid 
van de voetgangerstunnel.
