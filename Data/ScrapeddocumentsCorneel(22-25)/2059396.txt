title: Kaderrichtlijn water - Milieunormen oppervlaktewater
thema: Natuur en Milieu
pdf link: https://docs.vlaamsparlement.be/pfile?id=2059396
thema link: https://www.vlaamsparlement.be/parlementaire-documenten/schriftelijke-vragen/1808733
SCHRIFTELIJKE VRAAG
nr. 398
van MIEKE SCHAUVLIEGE
datum: 29 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Kaderrichtlijn water  -  Milieunormen oppervlaktewater
De slechte waterkwaliteit door onder andere bemesting en lozingen in onze waterlopen 
leidt ertoe dat de doelstellingen van de Europese kaderrichtlijn water niet gehaald worden. 
Die richtlijn eist dat alle 195 Vlaamse waterlichamen tegen 2027 in goede staat zijn.
Na de stikstofcrisis dreigt op die manier een watercrisis met mogelijk een bijbehorende 
vergunningenstop.
De Tijd kopte “Waarom water het nieuwe stikstof kan worden”. In die analyse verwijst de 
krant naar het bedrijf INEOS Aromatics, dat begin 2023 een vergunning voor onbepaalde 
duur kreeg, maar met een limiet op het lozen van kobalt tot eind 2027. Die limiet ligt 
echter veel hoger dan de milieukwaliteitsnorm.
Die vergunning zorgt ervoor dat er nog jarenlang veel meer kobalt in de Grote Nete 
terechtkomt dan toegelaten is om een goede waterkwaliteit te bereiken. Natuurpunt en 
Bond Beter Leefmilieu (BBL) gingen in beroep tegen deze vergunning, een uitspraak in 
deze procedure wordt binnen dit en enkele weken/maanden verwacht.
1. Kan de minister een overzicht bezorgen van alle omgevingsvergunningsaanvragen 
waarbij de exploitant een afwijking gevraagd heeft op de Vlaamse 
milieukwaliteitsnormen voor lozingen in oppervlaktewater? Graag voor de periode 2015 
tot heden (of vanaf dat werd bijgehouden via het omgevingsloket).
2. Kan de minister een overzicht bezorgen van alle uitgereikte klasse 1-
omgevingsvergunningen, waarvoor een afwijking verkregen is op de Vlaamse 
milieukwaliteitsnormen voor lozingen in oppervlaktewater?
3. Kan de minister, in absolute en relatieve cijfers, aangeven hoe vaak een 
omgevingsvergunningsaanvraag die een afwijking op de Vlaamse 
milieukwaliteitsnormen voor lozingen in oppervlaktewater bevat, wordt ingewilligd?
4. Plant de minister een algemene evaluatie conform art. 5.4.11 van het DABM (decreet 
algemene bepaling milieubeleid) om na te gaan of en welke lozingen zorgen voor een 
overschrijding van de milieukwaliteitsnormen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 398 van 29 februari 2024
van MIEKE SCHAUVLIEGE
1. Uw vraag naar een overzicht van omgevingsvergunningsaanvragen waarin de 
exploitant een afwijking aanvraagt op de milieukwaliteitsnormen is irrelevant omdat 
Milieukwaliteitsnormen geen lozingsnorm betreffen, maar de normen waaraan het 
oppervlaktewater moet voldoen (zie bijlage 2.3.1 bij VLAREM II). Er is een 
verplichting om een lozingsnorm aan te vragen voor gevaarlijke stoffen wanneer 
geloosd wordt in concentraties boven het indelingscriterium, wat meestal gelijk is aan 
de milieukwaliteitsnormen of bij ontstentenis aan de 
rapporteringsgrens/bepalingsgrens. De impact van een lozing op het ontvangende 
oppervlaktewater wordt tijdens de vergunningsprocedure beoordeeld via de 
zogenaamde Wezer-impacttool 
(https://www.vmm.be/water/afvalwater/impactbeoordeling-bedrijfsafvalwater). 
Hiermee wordt vermeden dat er lozingen worden vergund die een achteruitgang van 
de toestand zouden betekenen. 
2. Ik verwijs naar mijn antwoord op deelvraag 1. Een oplijsting is in de geest van de 
vraag irrelevant.
3. Ik verwijs naar mijn antwoord op deelvraag 1. Een oplijsting is in de geest van de 
vraag irrelevant.
4. In het kader van de actie 7B_A_0019 uit het stroomgebiedbeheerplan “Aanpassen 
permanente omgevings-vergunningen voor het aspect lozing van afvalwater door 
bestaande (bijstelling milieuvoorwaarden, actualisering sectorale voorwaarden…) en 
nieuwe mechanismen zoals de algemene en gerichte evaluaties” plant de Vlaamse 
Milieumaatschappij (VMM) tegen eind dit jaar een evaluatiestudie in het kader van 
het halen van de doelstellingen van de Kaderrichtlijn Water. Dit zal gebeuren op basis 
van het systeem voor impactberekening zoals hierboven vermeld.
