title: Antidiscriminatiebeleid private huursector - Opvolging convenant met koepelorganisaties
thema: Wonen
pdf link: https://docs.vlaamsparlement.be/pfile?id=2064670
thema link: https://www.vlaamsparlement.be/parlementaire-documenten/schriftelijke-vragen/1825837
SCHRIFTELIJKE VRAAG
nr. 284
van GUY D'HAESELEER
datum: 3 mei 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Antidiscriminatiebeleid private huursector  -  Opvolging convenant met koepelorganisaties
Op 23 mei 2019 werd het ‘Convenant tussen de Minister van Wonen en de 
koepelorganisaties van de verhuurders en de vastgoedmakelaars inzake het 
antidiscriminatiebeleid op de private huurmarkt’ ondertekend door toenmalig minister van 
Wonen Liesbeth Homans, de directeur van de Verenigde Eigenaars Katelijne D’Hauwers, 
de voorzitter van de Eigenaarsbond Roland Haentjens en de voorzitter van CIB Vlaanderen 
Stephan Coenen. Hier werden de afspraken met en de engagementen van de 
koepelorganisaties aangaande een antidiscriminatiebeleid in de sector op papier gezet. 
Deze convenant werd afgesloten in navolging van het actieplan “Vlaams 
antidiscriminatiebeleid op de private huurmarkt”.
De koepelorganisaties engageerden zich om hun leden aan te sporen niet te discrimineren 
bij de uitvoering van hun activiteiten. Daarnaast zouden de koepelorganisaties de 
eigenaars informeren over hun plicht tot redelijke aanpassingen aan de woning voor 
personen met een beperking.
In het convenant werd ook afgesproken dat Wonen-Vlaanderen vergaderingen zou 
voorbereiden en uitwerken, waarin op regelmatige basis overlegd wordt om samen te 
bouwen aan een dynamisch en positief huisbeleid.
Na 5 jaar zouden de partijen in overleg treden over een eventuele verlenging van de 
looptijd en de inhoud van het convenant. In 2024 staat er een evaluatie gepland van het 
convenant.
1. Wat waren de voornaamste punten in 2023 die besproken werden tijdens het 
Overlegplatform Private Huur? Wat werd er besproken en afgesproken over het 
antidiscriminatiebeleid in de private huur?
2. Heeft de evaluatie van het convenant al plaatsgevonden? Zo niet, wanneer zou dat 
plaatsvinden? Kan de minister daarover een tijdpad schetsen?
3. Werden de engagementen zoals het aanbieden van vormingen, artikels over 
discriminatie in ledenbladen, … op andere manieren ook opgevolgd in 2023?
4. Het Steunpunt Wonen heeft de opdracht gekregen om een evaluatie uit te voeren van 
de subsidies aan huurders- en verhuurdersorganisaties. 
Is die studie ondertussen afgerond? Zo niet, wanneer mogen we de resultaten ervan 
verwachten? Als ze wel uitgevoerd is, wat zijn de voornaamste conclusies uit de studie?
5. Kan de minister wat meer duiding geven rond de CLEE-tool? Werkt die naar behoren? 
Zijn er nog verbeterpunten mogelijk? Kan de minister het aantal gebruikers van de 
tool meedelen? Werken alle vastgoedkantoren al met die tool? Hoeveel kandidaturen 
werden al ingediend via de tool?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 284 van 3 mei 2024
van GUY D'HAESELEER
1. In het voorjaar van 2023 vond één bijeenkomst plaats van het Overlegplatform Private 
Huur. Op de agenda stonden de regeling over de bekendmaking van de huurprijs en de 
kosten en de lasten (art. 4 Vlaams Woninghuurdecreet); de aanpak bij huurderswissels 
in de situatie van medehuur (art. 51 en art. 52 Vlaams Woninghuurdecreet); de regeling 
over de verantwoordelijkheid van huurder en verhuurder bij de vijfjaarlijkse herkeuring 
van stookolietanks; de verhouding tussen de tool ‘Mijn huurprofiel’ en het privacy- en 
antidiscriminatierecht; en praktische afspraken over communicatie-initiatieven. De 
werking van het Overlegplatform werd vervolgens gepauzeerd omwille van de evaluatie 
van het Vlaams Woninghuurdecreet. Stakeholders werden daarbij nauw betrokken. Zo 
vonden in 2023 een opstartvergadering en vijf werkgroepvergaderingen plaats. Na nog 
drie bijkomende werkgroepvergaderingen in 2024 is de evaluatie afgerond. Relevant 
voor de thematiek van discriminatie en toegang tot de huurmarkt zijn onder meer de 
bekendmaking van de huurprijs en de kosten en de lasten, net als de gegevens die van 
kandidaat-huurders mogen worden (op)gevraagd.
 
2-4.De evaluatie van de subsidies aan huurders- en verhuurdersorganisaties staat in het 
najaar van 2024 gepland. De evaluatie van de convenant en van de engagementen 
door de sectororganisaties zal aansluitend plaatsvinden.
5. Clee is een tool van digitale kandidatuurstelling, dat tevens een bijdrage levert tot een 
objectieve en neutrale behandeling van ingediende kandidaturen. Zo werd in de Clee-
flow bijvoorbeeld werk gemaakt van de integratie van referentiebudgetten als 
inschatting van de solvabiliteit. Dit ter nuancering en aanvulling van de vaak 
gehanteerde woonquote-benadering. Via het digitale huurprofiel Clee kunnen 
geïnteresseerden zich kandidaat stellen om een pand te huren.
Heden zijn er ca. 100 vastgoedkantoren die al dan niet op regelmatige basis gebruik 
maken van Clee. Tot en met 13/05/2024 zijn er 33.433 kandidaturen ingediend via de 
Clee-tool.
