title: Limburgse landbouwbedrijven - Starters en stopzettingen
thema: Landbouw
Visserij
pdf link: https://docs.vlaamsparlement.be/pfile?id=2043811
thema link: https://www.vlaamsparlement.be/parlementaire-documenten/schriftelijke-vragen/1803129
SCHRIFTELIJKE VRAAG
nr. 255
van ROOSMARIJN BECKERS
datum: 9 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Limburgse landbouwbedrijven  -  Starters en stopzettingen
Uit het antwoord van de minister op mijn schriftelijke vraag nr. 318 van 24 januari 2023 
bleek dat er in een tijdspanne van zeven jaar (2014-2020) in Limburg 548 
landbouwbedrijven hun activiteiten moesten stoppen. Het gaat om een gemiddelde van 
bijna 80 landbouwbedrijven per jaar. Dat is duidelijk meer dan het gemiddelde aantal 
starters in de provincie, waar het om ongeveer 58 startende bedrijven per jaar gaat. Zo 
stopten er 38 procent meer landbouwbedrijven in Limburg dan dat er starters waren.
Het aandeel stoppers bleek redelijk verdeeld over de hele landbouwsector. Ongeveer een 
derde van de stoppers deed in Limburg aan akkerbouw, terwijl 22 procent van de stoppers 
een gespecialiseerd veeteeltbedrijf had. Een vijfde van de stoppende landbouwbedrijven 
was een voor de provincie kenmerkend tuinbouwbedrijf.
In die periode werden in de provincie ook 87 officiële faillissementen aangetekend in de 
land- en tuinbouw. De vijf steden en gemeenten met de meeste stoppende 
landbouwbedrijven zijn Peer, Gingelom, Bilzen, Riemst en Sint-Truiden. In elk van die 
steden en gemeenten stopten sinds 2014 minstens 26 land- en tuinbouwbedrijven.
1. Kan de minister een overzicht geven van het jaarlijkse aantal startende en stoppende 
landbouwbedrijven in Limburg sinds 2021? Hoe evalueert de minister de cijfers? 
Hoeveel landbouwbedrijven waren er sinds 2021 jaarlijks actief in de provincie?
2. In welke subsectoren van de land- en tuinbouw bevinden zich de meeste startende 
bedrijven sinds 2021 in Limburg? In welke subsectoren van de land- en tuinbouw 
bevinden zich de meeste stoppende bedrijven sinds 2021 in Limburg? Graag een 
overzicht van de meest opvallende resultaten. Hoe evalueert de minister die 
resultaten, en acht hij het nodig/opportuun om met bepaalde beleidsaanpassingen een 
of meerdere evoluties tegen te gaan/aan te moedigen? Zo ja, welke evoluties concreet, 
en welke maatregelen/initiatieven zal hij daartoe nemen en/of heeft hij daarvoor al 
genomen?
3. Hoeveel land- en tuinbouwbedrijven stopten sinds 2021 jaarlijks in Limburg, met als 
reden voor de stopzetting het faillissement van het bedrijf? Hoe evalueert de minister 
die cijfers? 
4. In welke gemeenten en steden en/of gebieden van de provincie Limburg vallen 
duidelijk meer/minder startende/stoppende land- en tuinbouwbedrijven op te merken 
sinds 2021? Hoe verklaart de minister die verschillen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 255 van 9 februari 2024
van ROOSMARIJN BECKERS
1. Bijlage 1 geeft een overzicht van het jaarlijks aantal starters en stoppers en het aantal 
bedrijven in de provincie Limburg voor de periode 2021-2023. Gemiddeld zijn er voor 
de periode 2021-2023 jaarlijks 71 starters en voor de periode 2021-2022 123 stoppers. 
Er waren in de periode 2021-2022 gemiddeld 2841 landbouwbedrijven in Limburg. 
Aangezien er voor 2023 nog geen volledig zicht is op het aantal stoppers, zijn de 
voorlopige cijfers van 2023 nog niet meegenomen bij de berekening van het 
gemiddelde aantal stoppers en het gemiddelde aantal bedrijven. Het aantal starters ligt 
in 2021 hoger dan het aantal vermeld in het antwoord op schriftelijke vraag nr. 318 
van 24 januari 2023 doordat correcties zijn aangebracht in de KBO (NACE-code voor 
landbouw).
2. Bijlage 2 geeft een overzicht van de starters en stoppers per typologie (in aantal en 
procentueel aandeel) in de provincie Limburg voor de periode 2021-2022. Vooral 
akkerbouwers, gespecialiseerde veeteeltbedrijven en tuinbouwers zetten hun bedrijf 
stop. Wat de ondersteuning door het VLIF betreft, verwijs ik naar het antwoord op 
schriftelijke vraag nr. 261 van 12 februari 2024 gesteld door Stefaan Sintobin.
3. Bijlage 3 geeft een overzicht van het aantal faillissementen in de provincie Limburg 
voor de periode 2021-2023 in de NACE-sector landbouw. De gegevens zijn afkomstig 
van Statbel. Er zijn een tiental faillissementen per jaar, waarvan 40% bij 
veeteeltbedrijven en 40% bij bedrijven die meerjarige gewassen telen. In 2022 waren 
6 van 12 faillissementen bij veeteeltbedrijven. Elk faillissement is er vanzelfsprekend 
één teveel. Ik stel wel vast dat het absolute aantal eerder beperkt is in verhouding tot 
het totale aantal bedrijven.
4. De gemeenten Heers, Peer, Sint-Truiden, Riemst en Bocholt hebben de meeste 
starters. De gemeenten Beringen, Genk, Leopoldsburg, Heusden-Zolder, Zonhoven, 
Ham en Zutendaal hebben de minste starters.
De gemeenten Sint-Truiden, Riemst, Tongeren, Heers en Hasselt hebben de meeste 
stoppers. De gemeenten Genk, Zonhoven, Lommel, Houthalen-Helchteren, 
Maasmechelen, Leopoldsburg, Zutendaal en Heusden-Zolder hebben de minste 
stoppers.
De gemeenten met de meeste starters en stoppers zijn gemeenten met een groot 
aandeel landbouwbedrijven. Daar waar het dezelfde gemeenten betreft (meeste 
starters en stoppers, in dit geval Riemst, Sint-Truiden en Heers) kan dit wijzen op een 
generatieoverdracht. De gemeenten met de minste starters en stoppers zijn 
gemeenten met weinig landbouwbedrijven (sterk beboste gemeenten of sterk 
verstedelijkte gemeenten in Limburg).
BIJLAGEN
1.Overzicht van het jaarlijks aantal starters en stoppers in de provincie Limburg voor de 
periode 2021-2023
2. Overzicht van de typologie van de starters en stoppers (in aantal en procentueel 
aandeel) in de provincie Limburg voor de periode 2021-2022
3. Overzicht van het aantal faillissementen in de NACE-sector landbouw in de provincie 
Limburg voor de periode 2021-2023
