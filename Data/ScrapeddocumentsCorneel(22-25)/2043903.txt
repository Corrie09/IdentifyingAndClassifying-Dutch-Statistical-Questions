title: Leegstaande kantoren en fabrieken - Bestemming
thema: Ruimtelijke ordening
pdf link: https://docs.vlaamsparlement.be/pfile?id=2043903
thema link: https://www.vlaamsparlement.be/parlementaire-documenten/schriftelijke-vragen/1798415
SCHRIFTELIJKE VRAAG
nr. 275
van AN MOERENHOUT
datum: 25 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Leegstaande kantoren en fabrieken  -  Bestemming
Livios publiceerde een woononderzoek in het midden van januari. Uit het onderzoek kwam 
naar voren dat jongeren bij voorkeur nog steeds in het groen in een vrijstaande woning 
wensen te wonen, liefst op het platteland.
Om alle Vlamingen een dak boven het hoofd te kunnen bieden, zijn er volgens het 
Planbureau 400.000 woonunits meer nodig tegen 2050. In de marge van het 
woononderzoek van Livios lanceerde de Vlaamse Bouwmeester de idee om leegstaande 
kantoren en leegstaande fabrieken te herbestemmen als appartementen. Zo wordt reeds 
ingenomen ruimte beter benut, aldus de bouwmeester.
1. Heeft de minister zicht op het aantal leegstaande fabrieken in Vlaanderen?
2. Heeft de minister zicht op het aantal leegstaande kantoorgebouwen in Vlaanderen?
3. Heeft de minister zicht op het aantal leegstaande fabrieken en kantoorgebouwen in 
Vlaanderen die zich lenen tot het herbestemmen tot een woongelegenheid?
4. Is de minister het idee van de Vlaamse Bouwmeester om leegstaande fabrieken en 
kantoorgebouwen te herbestemmen naar woongelegenheid positief of eerder negatief 
genegen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 275 van 25 januari 2024
van AN MOERENHOUT
1-3.Er bestaat geen geactualiseerd overzicht van leegstaande “fabrieken” of 
“kantoorgebouwen”. Dit is ook een dynamisch gegeven.  
4. De vraag of leegstaande panden, bedrijfsgebouwen of kantoren herbestemd kunnen 
worden naar woongelegenheden dient gebied per gebied te worden beoordeeld. Een 
dergelijk gebouw in het centrum van de stad of dorp kan zich mogelijks perfect lenen 
tot herbestemming naar wonen. Kantoren of bedrijfsgebouwen op industrieterreinen 
of in de havens worden best voorbehouden voor een economische functie. 
De mogelijkheden voor herbestemming hangen ook af van de bestemming en de 
stedenbouwkundige voorschriften van het gebied. Binnen het woongebied komen 
dergelijke herbestemmingsprojecten in aanmerking voor vergunning, mits uiteraard 
rekening gehouden wordt met elementen zoals privacy, woonkwaliteit, 
toegankelijkheid, mobiliteit, enzovoort. Voor projecten buiten het woongebied zal 
vooreerst een ruimtelijk uitvoeringsplan opgemaakt moeten worden.
