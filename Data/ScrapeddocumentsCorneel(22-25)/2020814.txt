title: Huurmarkt - Actieplan antidiscriminatiebeleid
thema: Wonen
pdf link: https://docs.vlaamsparlement.be/pfile?id=2020814
thema link: https://www.vlaamsparlement.be/parlementaire-documenten/schriftelijke-vragen/1783683
SCHRIFTELIJKE VRAAG
nr. 79
van AN MOERENHOUT
datum: 30 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Huurmarkt  -  Actieplan antidiscriminatiebeleid
Iedereen heeft recht op een gelijke toegang tot de Vlaamse huurmarkt. De minister 
hanteert vandaag een actieplan antidiscriminatiebeleid om in die gelijke toegang te kunnen 
voorzien. Het plan houdt vast aan gedragsverandering en zelfregulering met 
koepelorganisaties.
De voorbije jaren hebben we al meermaals kritiek geuit op die beperkte aanpak van 
discriminatie op de huurmarkt. We zijn ervan overtuigd dat er ook een proactieve en 
sanctionerende aanpak in de vorm van praktijktesten nodig is om discriminatie te 
bestrijden. Ook het Steunpunt Wonen adviseerde in het verleden dat praktijktesten nodig 
zijn. “De sector van de private huurmarkt kan zelf een belangrijke bijdrage leveren aan de 
strijd tegen discriminatie, maar zelfregulering alleen is daarbij niet voldoende,” klonk het 
in het rapport van het Steunpunt Wonen.
De minister verzekerde in de commissie Wonen dat hij de uitvoering van het actieplan deze 
legislatuur van nabij blijft opvolgen.
Wat is de stand van zaken van het actieplan antidiscriminatiebeleid? Welke resultaten kan 
de minister voorleggen?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 79 van 30 november 2023
van AN MOERENHOUT
De realisatie van het actieplan ‘Vlaams antidiscriminatiebeleid op de private huurmarkt’ 
gebeurt voornamelijk in samenwerking met en door de koepelorganisaties van verhuurders 
en vastgoedmakelaars. In convenanten zijn er afspraken en engagementen aangegaan. 
Opvolging van deze convenanten gebeurt periodiek, door bevraging van de betrokken 
actoren. Daaruit blijkt dat zij hun engagementen ook nakomen. Daarnaast zal het 
Steunpunt Wonen in 2024 een algemene evaluatie uitvoeren van de subsidies aan 
huurders- en verhuurdersorganisaties. Beide aspecten werden in een eerdere schriftelijke 
vraag reeds toegelicht (schriftelijke vraag nr. 318 van 29 maart 2023).
Daarnaast zet het actieplan sterk in op decentrale, laagdrempelige lokale meldpunten waar 
slachtoffers van discriminatie terecht kunnen. De opvolging van deze meldpunten verloopt 
via de jaarlijkse rapportering in het kader van de IGS-subsidiëring. De meldpunten zijn 
immers georganiseerd in de schoot van de intergemeentelijke samenwerkingsprojecten 
lokaal woonbeleid. Elke deelnemende gemeente moet verplicht dergelijk meldpunt 
installeren.
