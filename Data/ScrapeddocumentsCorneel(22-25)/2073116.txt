title: Vrijstelling vergunningsplicht bij voorgevelrenovatie - Discrepantie
thema: Natuur en Milieu
Wonen
pdf link: https://docs.vlaamsparlement.be/pfile?id=2073116
thema link: https://www.vlaamsparlement.be/parlementaire-documenten/schriftelijke-vragen/1833158
SCHRIFTELIJKE VRAAG
nr. 13
van SANNE VAN LOOY
datum: 11 oktober 2024
aan JO BROUNS
VLAAMS MINISTER VAN OMGEVING EN LANDBOUW
Vrijstelling vergunningsplicht bij voorgevelrenovatie  -  Discrepantie
Een groot deel van het woonpatrimonium is verouderd en dat is slecht voor het milieu en 
de portefeuille. Daarom is het belangrijk om renovatiekansen te stimuleren. Men ziet ook 
dat de genomen renovatiestimulansen hun werk doen.
Een voorbeeld van een renovatiestimulans is het vrijstellen van de vergunningsplicht voor 
het isoleren van de voorgevel. Ik verwijs daarvoor naar artikel 2.1.2° en 2/1° van het 
Vrijstellingenbesluit dat stedenbouwkundige handelingen vrijstelt van een 
omgevingsvergunning:
“2° handelingen zonder stabiliteitswerken en zonder wijziging van het fysiek 
bouwvolume aan zijgevels, achtergevels en daken;
2/1° het aanbrengen van isolatie aan de buitenzijde van gevels en daken tot een 
maximum van 26 centimeter, voor zover de rooilijn niet overschreden wordt.”
Dat is een goede zaak. Daarmee wordt een drempel weggewerkt om woningen te isoleren. 
Wie zijn voorgevel wil isoleren en bijvoorbeeld zijn gevel in gevelsteen wil veranderen in 
een gevel in crepi, kan dat voortaan zonder vergunning. Maar een gevel in gevelsteen 
veranderen in een gevel in crepi, zonder isolatiewerken, is niet mogelijk zonder 
vergunning. Dat is niet logisch.
De vergunningsplicht voor gevelveranderingswerken is ooit ingegeven omdat dat een 
impact heeft, of kan hebben, op het straatbeeld.
Klopt het dat, als er geen vergunning nodig is om de voorgevel te isoleren, ook het uitzicht 
van de woning mag wijzigen, maar dat enkel het uitzicht van de woning wijzigen wel 
vergunningsplichtig is?
Zo ja, is dat een discrepantie en zal de minister de regelgeving aanpassen? En hoe?
Zo niet, hoe zal de minister daarover duidelijkheid scheppen naar de lokale besturen toe?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 13 van 11 oktober 2024
van SANNE VAN LOOY
In principe heeft men een omgevingsvergunning nodig voor werken aan de voorgevel en 
het aanbrengen van isolatie aan de buitenzijde van een woning of een gebouw.
Hierop zijn een aantal vrijstellingen voorzien, zoals u ook aangeeft in uw vraag.
Zo geldt er een vrijstelling voor het aanbrengen van isolatie als men voldoet aan de 
gestelde voorwaarden. 
Het Vrijstellingenbesluit voorziet in dit geval geen voorwaarden naar soort afwerking, 
materialen, uitzicht, … 
Men kan dus, in geval van vrijgesteld isoleren, een voorgevel veranderen van gevelsteen 
in crepi of omgekeerd.
Hierbij moet wel de kanttekening gemaakt worden dat sommige gemeenten uitdrukkelijk 
specifiek regels rond materiaalgebruik kunnen voorzien in een verordening, een BPA, een 
RUP of een recente verkaveling. In dat geval zullen deze gemeentelijke regels ook moeten 
nageleefd worden.
Indien men geen isolatie aanbrengt, spelen er geen vrijstellingen voor voorgevel-
veranderingswerken.
Dit is inderdaad niet logisch. Ik zal nagaan of deze discrepantie kan worden weggewerkt. 
Gelet op de klimaatdoelstellingen en het belang van isoleren zou hierbij niet worden 
teruggekomen op de reeds doorgevoerde vrijstelling.
