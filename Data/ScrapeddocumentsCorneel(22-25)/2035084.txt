title: Personen met een handicap - Fiscale vrijstelling voertuig
thema: Financiën
Welzijn en Gezin
pdf link: https://docs.vlaamsparlement.be/pfile?id=2035084
thema link: https://www.vlaamsparlement.be/parlementaire-documenten/schriftelijke-vragen/1793290
SCHRIFTELIJKE VRAAG
nr. 117
van KATRIEN SCHRYVERS
datum: 11 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Personen met een handicap  -  Fiscale vrijstelling voertuig
Onder bepaalde voorwaarden kunnen personen met een handicap een aantal fiscale 
voordelen genieten bij de aankoop en bij het persoonlijk gebruik van hun voertuig. 
Persoonlijk gebruik betekent dat de persoon met een handicap ofwel in het voertuig 
aanwezig is (alleen of samen met iemand anders), ofwel zelf rijdt of passagier is. 
Persoonlijk gebruik betekent niet dat het voertuig nooit mag worden gebruikt als de 
persoon met een handicap niet in het voertuig zit. De verplaatsing moet dan echter 
rechtstreeks verband houden met de behoeften van de gehandicapte persoon.
De fiscale voordelen voor een persoon met een handicap omvatten een verlaagd btw-tarief 
bij de aankoop van een nieuwe wagen, onderdelen ervan, herstellingswerken en 
onderhoud: 6% in plaats van 21% en een vrijstelling op de verkeersbelasting en de 
belasting op de inverkeerstelling. Om de fiscale voordelen te kunnen krijgen, moet men 
over een van volgende documenten beschikken: 
- een getuigschrift, uitgereikt door de overheid die het invaliditeitspensioen heeft 
toegekend, met de vermelding dat de betrokkene de hoedanigheid van 
grootoorlogsinvalide heeft en een invaliditeitspensioen van ten minste 60% geniet;
- een invaliditeitsattest, uitgereikt door de FOD Sociale Zekerheid, met de vermelding 
dat de betrokkene recht heeft op vrijstelling van de verkeersbelasting, of dat hij is 
getroffen door volledige blindheid of volledige verlamming van de bovenste ledematen, 
of dat die ledematen geamputeerd zijn, of dat hij is aangetast door een blijvende 
invaliditeit die rechtstreeks toe te schrijven is aan de onderste ledematen en ten minste 
50% bedraagt.
De belastingvoordelen voor het gebruik van het voertuig (de belasting op de 
inverkeerstelling en de jaarlijkse verkeersbelasting) zijn de bevoegdheid van de gewesten. 
In antwoord op schriftelijke vragen van mij (meest recent nr. 162 van 18 januari 2022) 
verkreeg ik cijfers ter zake.
1. Hoeveel personen genoten in 2023 een fiscale vrijstelling op de verkeersbelasting en 
de belasting op inverkeerstelling op basis van een erkenning van het Vlaams 
Agentschap voor Personen met een Handicap (VAPH)?
2. Hoe verhoudt dat aantal zich tot het totale aantal ingeschreven voertuigen dat jaar?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 117 van 11 januari 2024
van KATRIEN SCHRYVERS
In onderstaande tabellen worden zowel het absolute aantal als het relatieve aandeel 
vrijstellingen van de belasting op inverkeerstelling (BIV) en van de jaarlijkse 
verkeersbelasting (VKB) voor personen met een handicap voor aanslagjaren 2022 en 2023 
weergegeven. Deze cijfers liggen in de lijn van de vorige jaren.
De vrijstellingen worden toegekend op basis van een invaliditeitsattest van de FOD Sociale 
Zekerheid of een getuigschrift dat een oorlogsinvalide een invaliditeitspensioen krijgt van 
ten minste 60%.
Aantal vrijstellingen BIV Aandeel vrijstelling BIV
2022 1.589 0,18%
2023 1.543 0,16%
Aantal vrijstellingen VKB Aandeel vrijstellingen VKB
2022 18.317 0,52%
2023 17.698 0,50%
