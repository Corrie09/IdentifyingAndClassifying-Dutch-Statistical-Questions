title: Personen met een handicap - Nieuwe toeleidingsprocedure
thema: Welzijn en Gezin
pdf link: https://docs.vlaamsparlement.be/pfile?id=2012073
thema link: https://www.vlaamsparlement.be/parlementaire-documenten/schriftelijke-vragen/1776478
SCHRIFTELIJKE VRAAG
nr. 86
van TINE VAN DER VLOET
datum: 27 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Personen met een handicap  -  Nieuwe toeleidingsprocedure
In het Regeerakkoord van de Vlaamse Regering 2019-2024 staat opgenomen dat de 
aanvraag- en toeleidingsprocedure van het persoonsvolgend budget (PVB) vereenvoudigd 
zal worden. Overbodige systeemkomsten worden daarmee geëlimineerd. 
Op 16 juni 2023 verscheen een mededeling op de ministerraad over de vereenvoudiging 
van de toeleidingsprocedure naar een persoonsvolgend budget. Het centrale element 
daarbij is het uitstel van de budgetbepaling naar het moment van de terbeschikkingstelling 
van het persoonsvolgend budget. Het bepalen van de budgetcategorie zal dus als laatste 
stap in het proces gebeuren.
Op 22 maart 2023 stelde ik schriftelijke vraag nr. 522 over dit onderwerp. De minister 
schreef in haar antwoord dat er wordt toegewerkt naar een implementatie in 2025. In 
opvolging hiervan heb ik de volgende vragen:
1. Wat is de stand van zaken met betrekking tot de nieuwe toeleidingsprocedure? 
2. Binnen het Vlaams Agentschap voor Personen met een Handicap (VAPH) is er een 
permanente werkgroep toeleiding. 
Kan de minister een overzicht bezorgen van wanneer die werkgroep in 2023 
samenkwam? Wanneer zal hij in de toekomst nog samenkomen? Wat werd er tijdens 
de afgelopen vergaderingen besproken? Wat staat er nog op de agenda? 
3. In het Regeerakkoord van de Vlaamse Regering 2019-2024 staat onder het punt van 
de vereenvoudiging van de aanvraag- en toeleidingsprocedure te lezen dat de diensten 
Ondersteuningsplan versterkt worden als enige neutrale kernactor. Ze worden 
gefinancierd om in de nodige begeleiding te voorzien. 
Wat is de stand van zaken daaromtrent? Zullen de diensten Ondersteuningsplan de 
enige neutrale kernactor worden in de nieuwe toeleidingsprocedure? Wat zal de rol 
van de diensten Ondersteuningsplan worden in de nieuwe toeleidingsprocedure? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 86 van 27 oktober 2023
van TINE VAN DER VLOET
1. Het voorstel tot vereenvoudigde toeleidingsprocedure werd goedgekeurd door de 
verschillende stakeholders. Recent werd dit voorstel nog verder verfijnd in navolging 
van een aantal terugkerende opmerkingen. Die laatste wijziging wordt momenteel 
afgetoetst binnen de sector. Vervolgens zal op korte termijn een voorstel tot 
decreetswijziging worden ingediend, zodat het traject tot aanpassing van het decreet 
binnen de huidige legislatuur doorlopen kan worden. 
2. De permanente werkgroep toeleiding kwam in 2023 samen op volgende data: 30 
januari, 27 februari, 27 maart, 24 april, 12 juni, 18 september, 30 oktober. De 
volgende bijeenkomst staat gepland op 27 november. Het thema ‘vereenvoudigde 
toeleidingsprocedure’ kwam tijdens verschillende vergaderingen aan bod. In het 
voorjaar werd de procedure in eerste instantie in grote lijnen uitgetekend en werd op 
basis daarvan een mededeling aan de Vlaamse Regering opgemaakt. Na goedkeuring 
van het concept werd dit verder in detail uitgewerkt. De concrete processtappen 
werden voorgelegd aan de werkgroep waarna de feedback van alle leden werd 
gevraagd. Die feedback werd gebundeld en in het najaar ten gronde besproken. Door 
een aantal blijvende opmerkingen werd een voorstel tot verdere vereenvoudiging 
voorgelegd aan de werkgroep.
Tijdens de volgende bijeenkomst van de werkgroep zal de verdere concretisering van 
de procedure worden bekeken: opstellen van aanvraagdocument, testen van impact 
van wijziging procedure op prioritering, in kaart brengen van communicatie met cliënt, 
bepalen van overgangsmaatregelen voor lopende dossiers en bekijken van impact van 
wijziging reguliere procedure op andere, verkorte procedures. 
3. De diensten Ondersteuningsplan hebben doorheen de jaren heel wat expertise 
opgebouwd rond vraagverheldering, inclusief werken en netwerkversterking. Het lijkt 
daarom opportuun om hun rol voorafgaand aan de start van de toeleidingsprocedure 
te plaatsen. Op die manier kunnen zij samen met de cliënt aan de slag om alle 
ondersteuningsmogelijkheden in kaart te brengen en na te gaan of een 
persoonsvolgend budget noodzakelijk is om de nodige ondersteuning te kunnen 
realiseren. Cliënten zullen binnen de vereenvoudigde toeleidingsprocedure dan ook 
sterk gesensibiliseerd worden om een traject van vraagverheldering te doorlopen 
alvorens een vraag naar een persoonsvolgend budget te stellen. 
