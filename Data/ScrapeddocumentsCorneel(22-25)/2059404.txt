title: Gemeentewegen - Rooilijnplannen
thema: Natuur en Milieu
Openbare werken
pdf link: https://docs.vlaamsparlement.be/pfile?id=2059404
thema link: https://www.vlaamsparlement.be/parlementaire-documenten/schriftelijke-vragen/1812024
SCHRIFTELIJKE VRAAG
nr. 439
van LUDWIG VANDENHOVE
datum: 13 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Gemeentewegen  -  Rooilijnplannen
Het  decreet houdende de gemeentewegen voorziet in een eenheidsstatuut voor alle 
gemeentewegen, met inbegrip van de buurtwegen. Het decreet regelt de procedures voor 
de aanleg, de wijziging, de verplaatsing of de opheffing van een gemeenteweg. Volgens de 
toelichting bij het decreet is zowel voor een wijziging als voor een verplaatsing een 
rooilijnplan vereist (zie memorie van toelichting, parlementaire stukken Vlaams Parlement 
2018-19, nr. 1847/1, 16). Verfraaiings-, uitrustings- of herstelwerkzaamheden vallen niet 
onder de definitie van een ‘wijziging’. Er is bijgevolg ook geen (wijziging van een) 
rooilijnplan vereist voor de wijziging van de verharding of de verharde oppervlakte binnen 
de rooilijn, het voorzien in aanplantingen, waterafvoer of verlichting en dergelijke meer.
Op basis van die zienswijze zou bij elke verbreding van een weg (bijvoorbeeld voor de 
aanleg van een fietspad) een rooilijnplan moeten worden opgemaakt.
1. Is het effectief zo dat voor elke verbreding van een gemeenteweg (bijvoorbeeld voor 
de aanleg van een fietspad) een rooilijnplan moet worden opgemaakt als er nog geen 
rooilijnplan voorhanden is? Kan de minister de regelgeving ter zake toelichten?
2. Is de minister van oordeel dat dat proportioneel is? Zorgt dat niet voor een onredelijke 
planlast voor lokale besturen die fietspaden willen aanpassen?
3. Is de minister van oordeel dat een wijziging/aanvulling van het Gemeentewegendecreet 
noodzakelijk is? Zo ja, in welke zin? Zo niet, waarom niet?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 439 van 13 maart 2024
van LUDWIG VANDENHOVE
1. Het decreet van 3 mei 2019 houdende de gemeentewegen valt onder de bevoegdheid 
van mijn collega-minister Lydia Peeters, bevoegd voor Mobiliteit en Openbare Werken.
Gelet op de bepalingen in voornoemd decreet, die een koppeling mogelijk maken met 
een proces voor een ruimtelijk uitvoeringsplan (RUP) of een 
omgevingsvergunningsaanvraag kan ik vanuit mijn bevoegdheid onderstaande 
informatie meegeven. Ik verwijs daarenboven ook naar de parlementaire voorbereiding 
en bespreking van dit decreet waarbij deze problematiek ook werd verduidelijkt. Ik 
verwijs ook naar de informatie op de website van het Departement Omgeving en de 
daar opgenomen FAQ (zie https://omgeving.vlaanderen.be/nl/decreet-
gemeentewegen).
Het Gemeentewegendecreet stelt dat een voorafgaand rooilijnplan vereist is voor de 
aanleg, wijziging, verplaatsing of opheffing van een gemeenteweg. Enkel indien de 
rooilijn gewijzigd wordt, is een rooilijnplan vereist. Dat kan, zoals het decreet voorziet, 
gebeuren via de ‘normale’ procedure, maar eveneens opgenomen en geïntegreerd 
worden in een RUP of een aanvraag tot omgevingsvergunning.
Als men – binnen de huidige rooilijn – een aanpassing van de weg of het wegprofiel 
voorziet, bijvoorbeeld door de heraanleg of aanleg van de rijweg, het voetpad of 
fietspad, dan is geen rooilijnplan vereist. Men blijft immers binnen het openbaar domein 
en de gemeenteweg ‘wijzigt’ niet. Als men buiten de rooilijn komt, dan zal wel een 
rooilijnplan vereist zijn, evenals een onteigeningsplan of minnelijke verwerving van de 
gronden waarop de gemeenteweg wordt ‘uitgebreid’.  
2. Het lijkt me dat het in ieders belang is dat duidelijk opgenomen wordt waar de rooilijn 
gelegen is.
3. Een wijziging of aanvulling van het Gemeentewegendecreet op dit punt lijkt me dan 
ook niet nodig.
