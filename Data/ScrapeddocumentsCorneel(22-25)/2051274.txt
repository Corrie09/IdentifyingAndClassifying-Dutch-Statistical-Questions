title: Asbestverwijdering daken - Premie
thema: Energie
Natuur en Milieu
pdf link: https://docs.vlaamsparlement.be/pfile?id=2051274
thema link: https://www.vlaamsparlement.be/parlementaire-documenten/schriftelijke-vragen/1809130
SCHRIFTELIJKE VRAAG
nr. 408
van ROBRECHT BOTHUYNE
datum: 1 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Asbestverwijdering daken  -  Premie
Sinds januari 2021 kan men een premie aanvragen voor het verwijderen van asbest op 
daken van gebouwen. De premie kan worden aangevraagd bij Fluvius en bedraagt 8 euro 
per vierkante meter. 
1. Wat was de gemiddelde prijs die voor de opmaak van een asbestattest gevraagd wordt 
en dat voor 2022 en 2023? Graag gemiddeld bedrag per jaar. 
2. Hoeveel premies, in combinatie met dakisolatie, werden toegestaan in 2023? Graag 
totaalaantal en opdeling naar:
a) provincie;
b) aantal m² dak;
c) toegestaan premiebedrag. 
3. Wat is de gemiddelde doorlooptijd van een dossier, van aanvraag tot mededeling 
beslissing (weigering/toestaan)?
4. Wat is de algemene visie op de premie momenteel? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 408 van 1 maart 2024
van ROBRECHT BOTHUYNE
Ik wil er graag op wijzen dat dit geen premie voor asbestverwijdering op zich betreft, zoals 
uw inleiding bij de gestelde vragen suggereert. Het gaat om een premie voor dakisolatie 
die wordt verhoogd met 8 euro per m² als er tegelijk met de nieuw geplaatste isolatie ook 
asbest in de dakbedekking of het onderdak wordt verwijderd. 
1. Pas op 23 november 2022 werd het asbestattest verplicht bij verkoop. De gemiddelde 
kostprijs voor de periode tot 31 december 2022 bedroeg 580 euro (excl. btw en 
retributie). In de eerste jaarhelft van 2023 bleef de kostprijs dezelfde waarna vanaf 
midden 2023 een daling startte: in de tweede jaarhelft bedroeg de gemiddelde 
kostprijs 564 euro (excl. btw en retributie). In 2024 zet deze daling zich voort met 
voor het eerste kwartaal een gemiddelde kostprijs van 522 euro (excl. btw en 
retributie). 
In de vermelde gemiddelde kostprijzen zitten alle types gebouwen: appartementen, 
woningen maar ook grote niet-residentiële gebouwen.  
2. Deze gegevens zijn momenteel niet beschikbaar. Gevalideerde detailgegevens over 
premies uitbetaald in 2023 zijn beschikbaar vanaf april 2024 via de energiekaart. 
3. De premie voor dakisolatie in combinatie met asbestverwijdering is sinds 1 juli 2022 
onderdeel van de Mijn VerbouwPremie. De gemiddelde doorlooptijd voor dossiers 
binnen de Mijn VerbouwPremie tussen aanvraag en beslissing bedraagt momenteel 
ongeveer 5 maanden.
4. Op basis van de voorlopige cijfers voor 2023 kan ik concluderen dat deze premie in 
stijgende lijn blijft gaan. Mede dankzij deze verhoogde isolatiepremie, de algemene 
aandacht voor de Mijn VerbouwPremie en de versterkte tegemoetkomingen voor 
investeerders in functie van gezinsinkomen alsook het verplichte asbestattest, is 
asbest het voorbije jaar niet uit de media geweest. Het potentieel van te saneren 
asbestdaken blijft ondanks dit alles nog erg groot en blijvende aandacht en 
ondersteuning is nodig om tegen 2034 de doelstellingen van het actieplan 
asbestafbouw te kunnen behalen. Wat de financiële tegemoetkoming betreft, is dan 
ook voorzien in het Energiebesluit van 19 november 2010 dat de verhoogde premie 
voor dakisolatie en asbestverwijdering voor residentiële gebouwen behouden blijft. Ik 
ben ervan overtuigd dat we met deze verhoogde isolatiepremies het voor heel wat 
gezinnen mogelijk hebben gemaakt om de noodzakelijke isolatie te plaatsen om hun 
energiefactuur te doen dalen en daarbij hun woning asbestveilig te maken. In het 
versterkte Actieplan Asbestafbouw nam ik de gecombineerde premies ook verder op 
als ondersteuningspiste. Zo benutten we maximaal koppelkansen tussen asbest, 
energierenovatie en woningkwaliteit.
