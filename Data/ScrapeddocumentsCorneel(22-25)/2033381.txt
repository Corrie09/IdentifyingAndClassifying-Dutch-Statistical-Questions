title: Screeningsmechanisme buitenlandse investeringen - Evolutie opstart
thema: Buitenlands beleid
Internationaal ondernemen
pdf link: https://docs.vlaamsparlement.be/pfile?id=2033381
thema link: https://www.vlaamsparlement.be/parlementaire-documenten/schriftelijke-vragen/1794344
SCHRIFTELIJKE VRAAG
nr. 101 
van PETER VAN ROMPUY
datum: 12 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Screeningsmechanisme buitenlandse investeringen  -  Evolutie opstart
Ik stel deze schriftelijke vraag in navolging van de bespreking in de commissie Algemeen 
Beleid van dinsdag 10 oktober 2023 betreffende de opstartfase van het 
screeningsmechanisme voor buitenlandse investeringen. 
Op dat moment waren er tien investeringsdossiers aangemeld bij het secretariaat van de 
Interfederale Screeningscommissie bij de federale overheidsdienst (FOD) Economie. Er 
waren vier beoordelingen afgerond in de toetsingsfase, zonder dat er een screeningsfase 
werd geopend. Van de andere dossiers liepen de termijnen van de toetsingsfase nog 
verder.
Om de evoluties op te volgen, graag volgende vragen:
1. Hoeveel dossiers werden sinds 1 juli 2023 aangemeld?
a) Uit welke regio/provincie?
b) Uit welke sector?
2.Hoeveel dossiers werden sinds 1 juli 2023 afgerond? Wat was het resultaat?
a) Uit welke regio/provincie?
b) Uit welke sector?
3.Hoe evalueert de minister de opstartfase van het screeningsmechanisme voor 
buitenlandse investeringen? Ziet de minister elementen die voor verbetering vatbaar 
zijn?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 101 van 12 januari 2024
van PETER VAN ROMPUY
1. Er werden sinds 1 juli 2023 37 dossiers aangemeld. 
a) 25 aanmeldingen hebben betrekking op Vlaanderen, zes op Wallonië en dertien op 
het Brussels Hoofdstedelijk Gewest. 
b) Hieronder volgt een overzicht van de top vijf sectoren waarop de meeste 
aanmeldingen betrekking hebben:
1) Gezondheid (15,22% van de aanmeldingen);
2) Data (13,04% van de aanmeldingen);
3) Energie (13,04% van de aanmeldingen);
4) Digitale infrastructuur (10,87% van de aanmeldingen);
5) Elektronische communicatie (8,7% van de aanmeldingen).
2. Er werden sinds 1 juli 2023 21 dossiers afgerond die allemaal werden goedgekeurd.
a) Zeventien afgeronde dossiers hebben betrekking op Vlaanderen, vier op Wallonië 
en negen op het Brussels Hoofdstedelijk Gewest. Een aanmelding kan namelijk 
betrekking hebben op meerdere bedrijven en sectoren in verschillende deelstaten. 
b) Hieronder volgt een overzicht van de top vijf sectoren waarvan de meeste 
dossiers werden goedgekeurd:
1) Data (15,15% van de aanmeldingen);
2) Energie (15,15% van de aanmeldingen);
3) Elektrische communicatie (12,12% van de aanmeldingen);
4) Gezondheid (12,12% van de aanmeldingen);
5) Digitale infrastructuur (9,09% van de aanmeldingen).
3. De opstartfase is tot dusver goed verlopen. Binnen de Vlaamse overheid wordt 
momenteel uitvoering gegeven aan de nota aan de Vlaamse Regering over de 
operationalisering van 14 juli 2023 zodat de Vlaamse overheid haar 
verantwoordelijkheden in dit mechanisme ten volle en terdege kan opnemen. 
Er wordt verder gebouwd aan een verbetering van de eigen werkmethoden en aan die 
van de Interfederale Screeningscommissie bij de federale overheidsdienst (FOD) 
Economie. Ook de richtlijnen voor bedrijven worden regelmatig geüpdatet. Verdere 
concrete suggesties tot verbetering werden reeds aan het secretariaat van de 
Interfederale Screeningscommissie meegedeeld. Een snelle aanpassing van het 
Samenwerkingsakkoord zelf is echter om meerdere redenen, zoals rechtszekerheid en 
het afwachten van de herziening op het niveau van de EU, niet voorzien. 
De herziening van de EU FDI-screeningsverordening kan ook nog een impact hebben 
op het interfederaal screeningsmechanisme en de operationalisering ervan. Op 24 
januari 2024 publiceerde de Europese Commissie haar voorstel voor deze herziening. 
Dat voorstel wordt momenteel in de Raad van de Europese Unie besproken. 
