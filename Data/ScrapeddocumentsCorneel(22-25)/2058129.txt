title: Varend erfgoed - Inventaris
thema: Onroerend erfgoed
pdf link: https://docs.vlaamsparlement.be/pfile?id=2058129
thema link: https://www.vlaamsparlement.be/parlementaire-documenten/schriftelijke-vragen/1813426
SCHRIFTELIJKE VRAAG
nr. 231
van MANUELA VAN WERDE
datum: 15 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Varend erfgoed  -  Inventaris
Op maandag 16 oktober berichtte de pers over het laatste nog varende houten schip. De 
N.116 Nostalgie, riskeerde te kapseizen in Nieuwpoort. Een kleine ramp want het schip 
werd in 2022 nog beschermd als varend erfgoed. Naar aanleiding van dat feit, haal ik de 
recentste beleids- en begrotingstoelichting (BBT) aan, waarin de minister aangeeft dat hij 
het beschermde varend erfgoed opnieuw wil evalueren.
1. Hoeveel varend erfgoed werd er gescreend en tot welke inzichten heeft dat geleid qua 
opheffingen?
2. Is er een type varend erfgoed dat ondervertegenwoordigd dan wel 
oververtegenwoordigd is?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 231 van 15 maart 2024
van MANUELA VAN WERDE
Mijn administratie werkte in de eerste maanden van 2024 het onderzoeksrapport met de 
evaluatie van de beschermde vaartuigen af. De evaluatie ging in op alle beschermde 
vaartuigen, ongeacht het statuut waaronder ze werden beschermd. Het betreft vijf 
beschermde monumenten volgens het Monumentendecreet, later 
Onroerenderfgoeddecreet, en 33 beschermde vaartuigen volgens het 
Varenderfgoeddecreet. 
Op basis van het evaluatierapport oordeel ik dat de beschermde vaartuigen vandaag nog 
steeds voldoende erfgoedwaarde hebben om een bescherming als monument of als varend 
erfgoed blijvend te verantwoorden. Er dienen bijgevolg geen beschermingen van 
vaartuigen te worden opgeheven.
De vijf vaartuigen die tussen 1994 en 2003 beschermd werden als monument waren de 
eerste beschermde vaartuigen ooit in Vlaanderen. Het gaat om vijf uiterst zeldzame 
vaartuigen, bewaard op het droge, die alle behoren tot de top in Vlaanderen: de Mercator 
als schoolschip, de BOU8 Isabelle als houten vissersvaartuig, de OD1 Martha als houten 
vissersschip, de Céphée als houten binnenvaartschip en de Tijl Uilenspiegel als stalen 
binnenvaartschip.
Na de inwerkingtreding van het Varenderfgoeddecreet in 2002 volgden er vanaf 2007, met 
een piek in de jaren 2011-2014, een reeks beschermingen die het resultaat waren van een 
vrij recente en grondige typologische afweging van de geïnventariseerde vaartuigen. Per 
typologie werden enkel de meest zeldzame, representatieve en herkenbare voorbeelden 
beschermd.
Omwille van hun uitzonderlijke erfgoedwaarden en de hoge selectiviteit tijdens het 
typologische onderzoek, is het behoud van het beschermde statuut van het huidige pakket 
beschermde vaartuigen in Vlaanderen te verantwoorden.
In het beschermde bestand is er nog een aantal typologische hiaten op te merken. De 
motorspitsen, de werkpaarden van de binnenschepen in de eerste helft van de twintigste 
eeuw, vormen de grootste categorie. Met de bescherming van de motorspits Esmeralda, 
die in voorbereiding is, werk ik dat hiaat alvast ten dele weg.
