title: Verkleining varkensstapel - Uitkoopregeling
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2006240
thema link: https://www.vlaamsparlement.be/parlementaire-documenten/schriftelijke-vragen/1769272
SCHRIFTELIJKE VRAAG
nr. 33
van LEO PIETERS
datum: 10 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Verkleining varkensstapel  -  Uitkoopregeling
Een van de doelen uit het stikstofakkoord is om de varkensstapel tegen 2030 te verkleinen 
met dertig procent. De belangrijkste maatregel die de minister daarvoor tot nu toe nam, 
was de uitkoopregeling door de Vlaamse Landmaatschappij (VLM). De Vlaamse Regering 
trok daarvoor 200 miljoen euro uit. Enkel de kleine en middelgrote ondernemingen die 
meer dan 0,5 procent stikstof uitstootten, hadden hiervoor recht op een vergoeding. Van 
de 4155 Vlaamse varkenshouderijen zijn dat er 982. 
Uiteindelijk was de uitkoopregeling geen succesmaatregel te noemen. Het aantal 
exploitaties met een aanvraag voor vrijwillige stopzetting bleef steken op 236, aldus de 
minister in haar antwoord op schriftelijke vraag nr. 842 van 12 juni 2023 van Chris 
Janssens. Ook gaf de minister aan dat, als alle dossiers effectief worden goedgekeurd en 
uitgevoerd, wordt ingeschat dat dit tot een reductie van de varkensstapel leidt van 
ongeveer 295.000 varkens.
1. Hoeveel dossiers werden al goedgekeurd en hoeveel daarvan werden ook al 
uitbetaald? Hoeveel dossiers werden afgekeurd, en voor welke reden? Hoeveel 
dossiers zijn nog in afwachting en/of met hoeveel is de VLM bezig? Graag ook het 
totale al uitbetaalde bedrag, en het aantal varkens dat dus al zeker zal verdwijnen.
2. De Vlaamse Regering besliste op 16 juni 2023 principieel om de steunregeling uit te 
breiden door de drempel van de impactscore te verlagen van 0,5% naar 0,025%. Over 
dat besluit wordt het advies ingewonnen van de Raad van State. 
Welk advies gaf de Raad van State precies over dit dossier? Welke bijkomende 
maatregelen/initiatieven zal de minister desgevallend nemen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 33 van 10 oktober 2023
van LEO PIETERS
1. Er werden 236 aanvragen ingediend. Een aanvraag was onvolledig en twee aanvragers 
hebben hun aanvraag stopgezet. Er werden 233 beslissingen verstuurd waarvan 18 
negatieve beslissingen ‘voldoet niet aan voorwaarden’ omwille van:
- 2 exploitaties hadden geen geldige milieuvergunning (waarvan 1 ook een 
‘bedrijf in moeilijkheden’);
- 3 exploitaties zijn ‘bedrijven in moeilijkheden’;
- 1 exploitatie heeft haar dossier niet vervolledigd;
- 12 exploitaties hebben hun productie van varkens reeds stopgezet 
voorafgaand aan de aanvraag.
Er werd een beslissing met een vrijblijvend aanbod van vergoedingen verstuurd naar 
215 aanvragers. De exploitant van de stal krijgt tot een jaar na de beslissing de tijd 
om effectief te stoppen en de uitbetaling van de stopzettingsvergoeding aan te vragen. 
De eigenaar van de stal krijgt tot twee jaar na de beslissing tijd om de stal te slopen 
en de uitbetaling van de maximale sloopvergoeding voor stallen en erfverharding aan 
te vragen. 
Er werden nog geen aanvragen tot uitbetaling ontvangen en nog geen uitbetalingen 
uitgevoerd.
2. De Raad van State heeft geen advies uitgebracht.
