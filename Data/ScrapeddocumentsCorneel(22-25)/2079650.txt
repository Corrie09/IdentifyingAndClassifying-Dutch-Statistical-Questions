title: Actieplan natuurbranden - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2079650
thema link: https://www.vlaamsparlement.be/parlementaire-documenten/schriftelijke-vragen/1836358
SCHRIFTELIJKE VRAAG
nr. 49
van ANDY PIETERS
datum: 25 oktober 2024
aan JO BROUNS
VLAAMS MINISTER VAN OMGEVING EN LANDBOUW
Actieplan natuurbranden  -  Stand van zaken
Het Vlaamse regeerakkoord vermeldt: “Het risico op natuurbranden stijgt ten gevolge van 
de opwarming van het klimaat en lange periodes van droogte. Daarom hebben we nood 
aan een toekomstvisie en actieplan opgesteld door het Agentschap voor Natuur en Bos 
(ANB) in samenwerking met brandweerdiensten om die gebieden te beschermen”.
1. Heeft de minister de opdracht al gegeven aan ANB?
2. Wat is de stand van zaken en het plan van aanpak om tot een actieplan te komen? 
3. Is er al overleg opgestart met brandweerdiensten?
4. Is de minister van plan voor de zomer van 2025 minstens een ontwerp van actieplan 
te hebben? Wanneer is de operationalisering gepland?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 49 van 25 oktober 2024
van ANDY PIETERS
1. De ambitie tot beheersing van het risico van natuurbranden wordt verder verduidelijkt 
in mijn beleidsnota. Het Agentschap voor Natuur en Bos (ANB) is hierbij betrokken en 
is gestart met de voorbereidende werkzaamheden voor de opmaak van een 
toekomstvisie en plan van aanpak. 
2. ANB bereidt een plan van aanpak voor, dat in de loop van de komende maanden aan 
mij zal worden voorgelegd.
3. Er is nog geen specifiek overleg door het ANB opgestart met de brandweerdiensten. 
Een voorstel tot plan van aanpak zal ook de wijze bevatten hoe de brandweerdiensten, 
maar evengoed andere stakeholders, zullen betrokken worden bij de totstandkoming 
van een visie en actieplan over natuurbrandpreventie.
4. De voorgestelde timing van een actieplan voor de zomer van 2025 is weinig realistisch, 
gezien het belang van een integrale en gedragen aanpak in een multidisciplinaire en 
multistakeholder-context en de daarvoor te doorlopen processen. Zodra er een 
goedgekeurd voorstel tot plan van aanpak is, kan er een realistische timing worden 
opgesteld op basis van de componenten van het plan van aanpak.
