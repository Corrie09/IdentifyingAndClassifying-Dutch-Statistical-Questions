title: Flexi-jobs in het onderwijs - Modaliteiten (2)
thema: Onderwijs en Vorming
pdf link: https://docs.vlaamsparlement.be/pfile?id=2029259
thema link: https://www.vlaamsparlement.be/parlementaire-documenten/schriftelijke-vragen/1789363
SCHRIFTELIJKE VRAAG
nr. 199
van KAROLIEN GROSEMANS
datum: 18 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Flexi-jobs in het onderwijs  -  Modaliteiten (2)
In het antwoord op mijn schriftelijke vraag nr. 58 van 13 oktober 2023 deelde de minister 
over de flexi-jobs het volgende mee: 
“We hebben nog een aantal inhoudelijke en juridisch-technische vragen aan de federale 
overheid gesteld over de daadwerkelijke draagwijdte van de uitbreiding van flexijobs naar 
onderwijs. Zodra alles duidelijk is, zullen we bekijken hoe we hiermee aan de slag 
kunnen.” 
1. Kan de minister meer duiding geven over de modaliteiten van die flexi-jobs? Vanaf 
wanneer zal de maatregel ingaan?
2. Hoe zal dat aan de scholen worden gecommuniceerd?
3. Zijn er nog decretale aanpassingen nodig om flexi-jobs in het onderwijs mogelijk te 
maken?
4. Zullen scholen vacante uren kunnen omzetten in een krediet om flexi-jobbers te 
kunnen betalen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 199 van 18 december 2023
van KAROLIEN GROSEMANS
1+3-4.De Vlaamse Regering wil graag een zo breed mogelijke inzetbaarheid van flexi-jobs 
in het onderwijs mogelijk maken. De flexi-jobwerknemers kunnen zowel lesgeven 
als administratieve of ondersteunende taken uitoefenen. De flexi-jobwerknemers 
kunnen zowel met eigen middelen, met werkingsbudget van de onderwijsinstelling 
als met de omkadering die omgezet kan worden voor het aanstellen van een 
gastleraar, bezoldigd worden. Het bestuur van de onderwijsinstelling zorgt zelf voor 
de uitbetaling van het salaris van de flexi-jobwerknemers.
De voorwaarden voor de tewerkstelling van flexi-jobwerknemers zijn vastgelegd bij 
de wet van 16 november 2015 houdende diverse bepalingen inzake sociale zaken. 
Een flexi-jobwerknemer heeft een arbeidsovereenkomst en valt onder de regels van 
de wet van 3 juli 1978 betreffende de wet op de arbeidsovereenkomsten. De gehele 
of gedeeltelijke toelating of uitsluiting van flexi-jobs naar het onderwijs gebeurt bij 
koninklijk besluit op vraag van de Vlaamse Regering. De vraag van de Vlaamse 
Regering is op 22 november 2023 op het overlegcomité besproken. Voor de 
personeelsleden die onder het toepassingsgebied van de wet van 5 december 1968 
betreffende de collectieve arbeidsovereenkomsten en de paritaire comités vallen, 
gebeurt de activatie via het paritair comité of subcomité. 
Hierdoor wordt er binnen onderwijs een ongelijkheid gecreëerd tussen de netten. 
Door voor het vrij onderwijs in tegenstelling tot de andere netten én andere 
sectoren zoals bv. Welzijn het paritair comité niet op te nemen in de wet én in het 
KB. Dit ondanks mijn aandringen. Hierdoor maakt de federale regering de 
toepassing van de flexijobs in onderwijs discriminatoir. De Federale regering maakt 
zo de inzet van flexijobs in het vrij onderwijs quasi onmogelijk. 
Om effectief personeelsleden met een flexi-job te kunnen tewerkstellen, is ook een 
wijziging aan de verschillende niveaudecreten nodig. Zie ook de beslissing van de 
Vlaamse regering op 22 december 2023. Beslissingen van de Vlaamse Regering | 
Vlaanderen.be blz. 57 ev. Als minister van Onderwijs maak ik géén onderscheid 
tussen de netten en heb daarvoor in de niveaudecreten al alle noodzakelijke 
aanpassingen aanbracht. 
De algemene regel is dat men geen flexi-job mag uitoefenen bij dezelfde werkgever 
waar men al een tewerkstelling heeft. Dit wordt door de rijksdienst voor sociale 
zekerheid gecontroleerd via het KBO-nummer (identificatienummer van de 
Kruispuntbank van Ondernemingen) van de werkgever. Personeelsleden die door 
AGODI of AHOVOKS uitbetaald worden, vallen onder het KBO-nummer van het 
ministerie van Onderwijs en niet onder dat van de onderwijsinstelling of het bestuur. 
Daardoor is het in principe mogelijk om toch een flexi-job uit te oefenen bij het 
bestuur waar men al een andere tewerkstelling heeft. Om dat uit te sluiten is 
expliciet opgenomen dat een flexi-jobwerknemer geen andere tewerkstelling bij het 
bestuur mag hebben. 
Tot slot wordt mogelijk gemaakt dat ook voor de organisatie van de zomerscholen 
flexi-jobwerknemers kunnen ingeschakeld worden.
De ingangsdatum is 1 april 2024 en is  afgestemd op de federale regelgeving en de 
RSZ. 
2. Er zal een aparte omzendbrief over de flexi-jobs komen.
