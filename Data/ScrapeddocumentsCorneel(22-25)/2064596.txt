title: Omgevingsbeleid - Handhaving
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2064596
thema link: https://www.vlaamsparlement.be/parlementaire-documenten/schriftelijke-vragen/1825925
SCHRIFTELIJKE VRAAG
nr. 537
van TINNE ROMBOUTS
datum: 3 mei 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Omgevingsbeleid  -  Handhaving
Het omgevingsbeleid staat of valt met voldoende en afdoende handhaving die evenwel ook 
billijk en evenwichtig hoort te zijn. De regelgever, zowel parlement als regering, zorgt voor 
sancties in verhouding tot de overtredingen alsook voor mensen en middelen om de 
overtreders te beboeten of anderszins te bestraffen. Het is me evenwel niet geheel 
duidelijk, gegeven de verleende competenties en de beschikbare capaciteit, op grond van 
welke maatstaven of op grond van welke beoordeling zowel aangekondigde controles als 
onaangekondigde inspecties worden gespreid over bepaalde regio’s en bepaalde sectoren. 
Inzonderheid voor de afdeling Handhaving van het departement Omgeving alsook voor de 
natuurinspecteurs van het Agentschap voor Natuur en Bos (ANB) en de mestinspecteurs 
van de Vlaamse Landmaatschappij (VLM) en met name voor de jaren 2020 tot en met 
2023 verneem ik graag de hoeveelheid controles, aan- en onaangekondigd, die verricht 
zijn in het Vlaamse Gewest en in de vijf provincies afzonderlijk alsook, indien beschikbaar, 
per gemeente en per sector of, indien niet beschikbaar, hoe de jaarlijkse verdeling over de 
gemeenten (regio of groepen gemeenten) en over de sectoren dan gebeurt. Arbitrair? 
Risicoanalysegebaseerd? Beurtelings? In opdracht? Op verzoek? Na klachten? … Wie beslist 
welke controles in welke regio’s in welke sectoren worden uitgevoerd en op basis waarvan?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 537 van 3 mei 2024
van TINNE ROMBOUTS
1.De afdeling Handhaving van het departement Omgeving maakt tweejaarlijks een 
Omgevingshandhavingsplan op, met jaarlijkse actualisatie en publicatie op de website 
van het departement Omgeving. Hierin wordt transparant uitgelegd welke 
bevoegdheden de afdeling heeft, hoe zij haar handhavingsopdrachten invult, rekening 
houdend met de beschikbare mensen en middelen. Er worden keuzes gemaakt en 
prioriteiten bepaald op basis van een risico-inschatting: in welke domeinen en bij welke 
klasse 1-inrichtingen valt er het meeste milieuwinst te boeken. Dit speelt ten volle in 
de proactieve inspectie-acties maar wordt ook zoveel als mogelijk toegepast in de meer 
reactieve handhaving. In het omgevingshandhavingsplan wordt ook rekening gehouden 
met specifieke inspectieverplichtingen vervat in Europese of internationale regelgeving. 
Dit plan wordt ingebed in een departementale context en sluit aan op de doelstellingen 
en prioriteiten van het departementaal ondernemingsplan. Het 
omgevingshandhavingsplan sluit ook aan op het door de Vlaamse Regering 
goedgekeurde Vlaamse meerjarenprogramma Omgevingshandhaving waarin de 
gewestelijke handhavingsprioriteiten zijn bepaald.
Voor het domein ruimtelijke ordening vertrekt de Omgevingsinspectie van de afdeling 
Handhaving voor haar handhavingsopdracht vanuit de gewestelijke prioriteit die het 
behoud en herstel van de goede ruimtelijke ordening beoogt. Ze sluit hierbij aan op het 
hoger vernoemd Vlaamse meerjarenprogramma Omgevingshandhaving. Dit optreden 
betreft vooral schendingen in kwetsbare en watergevoelige gebieden. De 
Omgevingsinspectie van de afdeling Handhaving toetst elke prioritaire schending af aan 
de basiscriteria ‘ernstige actuele ruimtelijke impact’, ‘het recent karakter’ en ‘de 
aantasting van de goede ruimtelijke ordening’ alvorens een handhavingstraject op te 
starten.
Eén van de doelstellingen waarin het Omgevingshandhavingsprogramma voorziet, is 
dat de gewestelijke handhavingsprioriteiten van toekomstige 
omgevingshandhavingsprogramma’s worden bepaald op basis van een risicoanalyse 
voor het volledige gewestelijke bevoegdheidspakket. Dergelijke macro-risicoanalyse 
moet de belangrijkste risico’s voor de verschillende milieuthema’s integreren en 
prioriteren op systeemniveau, en tegelijkertijd een meer volledige afdekking van de 
belangrijkste risico’s garanderen. Voor de beoogde macro-risicoanalyse werd een 
methodologie ontwikkeld die op twee niveaus werkt, namelijk enerzijds vanuit 
basisgegevens over plichten, impact en gedrag die berekend en gecombineerd worden, 
en anderzijds vanuit verschillende bredere perspectieven op een hoger abstractieniveau 
zoals de doelstellingen van het Vlaams en Europees omgevingsbeleid, verplichte 
handhavingsbepalingen, de algemene status van het milieu, gezondheidseffecten door 
milieuproblemen, ….
Verder gelden voor controles bij alle sectoren en activiteiten de algemene principes van 
de Europese aanbeveling betreffende minimumcriteria voor milieu-inspecties. Omwille 
van de omvang van de milieuhygiëneregelgeving, het grote aantal te controleren 
inrichtingen en activiteiten, en de verscheidenheid en complexiteit van haar opdracht 
hanteert de afdeling Handhaving dus de beschreven prioriteiten die op regelmatige 
basis geëvalueerd en desgevallend bijgesteld worden in de planning. Naast de geplande 
proactieve controles, voert de Omgevingsinspectie binnen haar reguliere werking ook 
een groot aantal reactieve controles uit. Deze controles kunnen het gevolg zijn van het 
behandelen van klachten, het optreden bij voorvallen of calamiteiten, het behandelen 
van vragen van het parket van de procureur des Konings, het opmaken van adviezen 
over omgevingsvergunningen op proef of over verzoeken tot schorsing/intrekking van 
omgevingsvergunningen, het ingaan op toegewezen bevoegdheden inzake 
milieuhygiëneregelgeving of opdrachten opgelegd krachtens vergunningsvoorwaarden 
(bijzondere voorwaarden) en het uitvoeren van controles op vraag van andere 
entiteiten.
De controles gebeuren in principe  onaangekondigd, tenzij dit omwille van praktische 
redenen niet haalbaar is of wegens efficiëntie dit niet wenselijk is. Of een controle al 
dan niet werd aangekondigd, wordt niet structureel geregistreerd.
Verkorte controleverslagen van de uitgevoerde milieucontroles worden sinds eind 2023 
ook gepubliceerd op het portaal voor Omgevingsinformatie Vlaanderen, waar eveneens 
de geografische spreiding zichtbaar is.
Het overzicht voor de jaren 2020, 2021, 2022, 2023 van de controles opgesplitst 
(Milieu, RO en OE) en per provincie (en ook een aparte tabel per gemeente) wordt als 
bijlage 1 bij dit antwoord gevoegd. 
2. Voor Natuurinspectie (ANB) verlopen de controles op basis van de resultaten van de 
methodiek van Programmatisch handhaven en op basis van meldingen. Via 
Programmatisch handhaven zijn enerzijds prioriteiten gesteld op basis van een 
risicoanalyse waarbij bekeken is welke overtredingen de grootste impact hebben op de 
natuur en zijn interventies bepaald onder meer op basis van doelgroepenanalyses. Dit 
maakt dat de hoofdprioriteit het illegaal wijzigen van vegetaties (bos, open natuur, 
kleine landschapselementen, …) is. Er wordt geprobeerd alle meldingen op te volgen, 
rekening houdende met de prioriteiten. Een belangrijk deel van de meldingen blijkt 
geen overtreding op de milieubeheerregelgeving te zijn.
De aard van de inspectie leent zich in principe niet tot aangekondigde controles. Het 
aantal controles uitgevoerd door Natuurinspectie bevat zowel de aangekondigde als 
niet-aangekondigde controles.
De gegevens zijn niet per provincie of sector beschikbaar. 
•2020: 6812 controles
•2021: 6340 controles
•2022: 5731 controles
•2023: 5764 controles
3. Het toezicht van de Vlaamse Landmaatschappij (VLM) op de naleving van het 
Mestdecreet gebeurt meestal onaangekondigd. Bijna alle controles (82%) zijn 
gebaseerd op een gebiedsgerichte risicoanalyse. Hierbij wordt in functie van de 
beschikbare capaciteit rekening gehouden met factoren zoals de evolutie van de 
waterkwaliteit, de dierlijke productie, het aandeel aan nitraatgevoelige teelten en het 
aantal vastgestelde lozingen. Daarnaast wordt 7% van de controles ad hoc uitgevoerd, 
zonder directe aanleiding. Een klein deel van de controles (5%) zijn reactief en vinden 
plaats naar aanleiding van meldingen of klachten van derden. Daarnaast vormen de 
controles op mesttransporten en meststaalnames elk ongeveer 3% van het totaal 
aantal controles. Deze specifieke controles zijn niet gebiedsgericht, maar worden 
uitgevoerd op basis van een combinatie van ad-hocacties en gericht toezicht op 
risicovolle mestvoerders en staalnemers van mest en bodem. Dit betekent dat er 
speciale aandacht wordt besteed aan diegenen die eerder risico's vertoonden bij het 
vervoer en de staalname van mest. Het uiteindelijke doel is om de waterkwaliteit te 
verbeteren en milieuschade door mestgebruik te minimaliseren. 70% van de controles 
wordt uitgevoerd bij landbouwers, 21% bij erkende mestvoerders en 6% bij 
mestverwerkingsbedrijven. Daarnaast vindt 2% van de controles plaats bij staalnemers 
en 1% bij een diverse groep, waaronder particulieren.  
Onderstaande tabel bevat een overzicht van de aanleidingen van de controles per 
provincie en per jaar (2020-2023).
Aanleiding 
controle Reactief Ad HocGebiedsgeri
cht Staalnemer TransportTotaal
2020 303 279 4307 172 79 5140
Antwerpen 52 44 449 22 6 573
Limburg 49 9 981 25  0 1064
Oost-Vlaanderen 84 82 566 35 22 789
Vlaams-Brabant 43 116 683 18 51 911
West-Vlaanderen 75 28 1628 72  0 1803
2021 279 412 3901 136 136 4864
Antwerpen 51 49 523 12 3 638
Limburg 31 14 544 12 4 605
Oost-Vlaanderen 97 147 639 32 55 970
Vlaams-Brabant 32 129 532 24 69 786
West-Vlaanderen 68 73 1663 56 5 1865
2022 195 334 4184 144 113 4970
Antwerpen 38 40 603 17 46 744
Limburg 25 26 435 10 2 498
Oost-Vlaanderen 46 132 778 30 8 994
Vlaams-Brabant 30 70 631 25 56 812
West-Vlaanderen 56 66 1737 62 1 1922
2023 205 387 4283 126 333 5334
Antwerpen 45 87 874 5 19 1030
Limburg 29 7 430 9 14 489
Oost-Vlaanderen 65 141 736 23 78 1043
Vlaams-Brabant 25 70 493 20 213 821
West-Vlaanderen 41 82 1750 69 9 1951
Eindtotaal 982 1412 16675 578 661 20308
% verdeling 5% 7% 82% 3% 3% 100%
Bijlage
