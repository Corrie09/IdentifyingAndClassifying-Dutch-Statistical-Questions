title: Autosnelwegen - Bewegwijzering
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2033658
thema link: https://www.vlaamsparlement.be/parlementaire-documenten/schriftelijke-vragen/1795224
SCHRIFTELIJKE VRAAG
nr. 500
van MARTINE FOURNIER
datum: 17 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Autosnelwegen  -  Bewegwijzering
In de commissie waren er in juni 2023 enkele vragen over de bewegwijzering naar steden 
en gemeenten langs de autosnelwegen naar aanleiding van de aanduiding Li√®ge i.p.v. Luik 
op de nieuwe borden in Antwerpen. Er werd duidelijk gesteld dat het Agentschap Wegen 
en Verkeer (AWV) het dienstorder en de taalwetgeving moet respecteren. Daarmee was 
het incident dan ook gesloten.
Na deze discussie viel me op dat er wel meer vreemde beslissingen worden genomen bij 
de invoering van nieuwe verkeers- en infoborden. Een eerste zaak is dat bij sommige 
nieuwe borden de gemeentenamen veel kleiner afgedrukt worden dan op andere borden, 
soms zijn ze zelfs nauwelijks leesbaar. En daarmee samengaand: als men rechtdoor moet 
staat de pijl soms naar boven en soms naar beneden. Dat leidt toch tot onduidelijkheid. 
Een tweede opvallende zaak is de recente aanpassing van verschillende borden voor 
tankstations en dienstenzones. Vroeger waren die borden klassiek wit met de nodige 
aanduidingen, zoals ze omschreven werden in het dienstorder van 2018. Er wordt nu recent 
gekozen voor blauwe borden met de nodige informatie zoals beschreven bij het dienstorder 
voor bedrijven naast de snelweg. Alles wordt geleidelijk vervangen, waardoor er veel 
variatie is en het toch vaak een kakofonie lijkt.
1. Hoe worden de dienstorders opgevolgd? Worden tussen de verschillende 
afdelingen van AWV afspraken gemaakt?
2. Hoe wil de minister in de toekomst de grote variatie versneld tegengaan?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 500 van 17 januari 2024
van MARTINE FOURNIER
1. Dienstorders worden in overleg met de verschillende betrokken afdelingen en experten 
besproken en opgesteld. Vervolgens worden deze intern gecommuniceerd naar de 
betrokken personeelsleden. De opvolging ervan gebeurt door de verschillende 
verantwoordelijken binnen de hiervoor verantwoordelijke afdeling. 
2. Met betrekking tot de aanwijzigingsborden naar de nevenbedrijven is het logisch dat 
door de plaatsing van de nieuwe borden er soms nog overlap bestaat met de bestaande 
borden. De verwijdering van de oude borden zal evenwel gebeuren in een tweede fase.
