title: Buitenschoolse opvang - Toegang
thema: Welzijn en Gezin
pdf link: https://docs.vlaamsparlement.be/pfile?id=2064655
thema link: https://www.vlaamsparlement.be/parlementaire-documenten/schriftelijke-vragen/1827148
SCHRIFTELIJKE VRAAG
nr. 354
van BOB SAVENBERG
datum: 8 mei 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Buitenschoolse opvang  -  Toegang
De klachten van ouders die hun kinderen met een beperking niet kunnen inschrijven bij 
buitenschoolse opvangcentra binnen de gemeente op basis van het Leersteundecreet dat 
kinderen die buiten de gemeente naar school gaan weigert, zijn zorgwekkend en wijzen op 
een gebrek aan inclusiviteit in het beleid. Terwijl het Leersteundecreet pragmatische 
redenen kan hebben, is het duidelijk dat kinderen met een beperking onevenredig zwaar 
worden getroffen door deze regeling.
Een belangrijk aspect van inclusief beleid is het waarborgen van gelijke toegang tot 
voorzieningen voor alle kinderen, ongeacht hun individuele omstandigheden. Door 
kinderen met een beperking te weigeren op basis van het feit dat ze buiten de gemeente 
naar school gaan, worden ze dubbel benadeeld. Ten eerste hebben die kinderen vaak al te 
maken met extra uitdagingen en obstakels in hun leven maar het weigeren van toegang 
tot buitenschoolse opvang maakt het voor hun ouders nog moeilijker om werk en 
zorgverplichtingen te balanceren.
Bovendien gaan veel kinderen met een beperking naar scholen voor buitengewoon 
onderwijs die zich buiten hun eigen gemeente bevinden, vanwege gespecialiseerde 
programma's en diensten die niet altijd beschikbaar zijn in lokale scholen. Als gevolg 
daarvan worden die kinderen nog harder getroffen door de beperkingen van het 
Leersteundecreet en kunnen ze worden uitgesloten van belangrijke ondersteunende 
diensten die essentieel zijn voor hun ontwikkeling en welzijn.
1. Wat is het standpunt van de minister over de weigering van buitenschoolse 
opvangcentra om kinderen met een beperking buiten de gemeente te accepteren?
2. Zijn er plannen om die situatie te verbeteren?
3. Kan de minister een overzicht geven van het aantal leerlingen met een beperking die 
buiten hun gemeente naar school gaan?
4. Waar kunnen ouders dat melden?
5. Kan de minister een overzicht geven van het aantal meldingen over weigeringen in de 
buitenschoolse opvang sinds het Leersteundecreet?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 354 van 8 mei 2024
van BOB SAVENBERG
1. Het weigeren van kinderen in de buitenschoolse opvang op basis van woonplaats is 
een lokale beleidskeuze. Dit is geen discriminatiegrond en het lokaal bestuur kan deze 
keuze dus maken. Als een lokaal bestuur geen kinderen van buiten de gemeente 
opvangt (of prioriteit geeft aan kinderen uit eigen gemeente), moet ze dit doortrekken 
over de gehele lijn. Enkel kinderen met een specifieke ondersteuningsbehoefte 
weigeren kan absoluut niet.
2. Vanaf 1 januari 2026 krijgen lokale besturen de regierol over buitenschoolse opvang 
en activiteiten, en ontvangen zij hiertoe een subsidie. De middelen zijn gebaseerd op 
het aantal schoolgaande kinderen (gewicht van 60%) en inwonende kinderen (gewicht 
van 40%). In die zin wordt de logica aangemoedigd om opvang in de buurt van de 
school te voorzien.
3. Deze gegevens zijn via Onderwijs te bevragen.
4. Ouders die niet tevreden zijn over de opvang kunnen dit melden bij het Opgroeipunt 
van Opgroeien. Dit geldt enkel voor kleuteropvang met een kwaliteitslabel: 
https://www.kindengezin.be/nl/thema/kinderopvang-en-naar-
school/kwaliteit/problemen-de-opvang 
5. Opgroeien heeft hierover geen cijfers.
