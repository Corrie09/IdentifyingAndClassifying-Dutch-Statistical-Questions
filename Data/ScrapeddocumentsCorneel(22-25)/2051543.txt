title: Industrietop Antwerpen - Antwerp Declaration
thema: Economie
pdf link: https://docs.vlaamsparlement.be/pfile?id=2051543
thema link: https://www.vlaamsparlement.be/parlementaire-documenten/schriftelijke-vragen/1811415
SCHRIFTELIJKE VRAAG
nr. 339
van ANNICK DE RIDDER
datum: 8 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Industrietop Antwerpen  -  Antwerp Declaration
Op maandag 19 en dinsdag 20 februari 2024 werd in Antwerpen, thuishaven van de tweede 
grootste petrochemische cluster ter wereld, een Europese industrietop georganiseerd. 
Aanwezig waren de ceo’s van de grootste industriële spelers alsook de vertegenwoordigers 
van zowel de Europese, federale, Vlaamse als lokale overheden. Hulde aan de organisatie 
om iedereen bij elkaar te krijgen. 
Het bleek een meer dan interessante gedachtewisseling, die uitmondde in een Antwerp 
Declaration. Die lijst tien concrete acties op om een beleidskader te creëren dat 
ondernemingen duidelijkheid, voorspelbaarheid en vertrouwen moet bieden. De uitwerking 
van een European Industrial Deal is daarbij primordiaal. Naast een in mijn ogen meer dan 
terechte vraag naar minder regulering, zijn ook het garanderen van voldoende 
koolstofarme energie en de oprichting van een Europees transitiefonds cruciale punten 
voor een duurzame industriële transitie.
Hoe gaat Vlaanderen daarmee concreet aan de slag? 
1JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 339 van 8 maart 2024
van ANNICK DE RIDDER
De Europese industrie staat voor aanzienlijke uitdagingen: het navigeren in een snel 
veranderende wereld met groeiende geopolitieke competitie, het doorvoeren van 
structurele veranderingen om een versnelde groene en digitale transitie te realiseren, en 
het opboksen tegen andere mondiale spelers in een soms oneerlijk speelveld. Het verlies 
aan Europese concurrentiekracht is een legitieme bezorgdheid.
Als Vlaams minister voor Economie steun ik alle initiatieven die het belang van een 
competitieve industrie hoog op de Europese agenda plaatsen en pleit ik voor een krachtige 
Europese aanpak. Een doortastend Europees industriebeleid blijft een absolute prioriteit 
voor Vlaanderen. Ik ben ervan overtuigd dat naast de Europese 'Green Deal' ook een 
Europese 'Growth Deal' of ‘Industrial Deal’ nodig is om de industrie te ondersteunen in de 
decarbonisatie en duurzame transitie, en om de concurrentiekracht van onze Europese 
industrie ook in de toekomst te waarborgen.
De industrietop van 20 februari 2024 is één van de momenten die we in Vlaanderen en 
binnen het Belgische voorzitterschap van de Raad van de Europese Unie aangrijpen om 
deze boodschap te brengen. Zowel tijdens de informele raad in Genk in februari, als tijdens 
de formele raad in Brussel in maart, werd over de nood aan een allesomvattend Europees 
industriebeleid gesproken. Als voorzitter onder het Belgische voorzitterschap van de Raad 
voor Concurrentievermogen voor alle dossiers betreffende het industriebeleid, heb ik een 
unieke mogelijkheid om deze boodschap te brengen en om woorden om te zetten in 
concrete daden.
In februari hebben we onder het Belgische voorzitterschap een voorlopig akkoord bereikt 
over de Net-Zero Industry Act, een cruciaal wetsvoorstel voor de uitbouw van een 
competitieve industrie die netto emissievrij is. 
Gelet op de urgentie en het werk dat nog voor ons ligt, richten we onze blik ook al op de 
volgende beleidsperiode. Onder het Belgische voorzitterschap zijn we momenteel bezig 
met het onderhandelen van raadsconclusies over de toekomst van het Europees 
industriebeleid, waarin we een scherp oog houden op de noden van de industrie. Deze 
conclusies zullen dienen als aanbevelingen voor een omvattend kader voor het Europees 
industriebeleid van de toekomst en kunnen de volgende Europese Commissie hierin 
richting geven. Verschillende kernboodschappen uit de Antwerp Declaration zullen worden 
doorvertaald naar deze conclusies.
Ten slotte zetten we ons als Vlaamse Regering ook in voor een krachtig Europees én Vlaams 
industriebeleid, waarbij Vlaanderen een onmisbare partner is. Op 23 maart, tijdens het 
afsluitende weekend van Flanders Technology & Innovation (FTI), organiseerden we voor 
het eerst een Vlaamse industrietop. Als Vlaams minister van Economie sla ik graag deze 
brug van het Europese naar het Vlaamse niveau. 
De Vlaamse Regering en de Vlaamse industriefederaties ondertekenden tijdens de Vlaamse 
Industrietop een toekomstpact dat als gezamenlijke engagementsverklaring geldt. 
Centraal in dit toekomstpact staan vijf bouwstenen die essentieel zijn voor een industriële 
regio zoals Vlaanderen: 
1. Concurrentievermogen en handelsbeleid,
22. Investeringen en rechtszekerheid,
3. Innovatie,
4. Talent,
5. Energie, klimaat en circulaire transitie.
