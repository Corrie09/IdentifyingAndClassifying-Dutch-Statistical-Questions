title: Minderjarigen met een handicap - Persoonlijkeassistentiebudget (PAB)
thema: Welzijn en Gezin
pdf link: https://docs.vlaamsparlement.be/pfile?id=2057842
thema link: https://www.vlaamsparlement.be/parlementaire-documenten/schriftelijke-vragen/1812486
SCHRIFTELIJKE VRAAG
nr. 300
van TINE VAN DER VLOET
datum: 14 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Minderjarigen met een handicap  -  Persoonlijkeassistentiebudget (PAB)
Het persoonlijkeassistentiebudget is een budget dat het Vlaams Agentschap voor Personen 
met een Handicap (VAPH) geeft om de assistentie van kinderen en jongeren thuis of op 
school te organiseren en te financieren.
Er worden verschillende vormen van ondersteuning aangeboden. Enerzijds is er de 
mogelijkheid om begeleiding, dagopvang of verblijf te organiseren in een multifunctioneel 
centrum (MFC). Anderzijds worden ook PAB’s ter beschikking gesteld.
Op 6 februari 2024 stelde ik schriftelijke vraag nr. 242. In opvolging daarvan heb ik de 
volgende vragen aan de minister:
1. Op schriftelijke vraag nr. 242 antwoordde de minister dat 94 mensen van de in totaal 
518 aangeschreven kinderen en jongen niet ingingen op het aanbod van een PAB.
Wat zijn de voornaamste redenen waarom die minderjarigen niet ingingen op het 
aanbod?
2. Op schriftelijke vraag nr. 242 antwoordde de minister dat 417 minderjarigen tussen 
oktober en december 2023 een toekenning van een PAB kregen.
Wat is de eerstvolgende datum bij de langstwachtenden nu 417 minderjarigen een 
budget hebben gekregen? Hoeveel kinderen en jongeren staan er vandaag op de 
wachtlijst voor een PAB als langstwachtenden?
3. In de beleids- en begrotingstoelichting staat te lezen dat er zal worden onderzocht of 
het huidige PAB-inschalingsinstrument vervangen kan worden door een methodiek die 
meer is afgestemd op de huidige ondersteuningsmogelijkheden van een PAB en een 
geactualiseerde visie heeft op de zorg- en ondersteuningsnoden van minderjarigen 
met een handicap.
Kan de minister toelichting geven bij de manier waarop dat onderzoek zal worden 
uitgevoerd? Is dat onderzoek al gestart? Zo niet, wanneer zal het worden gestart? Zo 
ja, wanneer kunnen de eerste resultaten worden verwacht?
4. Kan de minister weergeven hoeveel minderjarigen die in 2024 een PAB hebben 
aangevraagd, op de wachtlijst zijn terechtgekomen als langstwachtenden?
5. Hoeveel PAB’s zijn er in 2024 al gegeven aan kinderen en jongeren met een 
priordossier? Wat is de kostprijs daarvan?
6. In schriftelijke vraag nr. 90 van 6 november 2023 schrijft de minister dat alle kinderen 
en jongeren die residentieel in een MFC verbleven én die op de wachtlijst voor een PAB 
stonden, werden aangeschreven en de kans kregen om over te stappen.
Werden er in 2024 al kinderen en jongeren aangeschreven voor die overstap? Zo ja, 
om hoeveel kinderen en jongeren gaat het en hoeveel van hen hebben de overstap 
effectief gemaakt? Hoeveel budget staat daartegenover? Zo niet, zal de minister dit 
jaar nog kinderen en jongeren aanschrijven voor de overstap?
7. Wat was de totale kostprijs voor de minderjarigen die de overstap maakten in 2023? 
Was er een restbudget? Zo ja, wat gebeurt daarmee?
8. Waarom worden er enkel kinderen en jongeren die in een MFC zitten én op de 
wachtlijst voor een PAB staan aangeschreven? Waarom worden niet alle minderjarigen 
die in een MFC zitten aangeschreven voor die overstap?
9. Werden er in 2024 al persoonsvolgende convenanten (PVC) ter beschikking gesteld 
aan kinderen en jongeren? Zo ja, om hoeveel persoonsvolgende convenanten gaat het 
en voor hoeveel budget werden die ter beschikking gesteld?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 300 van 14 maart 2024
van TINE VAN DER VLOET
1. De reden waarom niet ingegaan wordt op het aanbod wordt niet bevraagd. 
2. De huidige wachtenden kwamen op de wachtlijst ná 1 september 2020. Eind maart 
stonden er 1319 kinderen en jongeren op de wachtlijst van PAB. 
3. Er werd eind 2023 gestart met proeftuinen voor de inschaling PAB en Zorgtoeslag. In 
deze proeftuinen wordt er onderzocht of er een harmonisering van de inschaling voor 
beiden mogelijk is. Doelgroep van deze proeftuinen zijn kinderen tussen 0 jaar en 6 
jaar. De resultaten hiervan worden in het najaar van 2024 verwacht. Daarnaast loopt 
de werkgroep zorgzwaarte inschaling bij minderjarigen, ook deze evoluties worden 
nauw opgevolgd in functie van eventuele aanpassingen van de inschaling voor PAB. 
4. In 2024 zijn er 166 wachtenden bijgekomen. 
5. In 2024 zijn er 22 kinderen en jongeren die een budget hebben gekregen omwille van 
een prior en dit in totaal voor 578.161,6 euro. 
6. Er werden in 2024 nog geen kinderen en jongeren aangeschreven omwille van de 
overstap vanuit een MFC. 
7. In 2023 maakten 17 kinderen en jongeren de overstap van MFC naar PAB. Het budget 
dat voorzien was voor deze doelgroep maar niet is ingezet, werd toegekend aan 
langwachtenden. 
8. Een onderdeel van de aanvraagprocedure voor PAB is de inschaling van de betrokken 
kinderen en jongeren, en het vaststellen van een budgethoogte. Enkel kinderen en 
jongeren mét een vastgestelde budgethoogte komen op de wachtlijst voor PAB. De 
vaststelling van die budgethoogte is immers een noodzakelijke voorwaarde om een 
PAB-budget te kunnen toekennen. Het is daardoor niet mogelijk om PAB-budgetten 
toe te kennen aan kinderen en jongeren die die inschaling niet doorlopen hebben (en 
dus niet op de wachtlijst voor PAB staan).  
9. Deze gegevens zijn nog niet beschikbaar.
