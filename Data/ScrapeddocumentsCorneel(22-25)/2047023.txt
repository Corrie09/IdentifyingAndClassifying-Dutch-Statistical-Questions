title: Energiescans - Stand van zaken
thema: Energie
pdf link: https://docs.vlaamsparlement.be/pfile?id=2047023
thema link: https://www.vlaamsparlement.be/parlementaire-documenten/schriftelijke-vragen/1800000
SCHRIFTELIJKE VRAAG
nr. 299
van ROBRECHT BOTHUYNE
datum: 1 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Energiescans  -  Stand van zaken
Een energiescan is een doorlichting van het energieverbruik waarbij wordt nagegaan hoe 
iemand zuiniger met die energie kan omgaan. Meteen krijgt men tips om die zuinigheid 
toe te passen. Eventueel kunnen er energiebesparende materialen geplaatst worden. Na 
de scan krijgt men een volledig verslag in handen. Sommige mensen kunnen een gratis 
energiescan aanvragen.
Energiesnoeiers zijn mensen die worden opgeleid om energiebesparende 
materialen/maatregelen uit te voeren. Het zijn mensen die tewerkgesteld zijn in de sociale 
economie. Ze doen een gratis energiescan, controleren zelfs de bandenspanning van de 
auto, geven energiebesparende tips en uitleg over de isolatie van dak of zoldervloer.
De doelgroep bestaat voornamelijk uit de zwakkeren onder ons en uit mensen met een 
laag inkomen. Op dat vlak is er een nauwe samenwerking tussen het OCMW, het 
gemeentebestuur en de bedrijven die de energiescans uitvoeren. Het is dus enkel onder 
bepaalde voorwaarden dat men een beroep kan doen op een energiesnoeier.
1. Hoeveel energiescans werden er uitgevoerd in 2022-2023? Graag totaalaantal per jaar 
en opdeling per:
a) distributienetbeheerder;
b) doelgroep die bereikt werd.
2. Welk budget werd uitgetrokken om energiescans te doen in 2022-2023? Graag budget 
per jaar.
3. Welk budget voor energiescans werd uitgetrokken voor 2024?
4. Hoeveel energiesnoeiersbedrijven waren er in Vlaanderen in 2022-2023? Graag 
totaalaantal per jaar en opdeling per:
a) provincie;
b) aantal werknemers/energiesnoeiers;
c) aantal energiescans die zij hebben gedaan in 2022-2023; graag overzicht per jaar.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 299 van 1 februari 2024
van ROBRECHT BOTHUYNE
1. De gevraagde gegevens voor 2022, gebaseerd op de rapportering over de uitgevoerde 
energiescans, zijn opgenomen in de bijlage, luik A. De gevraagde gegevens voor 2023 
moeten nog gevalideerd worden door het Vlaams Energie- en Klimaatagentschap 
(VEKA).
2. Voor de in 2022 uitgevoerde energiescans was de totale kostprijs 6.095.067 euro. Voor 
de energiescans uitgevoerd in 2023 moeten de gerapporteerde cijfers en de kostprijs 
ervan nog gevalideerd worden door het VEKA.  
3. Er is voor 2024 geen specifiek budget bepaald voor de uitvoering van de energiescans. 
De energiescanbedrijven worden door Fluvius vergoed op basis van het aantal 
uitgevoerde energiescans. Er is daarvoor geen maximum aantal bepaald. Fluvius 
ontvangt voor de uitvoering van een hele reeks REG-openbaredienstverplichtingen per 
jaar een vergoeding uit de Vlaamse begroting en uit het Energiefonds. Uitgaven die het 
daarvoor gereserveerde budget overschrijden, vormen een aan de netbeheerders 
opgelegde financiÃ«le openbaredienstverplichting waarvoor zij de kosten via het 
nettarief kunnen recupereren. Het is daarbij de expliciete bedoeling van de Vlaamse 
Regering om de nettarieven maximaal te ontlasten.
4. Er waren in de periode 2022-2023 in Vlaanderen 25 energiescanbedrijven actief. In de 
provincie Limburg is enkel Stebo actief als energiescanbedrijf. Voor de andere 
provincies kan u op de website van Herwin, dat als koepelorganisatie van de sociale 
circulaire ondernemers 20 van de 25 energiescanbedrijven verenigt, een handig kaartje 
vinden met aanduiding in welke regio deze energiescanbedrijven momenteel actief zijn.
In de bijlage, luik B, is per energiescanbedrijf het aantal uitgevoerde energiescans voor 
2022 weergegeven. De gevraagde gegevens voor 2023 moeten nog gevalideerd 
worden door het VEKA.
Fluvius rapporteert aan het VEKA over de energiescans per distributienetbeheerder en 
niet per provincie. Bijgevolg zijn de cijfers verdeeld over de provincies niet beschikbaar.
Het aantal medewerkers bij de energiescanbedrijven lag in de periode 2022-2023 
gemiddeld op 110.
BIJLAGE
Overzicht van het aantal uitgevoerde energiescans in 2022, per doelgroep, per 
distributienetbeheerder en per energiescanbedrijf
