title: Traject nieuwe woonvormen - Erfpacht
thema: Wonen
pdf link: https://docs.vlaamsparlement.be/pfile?id=2048469
thema link: https://www.vlaamsparlement.be/parlementaire-documenten/schriftelijke-vragen/1803536
SCHRIFTELIJKE VRAAG
nr. 188
van KATRIEN SCHRYVERS
datum: 14 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Traject nieuwe woonvormen  -  Erfpacht
In de beleidsnota Wonen stelt de minister erfpacht te willen onderzoeken als een optie om 
het instrument van sociale koop te heroriënteren, eventueel in samenhang met een 
systeem waarbij de meerwaarde van de woning wordt verdeeld tussen de sociale 
huisvestingsmaatschappij (SHM) en de koper. Op die manier zouden gemeenten die 
gemeentelijke gronden willen inzetten voor eigendomsverwerving een kader hebben 
waarbinnen ze kunnen handelen. 
In antwoord op mijn schriftelijke vraag nr. 30 van 24 oktober 2019 stelde de minister 
daarover dat “in het kader van de heroriëntering van het instrument van de sociale koop 
een piste [zal] worden onderzocht waarbij zal kunnen worden geopteerd voor het in bezit 
houden van de grond en het verkopen van een erfpachtrecht op de woning. Daardoor 
kunnen SHM’s hun grondposities behouden en wordt de betaalbaarheid van de koopwoning 
verbeterd”. 
Een erfpachtformule in combinatie met zo’n meerwaardesysteem kan op die manier een 
toegang creëren tot eigendomsverwerving voor mensen die anders moeilijk die stap 
zouden kunnen zetten door gebrek aan eigen middelen, en garandeert tegelijk dat dit in 
de toekomst ook zo blijft. 
In antwoord op mijn schriftelijke vraag nr. 66 van 18 november 2022 stelde de minister 
dat “het onderzoek naar mogelijke aanpassingen in het sociale koopstelsel wordt ( …) 
meegenomen in het traject rond nieuwe woonvormen”. Binnen dat traject werden 
knelpunten binnen de instrumenten van het Vlaamse woonbeleid, de beleidsdomeinen 
Omgeving, Ruimtelijke Ordening, Welzijn, Financiën en Begroting en Onroerend Erfgoed, 
alsook binnen de federale beleidsdomeinen geïnventariseerd. In antwoord op mijn 
schriftelijke vraag nr. 604 van 20 september 2023 vernam ik dat de knelpunten m.b.t. 
erfpacht “niet zozeer in de regelgeving van Wonen zitten, maar zich eerder situeren in 
andere Vlaamse en Federale regelgeving”.
Ik heb over dit thema in het verleden al meerdere vragen gesteld en heb in de eigen 
gemeente de nodige ervaring opgedaan met het uitwerken van projecten rond betaalbaar 
wonen met erfpachtformules. Gebleken is echter dat banken soms nogal weigerachtig 
staan tegenover het verstrekken van krediet of een hogere interest aanrekenen wanneer 
hetzij de grond, hetzij de woning in erfpacht wordt gegeven. Het risico voor de bank is dan 
immers groter. Het is dus zeker aangewezen om de bankensector in dit proces mee te 
betrekken, opdat de formule op meer succes zou kunnen rekenen. In antwoord op mijn 
schriftelijke vraag nr. 360 van 3 mei 2023 stelde de minister dat dat ook gebeurde.
1. Wat is de stand van zaken met betrekking tot het traject rond nieuwe woonvormen? 
2. Welke acties werden ondertussen nog ondernomen om de formule van erfpacht meer 
ingang te doen vinden teneinde meer mogelijkheden te creëren voor mensen die een 
eigen woning willen verwerven? 
3. Welke perspectieven zijn er voor wat betreft een meer flexibele benadering van 
kredietvragers die een (gedeeltelijk) recht van erfpacht hebben op een woning of 
bouwgrond? Hoe kan Vlaanderen daarin het voortouw nemen voor wat betreft de 
toekenning van een Vlaamse woonlening?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 188 van 14 februari 2024
van KATRIEN SCHRYVERS
1. De inzichten uit het onderzoekswerk naar nieuwe woonvormen worden waar mogelijk 
verwerkt in regelgevende initiatieven m.b.t. het Vlaamse woonbeleid. Zo werd recent 
mogelijk gemaakt dat de Mijn VerbouwPremie ook kan aangevraagd worden voor 
verenigingen van mede-eigenaars. Veel nieuwe woonvormen nemen deze juridische 
structuur aan. De voorbije maanden heeft mijn administratie ook sterk ingezet op het 
uitbreiden van de beschikbare informatie over nieuwe woonvormen op de website van 
het agentschap Wonen in Vlaanderen. Op die manier kunnen Vlamingen en lokale 
besturen zich goed informeren over de meest voorkomende nieuwe woonvormen. 
Daarnaast wordt er volop ingezet op lopende leertrajecten (projecten in de 
proefomgeving regelluw kader, proeftuinen in het leertraject over wooncoöperaties, …), 
zodat de lessen uit deze experimenten kunnen meegenomen worden als input voor het 
beleid. Voor bepaalde nieuwe woonvormen, zoals woningdelen, bestaan er een reeks 
fundamentele en complexe hindernissen, waarvan de finale oplossing ook medewerking 
vereist van het federale niveau. Daarnaast is het ook belangrijk dat dit in 
overeenstemming is met de visie van steden en gemeenten. Tijdens een hoorzitting in 
het Vlaams Parlement gaf VVSG aan dat lokale besturen hier de autonomie willen 
bewaren en eigen accenten willen kunnen leggen.
2. Het al dan niet toestaan van een hypothecair krediet bij de aankoop van een woning 
waarbij de grond en/of woning via een erfpachtconstructie wordt verworven, blijft een 
interne aangelegenheid van elke reguliere bank. Daarbij maken de banken momenteel 
een risico-inschatting die eerder hoog is in geval van verwerving via een 
erfpachtconstructie. Dit ligt dan vooral aan de verkoopbaarheid, omdat de verwerving 
van woningen via een erfpachtconstructie niet is ingeburgerd in het Vlaamse Gewest. 
Dit heeft een impact op de verkoopwaarde van de woning in kwestie en dus op de 
zekerheid om de lening te kunnen recupereren in geval van een gedwongen verkoop. 
3. Zie antwoord op vraag 2. 
