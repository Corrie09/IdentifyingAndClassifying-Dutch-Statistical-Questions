title: Elektrische voertuigen - Uitrol laadpunten
thema: Energie
Mobiliteit en Verkeer
Openbare werken
pdf link: https://docs.vlaamsparlement.be/pfile?id=2033869
thema link: https://www.vlaamsparlement.be/parlementaire-documenten/schriftelijke-vragen/1794534
SCHRIFTELIJKE VRAAG
nr. 471
van ROBRECHT BOTHUYNE
datum: 16 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Elektrische voertuigen  -  Uitrol laadpunten
Het Vlaamse luchtbeleidsplan bepaalt het volgende: “Volgens de huidige inzichten zullen 
we in 2025 minimum 30.000 publieke laadpunten uitrollen en een veelvoud daarvan aan 
semi-publieke en private laadpunten. Deze infrastructuur moet verder worden aangevuld 
met een netwerk van (ultra)snelladers. De uitdaging voor de toekomst zal bijkomend 
liggen bij het parkeerbeleid (aan de laadpalen). Ook het privélaadnetwerk (thuis en bij 
bedrijven) verdient de nodige aandacht, niet alleen omwille van het relatieve belang, ook 
omdat er bijkomende voordelen aan gekoppeld zijn. Dat netwerk kunnen we immers 
efficiënt organiseren, is goedkoper in gebruik en beter op te volgen en te sturen. Bij de 
toename van het aandeel elektrische wagens kan de (lokale) capaciteit van het 
elektriciteitsnet een bijkomende uitdaging worden. Flexibel opladen is daarbij het 
ordewoord.”
1. Hoeveel publieke laadpunten waren er eind 2023 in Vlaanderen? Graag totaalaantal, 
opdeling naar provincie en naar verdeler (lokaal bestuur of Fluvius).
2. Hoe verhouden de bovenstaande cijfers zich tot de huidige elektrische vloot in 
Vlaanderen? 
3. Hoeveel gewone laadpunten waren er op 31 december 2023 in Vlaanderen? Graag 
totaalaantal gewone laadpunten en per provincie. 
4. Hoeveel snellaadpunten waren er op 31 december 2023 in Vlaanderen? Graag 
totaalaantal snellaadpunten en per provincie. 
5. Hoeveel gewone laadpunten zijn er gepland in 2024? Graag totaalaantal gewone 
laadpunten en per provincie.
6. Hoeveel snellaadpunten zijn er gepland in 2024? Graag totaalaantal snellaadpunten en 
per provincie.
7. De minister geeft aan dat er elk jaar 6000 CPE’s (charge point equivalent) moeten 
komen. 
a) Hoeveel daarvan worden snelladers, hoeveel andere laders?
b) Welk budget wordt daartegenover gesteld?
c) Met welke stakeholders zal daarvoor samengewerkt worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 471 van 16 januari 2024
van ROBRECHT BOTHUYNE
1. Hieronder de stand van zaken op 31 december 2023. De laadpunten worden uitgebaat 
door een groot aantal laadpuntexploitanten (CPO’s). Fluvius noch de gemeenten 
spelen hierin een rol. 
2. Eind 2023 waren er 136.411 batterij elektrische wagens in Vlaanderen. Met bijna 
31.000 gewone (semi-)publieke laadpunten en bijna 1.700 (ultra)snelladers zit de 
verhouding goed. De verhouding van 1 laadequivalent per 10 wagens, die in de 
conceptnota “aanpak uitrol laadinfrastructuur 2021-2025” werd opgenomen als 
doelstelling, zoals aangeraden door gespecialiseerde Europese organisaties, hebben 
we overtroffen. Vlaanderen heeft de verhouding van bijna 1 op 4.
3-4.Zie deelvraag 1.
5-6.Laadpunten worden niet op dergelijke wijze vooraf gepland, maar komen tot stand 
via de vraag van e-rijders (‘paal volgt wagen’ of ‘paal volgt paal’), op initiatief van 
marktpartijen of als strategisch voorstel van lokale besturen. 
Zo werden er de voorbije jaren a.d.h.v. subsidieoproepen, burgeraanvragen, 
concessies … honderden locaties gegund, toegewezen en gesubsidieerd voor 
laadinfrastructuur of werden er plaatsingsopdrachten gegeven. Velen daarvan zijn 
nog in uitvoering, maar dragen allen bij tot de gewenste versnelling van de uitrol.
7. Voor het halen van de doelstelling voor 2025 moeten er in 2024 nog 4.000 CPE 
bijkomen. Dat is op zich al minder dan de laadpunten die op dit ogenblik uitgerold 
worden, zij het via de concessie op het openbare domein of naar aanleiding van de 
Vlaamse subsidies op het private domein. In 2023 zijn er 13.000 CPE bijgekomen; we 
vermoeden dat dat in 2024 ook zeker het geval kan zijn. Er wordt geen 
voorafgaandelijke verdeling gemaakt van de verhouding die er tussen gewone en 
snelladers moet zijn, gezien er naar de noden moet worden gekeken daarvoor. Aan 
laadpalen op het openbare domein wordt geen budget besteed. Voor die op het private 
domein gaat het vooral over budgetten van de voorgaande jaren die nu tot resultaat 
komen. Er wordt hiervoor vooral samengewerkt met CPO’s, Fluvius, lokale besturen 
en bedrijven met mogelijkheden om laadinfrastructuur te plaatsen.publiek december 
2023Laadpunten 
normaal vermogenSnellaadpuntenUltrasnellaadpuntensemi-publiek 
december 2023Laadpunten normaal 
vermogen Snellaadpunten UltrasnellaadpuntenCPE
Antwerpen 2.546 72 148 Antwerpen 6.130 73 56 7.913,5
Limburg 914 73 81 Limburg 2.709 49 23 3.681,0
Oost-Vlaanderen 2.176 76 141 Oost-Vlaanderen 4.799 87 54 6.853,0
Vlaams Brabant 1.450 83 156 Vlaams Brabant 3.174 61 20 5.264,5
West-Vlaanderen 1.740 81 181 West-Vlaanderen 5.290 76 101 7.295,0
Totaal 8.826 385 707 Totaal 22.102 346 254 31.007,0
