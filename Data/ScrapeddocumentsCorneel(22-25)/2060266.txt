title: Aangestelde 'coach' bij gemeentebestuur Haaltert - Taakomschrijving en evaluatie
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2060266
thema link: https://www.vlaamsparlement.be/parlementaire-documenten/schriftelijke-vragen/1817330
SCHRIFTELIJKE VRAAG
nr. 178
van ILSE MALFROOT
datum: 28 maart 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Aangestelde ‘coach’ bij gemeentebestuur Haaltert  -  Taakomschrijving en evaluatie
Begin maart riep de oppositie in Haaltert een extra gemeenteraad samen in geheime zitting 
na het recentste dossier waarin de huidige burgemeester in opspraak was gekomen.
Op die extra gemeenteraad besliste een meerderheid van de raadsleden dat de 
burgemeester ontslag moest nemen, maar omdat de gemeenteraad daarvoor niet bevoegd 
is, werd die beslissing doorgestuurd naar de Vlaamse minister van Binnenlands Bestuur. 
De minister besliste niet over het ontslag, maar stelde een soort van coaching voor.
De gemeente Haaltert stond al onder verhoogd toezicht na het rapport van Audit 
Vlaanderen, en wordt nu gecoacht. Volgens de media bestaat die taak uit:
- begeleiding van het lokaal bestuur in zijn werking;
- iets ‘extra’ doen.
1. Waaruit bestaat het verhoogd toezicht na het rapport van Audit Vlaanderen?
2. Waaruit bestaat het onderdeel iets ‘extra’ doen? Kan de minister dat met concrete 
voorbeelden omschrijven?
3. Op welke manier wordt de burgemeester gecoacht? Hoe verloopt dat in de praktijk?
4. Binnen welke termijn verloopt de coaching?
a) Welke evaluatiemomenten en evaluatietijdstippen zijn vastgelegd?
b) Naar wie en op welke manier wordt er teruggekoppeld over het coachingstraject?
c) Wie zijn de coaches?
5. Om welke reden is de minister niet overgegaan tot het ontslag van de burgemeester?
6. Wat zijn de argumenten om wel over te gaan tot ontslag van de burgemeester? Graag 
meer toelichting.
7. Zijn er nog gemeentes waar een dergelijke coach is aangesteld of in het verleden werd 
aangesteld? Zo ja, graag een overzicht van de gemeentes en het resultaat van de 
coaching.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 178 van 28 maart 2024
van ILSE MALFROOT
Algemeen
Ik wil in eerste instantie opmerken dat individuele dossiers geen voorwerp uitmaken van 
een debat in de parlementaire commissie. Ik herneem hierbij graag de stelling van mijn 
voorganger Minister Somers naar aanleiding van een vraag om uitleg inzake verscherpt 
toezicht tijdens de commissievergadering van 6 december 2022. Hierbij wordt verwezen 
naar de vergadering van de commissie op 25 oktober 2022 waarin de commissie unaniem 
het signaal heeft gegeven dat concrete lokale dossiers niet in de commissie worden 
besproken. Ik geef uiteraard wel graag uitleg over de procedures. 
1. Het verscherpt toezicht werd reeds toegelicht. Hiervoor verwijs ik onder meer naar VOU 
2921, die verwees naar VOU 395 en VOU 750. 
Verscherpt toezicht is een intensief opvolgingstraject onder toezicht van de gouverneur. 
De inhoud ervan is niet decretaal vastgelegd, waardoor de gouverneur een ruime 
bewegingsvrijheid heeft in de waaier van ondersteunings- en opvolgingsmogelijkheden. 
Zo wordt onder andere ondersteuning geboden om uitvoering te geven aan de 
aanbevelingen die Audit Vlaanderen heeft geformuleerd. Het kan ook gaan om 
sensibiliserende maatregelen die genomen moeten worden naar de politieke 
mandatarissen en personeelsleden van het betrokken bestuur. Vaak gaat het om 
maatregelen die voor een versterking van de maturiteitsgraad van 
organisatiebeheersing zorgen. Een mature organisatiebeheersing zorgt ervoor dat het 
bestuur zekerheid heeft dat de risico’s onder controle zijn, de wetten worden nageleefd 
en fraude voorkomen wordt. Het is daarom niet onlogisch dat deze aanbevelingen op 
het niveau van de hele gemeente opgenomen moeten worden. De gouverneur kan ook 
concrete aandachtspunten en opvolgpunten meegeven aan het bestuur en het bestuur 
verplichten daarover te rapporteren. 
2-3.Zie antwoord op punt 1. Het verscherpt toezicht is een ondersteuning en coaching op 
maat van de betreffende gemeente, waarbij niet enkel rekening wordt gehouden met 
de aanbevelingen van Audit Vlaanderen maar ook met de noden en behoeften die door 
de administratie en het bestuur zelf worden aangegeven. Zo zal mijn het Agentschap 
Binnenlands Bestuur in het kader van dit concrete dossier op vraag van de gemeente 
op 17 mei 2024 samen met administratief bestuur van de gemeente een toelichting 
voorbereiden over  de opmaak en de toepassing van lokale subsidiereglementen. 
Diezelfde toelichting zal hierna ook voor mandatarissen worden gegeven. De 
gouverneur neemt de coaching ten aanzien van het college van burgemeester en 
schepenen op.
4. Zoals reeds aangegeven wordt de ondersteuning, coaching, advisering binnen het kader 
van het verscherpt toezicht in overleg met de betreffende gemeente vorm gegeven. Het 
is de gouverneur die hierbij de leidende rol heeft en die uiteindelijk aan mij zal 
rapporteren over het verloop van het verscherpt toezicht, waarvan de coaching een 
onderdeel uitmaakt. Voor het overige wordt niet ingegaan op het concrete dossier.
5-6.In mijn antwoord op een vraag om uitleg van collega Warnez van juli 2023 ging mijn 
voorganger dieper in op het aspect tucht tegen uitvoerende mandatarissen:
- Als de Vlaamse Regering kennis krijgt van feiten die de mandataris, vermeld in 
artikel 122, tweede lid, en artikel 156 van het decreet van 22 december 2017 over 
het lokaal bestuur (DLB) gepleegd heeft die mogelijk bestempeld kunnen worden 
als kennelijk wangedrag of grove nalatigheid, en die aanleiding kunnen geven tot 
het opleggen van een tuchtmaatregel, kan de provinciegouverneur van de 
provincie waar de betrokken mandataris benoemd of verkozen is, de opdracht 
geven om een tuchtonderzoek te starten.
- De effectieve inhoudelijke draagwijdte van “kennelijk wangedrag” en “grove 
nalatigheid” kan moeilijk in het algemeen worden vastgesteld, maar moet casus 
per casus worden beoordeeld. Het is onmogelijk om een exhaustieve lijst te maken 
van wat er allemaal zou kunnen vallen onder kennelijk wangedrag of grove 
nalatigheid.
- Om zicht te krijgen op de concrete feiten en geen voorbarige conclusies te trekken, 
is het vaak aangewezen om de uitspraak van een lopend onderzoek door het 
parket of van een gerechtelijke procedure af te wachten alvorens een 
tuchtonderzoek in te stellen. Anders loop je ook het gevaar dat beide procedures 
elkaar contamineren en door elkaar lopen.
7. Neen.
