title: Erkenning geloofsgemeenschappen - Adviezen en beslissingen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2004802
thema link: https://www.vlaamsparlement.be/parlementaire-documenten/schriftelijke-vragen/1769293
SCHRIFTELIJKE VRAAG
nr. 14
van CHRIS JANSSENS
datum: 10 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Erkenning geloofsgemeenschappen  -  Adviezen en beslissingen
Op 16 november 2021 trad het nieuwe decreet over de erkenning van lokale 
geloofsgemeenschappen in werking. Het decreet creëerde een nieuw kader voor de 
erkenning van en het toezicht op lokale geloofsgemeenschappen. Zoals bekend leidt een 
erkenning van een geloofsgemeenschap tot meerdere voordelen: subsidies, bezoldigde 
bedienaars van de eredienst enzovoort. In het kader van de erkenningsprocedure wordt in 
een advies voorzien van meerdere instanties, met name het representatief orgaan, de 
subsidiërende gemeente of provincie, de adviserende (niet-subsidiërende) gemeente en 
de minister van Justitie.
In uitvoering van het decreet werden 77 aanvragen ontvankelijk beoordeeld: 59 
moskeeën, 9 orthodoxe kerken en 9 protestantse kerken. Zij kwamen alle in aanmerking 
voor de verkorte erkenningsprocedure waardoor ze niet aan de decretale wachttermijn van 
vier jaar moesten voldoen.
De minister liet begin juni weten zes lokale geloofsgemeenschappen te hebben erkend: de 
evangelische Kerk Bilzen in Bilzen, de evangelische kerk Pottenbakker in Kortrijk, de 
moskee Tauhid in Pelt, de moskee El Mouslimine in Antwerpen, de orthodoxe kerk HH. 
Georgios en Alena in Dilbeek en de orthodoxe kerk Heilige Georgios in Turnhout.
Met schriftelijke vraag nr. 354 van 12 juni 2023 informeerde ik bij de minister naar de al 
genomen beslissingen en de adviezen die werden afgeleverd in het kader van de 
erkenningsaanvragen. De minister antwoordde toen: “Ik kan geen informatie verstrekken 
over de ingewonnen adviezen van lopende erkenningsaanvragen waarvan de 
erkenningsprocedure nog niet is afgerond en ik geen eindbeslissing of de al dan niet 
toekenning van de erkenning heb genomen.” Deze informatie over de ingewonnen 
adviezen van lopende erkenningsaanvragen kon de minister vreemd genoeg wat later 
echter plots wél meedelen in antwoord op een schriftelijke vraag van Nadia Sminate 
(schriftelijke vraag nr. 426 van 23 juni 2023). Opvallend is ook dat volgens de lijst met 
adviezen die de minister verstrekt meerdere gemeenten niet tijdig - binnen de decretaal 
voorziene termijn van vier maanden - zouden hebben geantwoord.
1. Werden inmiddels na de eerste erkenning van de zes genoemde lokale 
geloofsgemeenschappen nog nieuwe geloofsgemeenschappen erkend? Zo ja, welke en 
op welke datum?
2. Uit de lijst die de minister bezorgde in antwoord op voormelde schriftelijke vraag nr. 
426 blijkt dat inmiddels in meerdere erkenningsdossiers alle adviezen al geruime tijd 
werden afgeleverd zonder dat er al werd overgegaan tot erkenning.
Heeft dat te maken met nog aan de gang zijnde onderzoeken van de informatie- en 
screeningsdienst lokale geloofsgemeenschappen (ISD) of is er daarvoor een andere 
reden?
3. Voor hoeveel van de erkenningsdossiers werd het onderzoek van ISD al afgerond en 
voor hoeveel nog niet? Kan de minister daarbij meedelen welke dossiers al werden 
afgerond en welke nog niet? Zijn er desgevallend ISD-onderzoeken die overtredingen 
hebben vastgesteld tegen de erkenningsvoorwaarden die ertoe leiden dat er niet kan 
worden overgegaan tot erkenning?
4. Hoe verklaart de minister dat zoveel adviserende gemeenten de nochtans al vorig jaar 
aangevraagde adviezen nog niet hebben afgeleverd?  
5. Het decreet bepaalt in artikel 67 dat als een van de adviesverlenende instanties, 
bijvoorbeeld de adviserende gemeente, het advies niet op tijd bezorgt, aan de 
adviesvereiste voorbij kan worden gegaan.
Hoe wordt dat door de minister in de praktijk toegepast? Wacht de minister alsnog op 
het advies en stuurt hij desgevallend herinneringen of neemt hij een beslissing zonder 
advies?
6. Opvallend is ook dat heel wat geloofsgemeenschappen nog altijd geen 
veiligheidsadviezen hebben ontvangen van het ministerie van Justitie. In het verleden 
waren er vaak klachten over de gebrekkige informatie die werd afgeleverd door het 
ministerie van Justitie of het uitblijven van de veiligheidsadviezen.
Hoe evalueert de minister de huidige samenwerking met het ministerie van Justitie ter 
zake en het uitblijven van adviezen?
7. Werden er inmiddels ook al negatieve adviezen afgeleverd door het ministerie van 
Justitie? Worden er vanuit het ministerie van Justitie ook effectief negatieve adviezen 
afgeleverd wanneer er problemen worden vastgesteld rond bijvoorbeeld extremisme 
of worden er in dat geval gewoon geen positieve adviezen afgeleverd, waarna de 
Vlaamse minister van Binnenlands Bestuur dus niet overgaat tot erkenning?
8. Welke andere initiatieven neemt de minister nog in dit verband? 
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 14 van 10 oktober 2023
van CHRIS JANSSENS aan BART SOMERS
1. Momenteel zijn er na de 6 erkenningen van 7 juni 2023 nog geen nieuwe 
erkenningsbeslissingen genomen. Een aantal erkenningsdossiers zitten momenteel in 
de laatste fase om afgehandeld te worden en waarover ik in de maand november een 
eindbeslissing zal nemen. 
2. Naast de adviezen ingewonnen bij de financierende overheid, de adviserende gemeente, 
het representatief orgaan en de federale minister van Justitie voert de Informatie- en 
screeningsdienst (ISD) een eigen uitgebreid en tijdsintensief screeningsonderzoek met 
plaatsbezoeken bij elke erkenningszoekende lokale geloofsgemeenschap waarbij ook 
bijkomende informatie wordt ingewonnen bij de voornoemde adviserende actoren. Dit 
screeningsonderzoek wordt grondig en diepgaand gevoerd en resulteert steeds in een 
adviesrapport gericht aan mij als bevoegd minister. Pas nadat ik dit adviesrapport van 
de ISD heb ontvangen neem ik op basis hiervan een eindbeslissing over de betrokken 
erkenningsaanvraag.
3. Behoudens de 6 nieuwe erkenningen van 7 juni 2023, is voor de overige 71 
erkenningsdossiers nog geen eindbeslissing over de erkenningsaanvraag genomen. In 
totaal werden op heden (6 november 2023) van 19 erkenningszoekende lokale 
geloofsgemeenschappen door de ISD adviesrapporten aan mij bezorgd waaronder de  6 
adviesrapporten van de op 7 juni 2023 erkende lokale geloofsgemeenschappen. Voor 
de overige 58 erkenningsaanvragen zijn de screeningsonderzoeken van de ISD nog 
lopende. Zolang ik nog geen eindbeslissing heb genomen over individuele 
erkenningsdossiers kan ik als erkenningsverlenende overheid hierover geen inhoudelijke 
informatie verstrekken.   
4. Conform het Erkenningsdecreet Lokale Geloofsgemeenschappen is de ‘adviserende 
gemeente’ de gemeente waar een eredienstgebouw is gelegen dat toebehoort aan een 
islamitische of orthodoxe lokale geloofsgemeenschap. Dit betekent dat aan de 
gemeenten waar de 59 islamitische en 9 orthodoxe erkenningszoekende lokale 
geloofsgemeenschappen zijn gelegen door het Agentschap Binnenlands bestuur een 
advies werd opgevraagd in het kader van de verkorte erkenningsprocedure conform 
artikel 67, §§ 3 en 4 van het Erkenningsdecreet Lokale Geloofsgemeenschappen. 
Alhoewel er geen verplichting rust op de adviserende gemeente om een advies te 
formuleren over een erkenningsaanvraag stel ik vast dat voor de 68 islamitische en 
orthodoxe erkenningsaanvragen door de adviserende gemeenten alsnog 56 adviezen 
werden geformuleerd. Een overgrote meerderheid (82%) van de adviserende 
gemeenten heeft dus effectief een advies geformuleerd. Voor de overige 12 
erkenningsaanvragen (12%) werd geen advies geformuleerd. Aangezien conform het 
Erkenningsdecreet Lokale Geloofsgemeenschappen een adviserende gemeente een 
advies kan en niet moet geven, heb ik derhalve geen kennis van de redenen waarom 
een adviserende gemeente geen advies heeft geformuleerd. 
5. Het Agentschap Binnenlands Bestuur heeft conform artikel 67, §§ 3 en 4 van het 
Erkenningsdecreet Lokale Geloofsgemeenschappen aan alle adviserende actoren een 
schriftelijk schrijven gericht met het verzoek om een advies te willen geven op een 
erkenningsaanvraag (zie bijlage 1 bij schriftelijke vraag nr. 426 van 23 juni 20231). De 
ISD neemt in het kader van haar screeningsonderzoeken bij de erkenningszoekende 
lokale geloofsgemeenschappen ook steeds contact op met de adviserende gemeente en 
de financierende overheid en herinnert hen aan de adviesvraag in de gevallen er (nog) 
geen advies werd gegeven. De ISD bespreekt tijdens de screeningsonderzoeken met de 
adviserende gemeente en de financierende overheid de erkenningsaanvraag waarbij, 
ook bij afwezigheid van een advies, het standpunt van deze adviserende actoren over 
een erkenningszoekende lokale geloofsgemeenschap wordt gevraagd. Het standpunt 
van de adviserende en financierende overheid wordt naast de eigen 
screeningsbevindingen van de ISD verwerkt in het uiteindelijke adviesrapport van de 
ISD dat de basis vormt voor het nemen van een eindbeslissing over een 
erkenningsaanvraag.  
6. De ISD werkt een adviesrapport over een erkenningsaanvraag pas definitief af wanneer 
het geclassificeerd veiligheidsadvies van de minister van Justitie werd opgeleverd. 
Conform het Samenwerkingsakkoord van 2 juli 2008 kan een gewest zelfs indien aan 
alle erkenningscriteria is voldaan enkel tot een erkenning van een lokale 
geloofsgemeenschap overgaan ingeval van een gunstig veiligheidsadvies. Op heden (6 
november 2023) is voor 50 erkenningsaanvragen reeds een veiligheidsadvies 
opgeleverd door de federale minister van Justitie.
De samenwerking tussen mijn administratie en de federale overheid op het vlak van de 
veiligheidsadviezen verloopt positief. De federale veiligheidsdiensten werken de klok 
rond voor het afleveren van hun veiligheidsadviezen waarbij ze zeer grondig elke lokale 
geloofsgemeenschap screenen. Conform de federale Omzendbrief van 20 juli 2017 moet 
de federale minister van Justitie voor een veiligheidsadvies over een 
erkenningszoekende lokale geloofsgemeenschap een geclassificeerd deeladvies 
inwinnen van volgende 6 federale overheidsdiensten: 
1) Staatsveiligheid (VSSE)
2) Militaire inlichtingendienst (ADIV)
3) Coördinatieorgaan voor de dreigingsanalyse (OCAD)
4) Federale politie
5) Dienst Vreemdelingenzaken (DVZ)
6) Cel voor Financiële Informatieverwerking (CFI)
Dit vereist een grote inspanning van de federale diensten aangezien voor de verkorte 
erkenningsprocedure 77 veiligheidsadviezen moeten worden opgeleverd wat neerkomt 
op een immens aantal van 462 geclassificeerde deeladviezen. Op heden (6 november 
2023) zijn 50 veiligheidsadviezen opgeleverd bestaande uit 300 geclassificeerde 
deeladviezen (6 deeladviezen per veiligheidsadvies).
7. Op heden (6 november 2023) zijn er geen negatieve veiligheidsadviezen opgeleverd 
door de federale minister van Justitie. 
8. Zowel de ISD als de federale diensten voeren elk binnen hun wettelijk 
bevoegdheidskader een grondig en diepgaand screeningsonderzoek naar een 
erkenningszoekende lokale geloofsgemeenschap. Bijkomende initiatieven in dit verband 
zijn niet aan de orde. 
1 https://docs.vlaamsparlement.be/pfile?id=1984961 
