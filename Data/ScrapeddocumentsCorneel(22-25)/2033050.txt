title: Vlaams Centrum voor Agro- en Visserijmarketing (VLAM) - Klanttevredenheid
thema: Landbouw
Visserij
pdf link: https://docs.vlaamsparlement.be/pfile?id=2033050
thema link: https://www.vlaamsparlement.be/parlementaire-documenten/schriftelijke-vragen/1794490
SCHRIFTELIJKE VRAAG
nr. 190
van BRECHT WARNEZ
datum: 15 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Vlaams Centrum voor Agro- en Visserijmarketing (VLAM)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Vlaams Centrum voor Agro- en 
Visserijmarketing.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Vlaams Centrum voor Agro- en Visserijmarketing betreft? 
2. Om de hoeveel tijd is er een meting van de klanttevredenheid? 
3. Gebruikt het Vlaams Centrum voor Agro- en Visserijmarketing andere methodes dan 
een bevraging alleen om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Vlaams Centrum voor Agro- en Visserijmarketing?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Vlaams Centrum voor Agro- en 
Visserijmarketing geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Vlaams Centrum voor Agro- en Visserijmarketing na het 
klanttevredenheidsonderzoek nog naar de respondent over wat men doet met de 
resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Vlaams 
Centrum voor Agro- en Visserijmarketing?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 190 van 15 januari 2024
van BRECHT WARNEZ
1. Er zijn diverse klantengroepen te detecteren binnen de werking van VLAM. Omdat VLAM 
klantentevredenheid hoog in het vaandel draagt, peilt de organisatie via meerdere 
indicatoren en methodes naar de klantentevredenheid van zijn dienstverlening. 
Allereerst zijn er de bijdragebetalers. Dit zijn de opdrachtgevers van VLAM en zij zijn 
via diverse overlegplatformen rechtstreeks betrokken bij de dagelijkse werking van 
VLAM. Zo wordt VLAM als Extern Verzelfstandigd Agentschap (EVA) aangestuurd en 
opgevolgd door zijn bestuursorgaan, waarin democratisch verkozen 
vertegenwoordigers van alle sectoren vertegenwoordigd zijn. 
Daarnaast heeft VLAM per sector een sectorgroep, eveneens samengesteld met 
democratisch verkozen afgevaardigden uit de betrokken sector. Deze sectorgroepen 
stellen mee de jaarprogramma’s op, keuren de jaarprogramma’s goed én evalueren 
ook de activiteiten die VLAM uitrolt. 
Naast de bijdragebetalers hebben de campagnes van VLAM uiteenlopende 
klantengroepen. Vele binnenlandse campagnes hebben als doel de consument te 
overtuigen om te kiezen voor producten van bij ons, met als centrale inspiratieplatform 
www.lekkervanbijons.be. Al deze mediacampagnes worden getest en gemeten, zodat 
VLAM precies kan volgen hoe de klant, in dit geval de consument, de campagnes 
ervaart. Ook de appreciatiescore van de website vormt een belangrijke indicator voor 
de klantentevredenheid. Bij acties met B2B-partners doet VLAM doorgaans een 
bevraging achteraf. Zo zijn er enquêtes na workshops voor hotelscholen bij zowel 
leerlingen als leerkrachten. En wat de exportacties betreft, doet VLAM na elke 
beursdeelname een bevraging bij de betrokken exportbedrijven en regelmatig ook bij 
de bezoekers van de beurs. Die resultaten worden gebruikt om de volgende activiteiten 
nog te verbeteren. 
2. De klantentevredenheid, zoals ook vermeld in het antwoord op vraag 1, wordt jaarrond 
via permanente evaluatie opgevolgd. Bepaalde metingen volgen meteen op een actie, 
andere – zoals de appreciatiescore van www.lekkervanbijons.be – worden jaarlijks 
gemeten.
3. VLAM gebruikt verschillende methodes om de klantentevredenheid op te volgen. 
Vooreerst zijn er de overlegplatformen waar VLAM rechtstreeks in dialoog gaat met de 
stakeholders. Daarnaast heeft VLAM zoals zoveel bedrijven een klachtenbehandelaar, 
waarbij het aantal dossiers een indicator van de klantentevredenheid vormt. Tot slot 
zijn er bevragingen (bv. bij beursdeelnames & workshops), metingen van campagnes 
en gedetailleerde analyses van websitebezoeken.
4. a) De doelstellingen van de klantentevredenheidsmetingen verschillen naargelang de 
doelgroep/klantengroep (consumenten, professionals, bijdragebetalers ...) en het 
soort dienstverlening (communicatie/informatie/sensibilisering, service voor 
beursdeelname of prospectie, algemene dienstverlening ...). Bijvoorbeeld bij een 
recente bevraging bij leerkrachten én leerlingen van hotelscholen werd gepolst naar 
hun tevredenheid over workshops met vissen van bij ons.
b) Het aantal ondervraagden en/of steekproefgrootte hangt sterk af van de doelgroep. 
Bij klantentevredenheidsonderzoek bij deelnemers en bezoekers aan beurzen of 
workshops gaat dit over minder dan 50 respondenten. Bij professionals en 
bijdragebetalers gaat het over 100 tot 200 respondenten en bij consumenten telt 
het onderzoek doorgaans 400 tot 1.000 respondenten.
c) Bij grotere doelgroepen werkt VLAM voor het veldwerk (ondervraging) quasi altijd 
met professionele marktonderzoeksbureaus in het kader van raamcontracten. Deze 
bewaken de representativiteit van de steekproeven. Zo werd bijvoorbeeld voor de 
posttest van de biocampagne in oktober 2023 een online bevraging uitgevoerd door 
het marktonderzoeksbureau iVox bij 1.000 Vlaamse vva’s (voornaamste 
verantwoordelijken voor de aankopen in het gezin). De samenstelling van de 
steekproef werd representatief samengesteld op geslacht, leeftijd en sociale 
groepen. Bijlage 1 geeft de steekproefsamenstelling van deze posttest. De keuze 
om vva’s te ondervragen, weerspiegelt zich in een oververtegenwoordiging van 
vrouwen voor dit onderzoek. Zij zijn immers vaker de voornaamste 
verantwoordelijke voor aankopen binnen het gezin.
d) Bij de consumentenbevragingen is er geen minimumresponsgraad maar wordt op 
statistische basis het aantal respondenten bepaald dat ondervraagd wordt om 
voldoende statistische betrouwbaarheid te halen. Bij professionals wordt ofwel 
iedereen ondervraagd (bv. deelnemers aan beurzen & workshops) ofwel gestreefd 
naar een 10% responsgraad.
e) Bij consumentenbevragingen gaat het om een gestratificeerde steekproef. Dit is een 
methode waarbij de populatie wordt opgesplitst in homogene subgroepen (strata) 
op basis van bepaalde kenmerken. Vervolgens wordt willekeurig uit elke subgroep 
een steekproef genomen. Het doel is om elke subgroep in de uiteindelijke steekproef 
te vertegenwoordigen, wat zorgt voor nauwkeurigere en betrouwbaardere 
resultaten en de representativiteit van de steekproef vergroot. Bij andere 
bevragingen wordt er ook gewerkt met een willekeurige steekproef. Zelfselectie 
wordt niet gedaan vermits het veldwerk uitbesteed wordt (zie het antwoord op 
deelvraag 4.c).
f) Bevraging van klantencontacten zit ingebed in de werking van VLAM. Gezien de 
diversiteit van acties, schakelt VLAM verschillende soorten bevragingen in, gaande 
van individuele bevragingen en groepsoverleg tot en met grootschalige 
marktonderzoeken. 
g) Evaluatie en tevredenheidsonderzoek vormt een onderdeel van de werkwijze van 
VLAM, dat het principe van het ‘wheel of diagnostics’ volgt (zie bijlage 2). Hierbij 
vormt strategische marktinformatie de basis om de strategie te bepalen en volgt 
een communicatieplan op basis van tactische marktinformatie. Na afloop van de 
campagne volgen effectmetingen en evaluaties bij de desbetreffende klanten, die 
samen de basis vormen van de evaluatie. Deze info vormt opnieuw de grondstof 
om samen met strategische marktinformatie de strategie bij te sturen.
h) Per soort onderzoek worden de resultaten gestandaardiseerd en gebruikt als 
benchmark.
5. VLAM kiest voor een combinatie van fysieke, digitale en CATI (telefonische) 
bevragingen. 
6. VLAM voert klantentevredenheidsonderzoeken zowel vanuit de eigen diensten als via 
externe onderzoekspartners.
a) De kostprijs van een onderzoek (veldwerk) met een onderzoekspartner uit het 
VLAM-raamakkoord schommelt tussen de 3.000 en de 20.000 euro.
b) Post-testen van campagnes gebeuren steeds via externe partners die 
representatieve panels hebben. Voor sommige EU-gecofinancierde campagnes is 
het verplicht om een externe evaluatie te organiseren.
7. a) Gezien de diverse onderzoeken, kan de klantentevredenheid niet als 1 resultaat 
gegeven worden.
b) De rode draad doorheen de VLAM-werking is een continue (minstens jaarlijkse) 
bijsturing van de campagnes en acties. Doorgaans zijn er aanpassingen van de 
creatieve uitwerking of van de ingezette mediamix, zodat de campagne nog grotere 
impact heeft. Op regelmatige basis wordt ook de andere dienstverlening van VLAM 
geëvalueerd. Gezien de diversiteit van de onderzoeken, zijn ook de besluiten zeer 
uiteenlopend.
c) De Vlaamse consument is klant van de campagnes rond Lekker van bij ons. De 
website www.lekkervanbijons.be kan in dat opzicht beschouwd worden als digitale 
dienstverlening en wordt continu geëvalueerd. Specifiek voor deze site is er ook een 
tevredenheidsonderzoek. Zo gaven  bezoekers van www.lekkervanbijons.be de site 
in 2023 een appreciatiescore van 7,6, met extra hoge scores op de parameters 
informatief (96%), geloofwaardig (94%) en gebruiksvriendelijk (91%). Voor andere 
online communicatiekanalen beperkt het onderzoek zich doorgaans tot analyses van 
bezoekcijfers.
8. a) Er is geen centrale klantentevredenheidsmeting voor VLAM. Dienstverlening wordt 
opgevolgd via een continu proces van meten, evalueren en bijsturen.
b) Gezien er geen centrale klantentevredenheidsmeting is, kan ook de evolutie niet 
beoordeeld worden. Wel zijn er de individuele projecten waar de evolutie gevolgd 
wordt per project.
9. a) Gezien VLAM aan permanente evaluatie doet, zowel van de werking als van de 
campagnes, is er ook een permanente bijsturing.
b) Nee, als EVA wordt VLAM aangestuurd door een eigen bestuursorgaan en is het niet 
de minister die hier instructies geeft.
c) De minister keurt het jaarprogramma van VLAM goed, waarin strategische keuzes 
en inhoudelijke klemtonen vastgelegd worden. Daarnaast heeft VLAM regelmatig 
overleg met het kabinet om voldoende uitwisseling over actuele topics te 
garanderen. Ook publiceert VLAM jaarlijks een rapport over zijn werking.
10. VLAM heeft veel overlegstructuren waar deelnemers rechtstreeks feedback krijgen. 
Daarnaast koppelt VLAM na acties met B2B-partners ook individueel terug naar de 
deelnemers. Bij consumentenbevragingen en ruimere onderzoeken is er geen 
individuele terugkoppeling van resultaten naar respondenten. VLAM publiceert wel veel 
informatie op de kennisbank van de eigen website en deelt gedetailleerde evaluaties 
op de sectorgroepen.
11. Zoals hoger vermeld zet VLAM in op permanente evaluatie.
12. Ik ben voorstander van het principe van permanente evaluatie. Dit maakt het mogelijk 
snel te schakelen wanneer er verbeterpunten gedetecteerd worden.
BIJLAGEN
1.Samenstelling van de steekproef van de posttest voor de biocampagne 2023
2.Wheel of diagnostics
