title: Literatuur Vlaanderen - Auteursresidenties
thema: Cultuur
Onderwijs en Vorming
pdf link: https://docs.vlaamsparlement.be/pfile?id=2004015
thema link: https://www.vlaamsparlement.be/parlementaire-documenten/schriftelijke-vragen/1768209
SCHRIFTELIJKE VRAAG
nr. 21
van BRECHT WARNEZ
datum: 5 oktober 2023
BEN WEYTS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Literatuur Vlaanderen  -  Auteursresidenties
Literatuur Vlaanderen start met een meerjarig piloottraject voor auteursresidenties in het 
secundair onderwijs. Het initiatief past in het bredere Leesoffensief voor Vlaanderen. Zo 
moeten een 50-tal acties een antwoord bieden op de uitdagingen waar we in Vlaanderen 
voor staan op het vlak van lezen.
Auteursresidenties op scholen moeten literatuur zichtbaarder en toegankelijker maken 
voor leerlingen. De residenties liggen in het verlengde van de auteurslezingen, waarmee 
Literatuur Vlaanderen al langer inzet op leesbevordering. Waar het bij een auteurslezing 
gaat om een eenmalig contact, zetten auteursresidenties in op een langer en intensiever 
traject, waarbij de focus specifiek ligt op zwakke en moeilijke lezers en niet-lezers. Een 
auteur gaat een semester lang in een school met de leerlingen aan de slag rond lezen en 
schrijven. 
De aanmeldingen voor een traject in het schooljaar 2023-2024 zijn ondertussen 
afgesloten.
1. Hoeveel Vlaamse scholen hebben een aanvraag ingediend voor een auteursresidentie? 
Graag een overzicht per provincie en gemeente in Excel.
2. Welke scholen in Vlaanderen werden uiteindelijk geselecteerd voor een 
auteursresidentie in het schooljaar 2023-2024? Graag een overzicht per provincie en 
gemeente in Excel.
3. Scholen werden geselecteerd op basis van motivatie en geografische spreiding.
a) Hoe heeft dat zich geuit in de praktijk? Graag een overzicht van de verdeling per 
provincie.
b) Is de geografische spreiding evenredig gebeurd of heeft men er bij de uiteindelijke 
selectie toch van afgeweken?
4. Hoeveel auteurs hebben zich aangemeld om deel te nemen aan een auteursresidentie? 
Graag een overzicht in Excel.
5. Welk budget heeft de minister uitgetrokken voor dit project? Als het project succesvol 
blijkt, overweegt de minister dan om het project te verlengen (na 2024) en uit te 
breiden?
6. Hoe zal de minister de auteursresidenties evalueren? Welke evaluatiecriteria zal de 
minister daarvoor gebruiken?
7. De oproep vermeldt dat zowel de auteurs als de scholen worden betrokken in de 
monitoring en evaluatie van de auteursresidenties.
Hoe zal dat in de prakrijk concreet verlopen?
8. Ziet de minister kansen tot uitbreiding van het project vanuit scholen naar gelijktijdige 
samenwerking met lokale bibliotheken of andere instellingen? Zo ja, met welke en met 
welke timing?
9. Op welke manieren ondersteunt Literatuur Vlaanderen de auteurs? Graag een 
overzicht.
10. Heeft de minister ook een ondersteunend kader vooropgesteld voor de scholen? 
Kunnen zij indien er zich problemen voordoen ook een beroep doen op de 
ondersteuning van Literatuur Vlaanderen?
11. Leerkrachten uit verschillende scholen krijgen de mogelijkheid om met elkaar good 
practices uit te wisselen.
a) Hoe zal dat in de praktijk concreet verlopen?
b) Wordt het opengesteld naar niet-deelnemende scholen?
12. Scholen moeten zich engageren om na afloop van de residentie de aangebrachte 
kennis en technieken ook zelfstandig toe te passen in de lessen. Ze moeten er ook 
mee akkoord gaan dat andere scholen kunnen komen kijken hoe het traject verloopt.
Hoe zal de minister ervoor zorgen dat scholen zich aan die afspraken houden?
13. Voorziet de minister in maatregelen opdat de duurzaamheid van het project 
gegarandeerd zou worden?
Deze vraag werd gesteld aan de ministers Jan Jambon (16), Ben Weyts (21).
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
GECOÖRDINEERD ANTWOORD
op vraag nr. 21 van 5 oktober 2023
van BRECHT WARNEZ
1-4.Voor de antwoorden op vragen 1 t.e.m. 4 verwijs ik naar de Excel in de bijlage.
5-13.Het project Auteursresidenties ontving 600.000 euro voor de periode 1/12/2021-
31/8/2024. Op basis van het finaal opgeleverde resultaat en de beschikbare 
financiële ruimte zal worden beslist of en hoe het kan worden verdergezet.
6-7.De evaluatie van het project verloopt getrapt. De auteurs vullen na elk residentie-
contactmoment met een school een logboek in. Op die manier monitort Literatuur 
Vlaanderen hoe elke Auteursresidentie verliep. Ook met de betrokken leerkrachten van 
de deelnemende scholen houdt de opdrachthouder nauw contact. Het externe 
onderzoeks- en monitoringstraject wordt uitgevoerd door de Universiteit Antwerpen 
(Prof.Casteleyn en Dr.Jan T’Sas). Dit luik betrekt zowel de auteurs als de scholen en 
wordt afgesloten met een uitgebreid evaluatiegesprek aan het einde van elke 
residentie. Opzet is te komen tot een lerend netwerk van scholen en auteurs. 
 
8. De geselecteerde scholen verklaarden zich op directieniveau akkoord met een aantal 
instapvoorwaarden, zoals de betrokkenheid van het volledige schoolteam, de 
opgedane kennis en technieken na afloop van de residentie verder toepassen in de 
lessen, informatie delen met andere niet-geselecteerde scholen, bereid zijn mee te 
werken aan monitoring en evaluatie. Ook de bereidheid om eventueel samen te werken 
met lokale bibliotheken, met stagestudenten, met lerarenopleidingen en met 
initiatieven zoals de Jeugdboekenmaand, de Voorleesweek of de VRT-Taaldag waren 
instapcriteria.
9-12.Literatuur Vlaanderen doet de algemene inhoudelijke en zakelijke coördinatie van het 
traject en staat in nauw contact met de auteurs en met de scholen. Als ondersteunend 
kader krijgen de auteurs vanuit de opdrachthouder een inspiratiegids, ontwikkeld 
i.s.m. de universiteit Antwerpen. Deze gids biedt een structuur met wetenschappelijk 
onderbouwde handvatten. Na de Auteursresidentie wordt deze gids aan de 
deelnemende scholen geschonken zodat leerkrachten de didactiek ook zelf verder 
kunnen opnemen.
Voor het begin van een semester nemen de betrokken auteurs deel aan een startdag 
georganiseerd door Literatuur Vlaanderen waar ze o.a. door de genoemde 
inspiratiegids worden genomen.  Naast de leerkrachten, vormen ook de auteurs -via 
Literatuur Vlaanderen- onderling een lerend netwerk.  
Inzake de verspreiding naar een bredere groep van geïnteresseerde scholen werkt 
het project ook nog via het principe van zgn. ‘ambassadeurs’: ook niet-deelnemende 
scholen worden zo betrokken. De deelnemende leerkrachten engageren zich 
gedurende maximaal 18 maanden om als ambassadeur op te treden richting collega-
leerkrachten die niet deelnamen aan het initiële traject. Daarbij bekijken de 
onderzoekers in welke mate er een verschil is qua aanpak in de ambassadeur-scholen 
en in de geassocieerde scholen. 
Bijkomend organiseert Literatuur Vlaanderen op 16 mei 2024 voor alle deelnemende 
en extra aangesloten scholen een studiedag. 
Literatuur Vlaanderen staat m.a.w. in voor het in goede banen leiden van het project, 
inclusief de nazorg en verdere verspreiding.
BIJLAGE
Overzicht
