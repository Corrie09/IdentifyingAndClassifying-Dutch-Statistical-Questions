title: Verkeersveiligheid woon-schoolverkeer - Octopusplan
thema: Mobiliteit en Verkeer
pdf link: https://docs.vlaamsparlement.be/pfile?id=2052663
thema link: https://www.vlaamsparlement.be/parlementaire-documenten/schriftelijke-vragen/1808098
SCHRIFTELIJKE VRAAG
nr. 720
van BRECHT WARNEZ
datum: 29 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersveiligheid woon-schoolverkeer  -  Octopusplan
Het Octopusplan is een initiatief van de Voetgangersbeweging vzw. Iedereen herkent de 
paars-gele octopuspalen, ze zorgen namelijk voor het sensibiliseren van weggebruikers 
rond zone 30 en accentueren de schoolomgeving.
In het schooljaar 2017-2018 startte het Octopusplan een charter onder de naam 
‘Schoolomgeving 2.0’. Gemeenten kunnen het charter ondertekenen en engageren zich 
dan om mee te bouwen aan de ‘Schoolomgeving 2.0’. Dat moet leiden tot een veilig en 
duurzaam woon-schoolverkeer (schoolroutes) en kindvriendelijke schoolomgevingen.
Daarnaast voorziet het charter in een stappenplan voor Octopusscholen. Elke Vlaamse 
basisschool kan zich inschrijven als Octopusschool. 
1. Plant de minister extra initiatieven om specifiek het Octopusplan te promoten bij 
scholen en gemeenten? Zo ja, graag een plan van aanpak.
2. Hoe beoordeelt de minister haar inzet op verkeersveiligheidscampagnes en -educatie 
in 2023? Kan de minister een overzicht geven van de stappen die ze heeft gezet, van 
de campagnes die ze heeft gevoerd en van de educatie die is gegeven?
3. Kan de minister een overzicht geven van de wegen in West-Vlaanderen waar 
verkeersslachtoffers bij 6- tot 18-jarigen zijn gevallen tijdens de uren van de 
verplaatsingen van en naar scholen in 2023? Graag met vermelding van de locaties, 
het aantal en type ongevallen. 
4. Zijn, volgens de minister, de schoolomgevingen al veiliger sinds 2017-2018? Op basis 
van welke empirische gegevens beoordeelt ze dat? De minister kondigde eerder een 
onderzoek daarover aan. Graag een stand van zaken, eventuele conclusies, budget en 
timing.
5. Waarop wil de minister in de volgende jaren nog meer inzetten? Wat is volgens haar 
het grootste werkpunt om schoolomgevingen en schoolroutes veiliger te maken? Hoe 
plant ze dat te doen (bv. initiatieven)? Graag een plan van aanpak met timing en 
budget.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 720 van 29 februari 2024
van BRECHT WARNEZ
1. Het Octopusplan is een initiatief van de Voetgangersbeweging vzw, een door de 
Vlaamse overheid erkende mobiliteitsorganisatie. Er zijn geen plannen om het 
Octopusplan rechtstreeks bij scholen en gemeenten te promoten. We ondersteunen 
wel nog steeds de lokale besturen om de schoolomgevingen veiliger te maken via de 
specifieke subsidie die zij hiervoor kunnen aanvragen bij het departement Mobiliteit 
& Openbare Werken. Daarnaast informeren we de besturen met goede 
praktijkvoorbeelden, communicatie via de mobiliteitsbrief en andere media.
2. In het antwoord op vraag 845 vorig jaar lichtte ik toe dat binnen de overheid de VSV 
jaarlijks een toelage ontvangt om een uitgebreid educatief aanbod te voorzien. Het 
ruime aanbod geëxpliceerd in het antwoord omvat niet enkel het versterken van de 
kinderen hun vaardigheden in het verkeer, maar ook van hun kennis hierover. Het 
overzicht kan u terugvinden op https://www.verkeeropschool.be/.
Momenteel zijn er op Vlaams niveau geen extra sensibiliseringscampagnes specifiek 
voor het benadrukken van de verkeersveiligheid in schoolomgevingen voorzien. Bij 
elk plaatsbezoek of bij elke overleg met lokale besturen blijf ik persoonlijk wel de 
prioriteit van verkeersveiligheid, inzonderheid van actieve weggebruikers, onder de 
aandacht brengen. Ook herhalen we daarbij telkens de informatie over de beschikbare 
subsidiemogelijkheden.
3. Hieronder vindt u een overzicht van de 6-18-jarige slachtoffers in ongevallen in de 
provincie West-Vlaanderen in 2023 tijdens de uren voorafgaand en navolgend op 
school (7-8.59u maandag t.e.m. vrijdag; 15-17.59u maandag, dinsdag, donderdag, 
vrijdag; 12-12.59u woensdag), opgedeeld naar gemeente (Bron: Federale Politie, 
DGR-DRI-BIPOL – dit zijn slecht voorlopige gegevens voor 2023). 
Er vielen in 2023 gelukkig geen dodelijke 6-18-jarige slachtoffers tijdens de uren, 
voorafgaand en navolgend op school in West-Vlaanderen. In de West-Vlaamse 
gemeenten die niet vermeld staan in deze tabel, vielen geen 6- tot 18-jarige 
verkeersslachtoffers tijdens de uren voorafgaand en navolgend op school in 2023.
Lichtgewonden Zwaargewonden Alle slachtoffers
Alveringem 1 1
Anzegem 1 1
Ardooie 5 5
Avelgem 2 2
Beernem 3 3
Blankenberge 6 6
Bredene 5 5
Brugge 44 1 45
Damme 3 1 4
De Haan 1 1
Deerlijk 1 1
Dentergem 2 2
Diksmuide 2 2
Gistel 3 3
Harelbeke 8 8
Hooglede 2 2
Houthulst 1 1
Ichtegem 3 3
Ieper 16 16
Ingelmunster 1 1
Izegem 14 14
Jabbeke 3 1 4
Koksijde 1 1
Kortrijk 31 31
Kuurne 5 5
Lendelede 1 1
Menen 8 8
Meulebeke 6 6
Middelkerke 1 1
Oostende 10 10
Oostkamp 2 2
Oudenburg 1 1
Poperinge 6 6
Roeselare 24 24
Ruiselede 1 1
Staden 2 1 3
Tielt 9 1 10
Torhout 3 4 7
Veurne 3 3
Waregem 6 6
Wervik 2 2
Wevelgem 5 5
Wielsbeke 3 1 4
Wingene 1 2 3
Zedelgem 1 1 2
Zonnebeke 3 3
Zuienkerke 1 1
Zwevegem 4 4
West-Vlaanderen 266 14 280
Voor wat betreft de locatie van de ongevallen wensen we te verwijzen naar de 
kaart met gelokaliseerde ongevallen van Statbel: Verkeersongevallen | Statbel 
(fgov.be).
4. Of schoolomgevingen in Vlaanderen verkeersveiliger zijn geworden sinds 2017-2018 
kan ik op basis van de beschikbare data op Vlaams niveau niet zeggen. Een 
schoolomgeving kan pas verkeersveilig genoemd worden met kennis van de lokale 
verkeerssituatie. Objectieve data zijn bovendien niet voldoende om hier uitspraken 
over te doen. In de omgeving rond de schoolpoort speelt namelijk het 
verkeersveiligheidsgevoel van de leerlingen, ouders en omstaanders ook een grote 
rol. 
Ik liet een evaluatieonderzoek uitvoeren van de subsidie voor veilige 
schoolomgevingen en de impact hiervan. In schoolomgevingen gaat het voornamelijk 
over subjectieve onveiligheid in het verkeer. Daarop focust het evaluatieonderzoek 
zich via een onderzoeksvraag over de impact van de subsidie. IMOB, als uitvoerder 
van de evaluatiestudie,  peilde onder andere naar het verschil in het 
verkeersveiligheidsgevoel dat leerlingen, ouders en buurtbewoners hebben in de 
aangepakte schoolomgevingen (voor – na).  
Momenteel overleg ik nog met mijn administratie over hoe we met de resultaten en 
aanbevelingen in het rapport aan de slag kunnen. Ik zal hierover nog bijkomend 
communiceren. Het rapport zal, net zoals dat al eerder voor uitgevoerde onderzoeken 
het geval was, online op Vlaanderen.be te raadplegen zijn.
5. Het evaluatieonderzoek, vermeld in mijn antwoord op vraag 4, haalt de sterkten van 
de subsidie aan, maar ook naar de pijnpunten en verbeterpunten van de subsidie gaat 
veel aandacht. Zoals aangehaald, bekijk ik samen met mijn administratie welke 
versterkingsmechanismen en aanpak van respectievelijk de positieve en negatieve 
punten haalbaar zijn. 
