title: Stuw Sint-Baafs-Vijve - Technische problemen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2019996
thema link: https://www.vlaamsparlement.be/parlementaire-documenten/schriftelijke-vragen/1782435
SCHRIFTELIJKE VRAAG
nr. 277
van CARMEN RYHEUL
datum: 27 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Stuw Sint-Baafs-Vijve  -  Technische problemen
In juni 2023 werd een defect geconstateerd aan de stuw op de Leie ter hoogte van Sint-
Baafs-Vijve. Door het zakken van het waterpeil was er tussen Sint-Baafs-Vijve en 
Harelbeke geen scheepvaartverkeer mogelijk. De schepen konden geen kant meer uit, de 
bedrijven die afhankelijk zijn van binnenvaart dreigden zonder aanvoer van grondstoffen 
te zitten of afvoer van afgewerkte producten. Meteen werd nog maar eens duidelijk hoe 
kwetsbaar het West-Vlaamse binnenvaartnetwerk is.
1. Wat is de stand van zaken omtrent de renovatie van de linkerstuw in Sint-Baafs-Vijve? 
Wanneer zal de renovatie rond zijn? 
2. Wat is de kostprijs van de renovatie van de de rechterstuw? Hoeveel zal de kostprijs 
van de renovatie van de linkerstuw bedragen?
3. Is er al meer nieuws over het technisch onderzoek naar de specifieke oorzaak van de 
waterpeilingdaling van de onlangs gerenoveerde rechterstuw? 
4. Kwam er een reactie op de officiële ingebrekestelling die de Vlaamse Waterweg naar 
de aannemer heeft gestuurd? 
5. Is er al meer duidelijkheid waarom het RIS-systeem toen niet zelf in actie kwam? Wat 
waren daar de specifieke problemen en hoe zal erop toegezien worden dat dit in de 
toekomst niet meer voorvalt?
6. Hoeveel schadeclaims heeft de Vlaamse Waterweg ontvangen? Wat is de uiteindelijke 
kostprijs voor de diverse herstellingen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 277 van 27 november 2023
van CARMEN RYHEUL
1. De renovatie van de linkerstuw werd intussen ook afgerond. Deze stuw werd in gebruik 
genomen op 15 november 2023.
2. De kostprijs van de renovatie van de rechterstuw en de linkerstuw bedraagt 6,6 miljoen 
euro, waarbij de kostprijs van de renovatie van 1 stuw de helft bedraagt.
3. Uit de technische analyse van het noodstopcircuit werd vastgesteld dat er ofwel een 
fysieke manuele actie door derden op de noodstopknop is geweest, ofwel dat er een 
‘slecht’ contact is opgetreden in de noodstopcontactoren in het stuwgebouw. De 
noodstopcontactoren werden preventief vervangen. Tevens werden een aantal 
aanpassingen doorgevoerd om de analyse op slechte contacten in het circuit te 
verhogen. 
De precieze oorzaak van waarom de noodstop ongewild en plots in werking is getreden, 
is onbekend en zal niet achterhaald kunnen worden. Er zijn sinds de preventieve 
vervanging van de noodstopcontactoren geen problemen meer opgetreden met het 
noodstopcircuit.
4. De aannemer heeft als antwoord op de officiële ingebrekestelling laten weten dat zij 
akte nemen van de vaststellingen, en de correctheid, op basis van de gekende 
gegevens, niet betwisten.
5. De waterpeilgegevens worden automatisch doorgestuurd naar een databank ABBA, 
waarop applicaties lopen die alarmen uitsturen wanneer waterpeilen te ver afwijken 
van de streefwaarden. Deze databank en applicatie zijn verouderd en aan vervanging 
toe, waardoor de applicatie mogelijks geen alarm heeft gegenereerd bij de 
waterpeildaling van de Leie. 
De Vlaamse Waterweg nv (DVW) was op het ogenblik van de calamiteit reeds bezig 
met het uitwerken van een alternatieve oplossing, maar deze was nog niet volledig 
operationeel ten tijde van de calamiteit. Ondertussen is dit wel volledig operationeel.
6. DVW heeft uiteindelijk vijf schadeclaims ontvangen: 
- Twee vaartuigen lieten preventief een onderwateronderzoek uitvoeren om na te 
gaan of er schade is ontstaan aan de onderzijde en het roer door de plotse 
waterpeildaling. Aan geen van beide vaartuigen werd schade vastgesteld, enkel de 
kosten van het duikonderzoek zullen worden teruggevorderd.
- Een derde vaartuig liep schade op aan de boordlamp en de camera, dit door een 
aanraking met de kade. De herstelkost is (nog) niet gekend.
- Een vierde vaartuig heeft een schadeclaim ten bedrage van 2.293,54 euro 
ingediend.
- De vijfde claim bevatte geen details qua schade of schadekosten. 
Uit de onderzoeken bleek dat DVW geen schade had aan haar eigen patrimonium. Alle 
claims van derden werden voor verdere afhandeling doorgestuurd naar de betrokken 
aannemer en diens verzekeringsmaatschappij.
