title: Woningisolatie - Thermografische kaarten West-Vlaanderen
thema: Energie
Wonen
pdf link: https://docs.vlaamsparlement.be/pfile?id=2050963
thema link: https://www.vlaamsparlement.be/parlementaire-documenten/schriftelijke-vragen/1805410
SCHRIFTELIJKE VRAAG
nr. 364
van BRECHT WARNEZ
datum: 22 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Woningisolatie  -  Thermografische kaarten West-Vlaanderen
Via thermografie kan vanop een afstand de temperatuur van een object worden bepaald. 
Een thermografische kaart geeft een warmtebeeld van woningen en andere gebouwen. De 
kaarten zijn een unieke manier om het energieverlies in beeld te brengen en zo burgers 
warm te maken voor energierenovatie.
Luchtthermografie maakt het mogelijk om de warmteverliezen van daken in kaart te 
brengen. Via de dakenscan van Fluvius werden in Vlaanderen heel wat gemeenten 
overvlogen. Bij de meeste werden de gegevens al in kaart gebracht en zijn ze 
consulteerbaar voor de burger en overheid (dakinzicht.fluvius.be). 
Dit is een opvolgvraag van mijn eerdere schriftelijke vragen ter zake. Gelieve de gegevens 
in een Excel-bestand weer te geven. 
1. Is elke gemeente al overvlogen? Kan de minister een overzicht ter beschikking stellen 
van alle steden en gemeenten in het gewest? 
2. Kan de minister het jaar van overvliegen vermelden bij elke gemeente?
3. Is Fluvius van plan om de gemeenten die eerder werden overvlogen nogmaals te 
overvliegen om meer recente gegevens te verkrijgen?
Zo ja, na welke termijn plant men de herhaling?
Zo niet, hoe streeft de minister ernaar om de burgers recente informatie te verschaffen 
met het oog op effectieve energiewinsten?
4. Hoeveel bezoekers telt de website dakinzicht.fluvius.be? Heeft de minister zicht op het 
aantal opzoekingen door burgers of anderen van het warmtebeeld van het dak? 
Gelieve gegevens van de afgelopen vijf jaar in een Excel-bestand weer te geven, met 
vermelding van het aantal unieke en het aantal effectieve bezoeken.
5. Kan de minister voor de voorbije 5 jaar, per jaar en per provincie, een overzicht 
bezorgen van de gemaakte kosten voor dat project, opgesplitst per deel 
(conceptontwikkeling, overvliegen van de daken, het consulteerbaar maken ervan op 
de website dakinzicht.fluvius.be, communicatie, …)?
6. Hoe worden lokale besturen ondersteund om na het overvliegen de resultaten tot bij 
de burgers te brengen en ermee aan de slag te gaan? Ziet de minister nood aan 
bijkomende inspanningen op dat vlak? Zo ja, wat is het plan van aanpak en de timing?
7. Wordt, al dan niet steekproefsgewijs, bijgehouden hoeveel procent van de burgers aan 
de slag gaan met de adviezen via dit project? Ziet de minister nood aan bijkomende 
inspanningen op dat vlak? Zo ja, wat is het plan van aanpak en de timing?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 364 van 28 februari 2024
van BRECHT WARNEZ
1. Ik verwijs naar de bijlage voor de laatste stand van zaken (februari 2024). Deze winter 
werden 26 bijkomende gemeenten overvlogen en gepubliceerd.
Ten opzichte van het overzicht dat werd bezorgd middels mijn antwoord op uw 
schriftelijke vraag nr. 921 van 22 juni 2023 is het aantal gepubliceerde gemeenten 
echter gedaald (102 vs. 161). Naar aanleiding van een aantal klachten en nader 
onderzoek stelde Fluvius immers vast dat de kwaliteit van de aangeleverde beelden in 
enkele gemeenten onvoldoende was. Fluvius besliste bijgevolg om de beelden van 85 
gemeenten offline te halen. Men doet het nodige om deze gemeenten zo snel mogelijk 
opnieuw te overvliegen, al moeten we daarbij wel rekening houden met de juiste 
vliegcondities om kwalitatief goede beelden te bekomen. De geïmpacteerde gemeenten 
werden hierover door Fluvius geïnformeerd op 18 januari 2024: 240118 - Update 
luchtthermografie ex-Infrax (flxml.eu). 
2. De datum van overvliegen wordt bij elke opvraging op de website 
www.dakinzicht.fluvius.be meegegeven en is daar dus vrij te raadplegen. Sommige 
gemeenten werden niet in 1 keer overvlogen, waardoor de datum straat per straat kan 
verschillen.
3. Neen, dat is niet gepland. Er komt deze legislatuur geen bijkomend initiatief meer. 
Woningen waarvan het dak sinds het maken van de beelden nog niet geïsoleerd werd, 
hebben net zo goed baat bij de aanvankelijke beelden dan bij eventuele nieuwe 
beelden. In die zin is voor die woningen de geboden informatie nog altijd recent. Voor 
eigenaars van woningen die het dak lieten isoleren, is een update van het 
thermografisch beeld eerder irrelevant, gelet op het voornamelijk sensibiliserend en 
activerend doel van deze thermografische beelden.
4. In de volgende tabel is voor 2021 tot heden het aantal unieke bezoekers vermeld. Er 
zijn geen verdere details over de aard van het bezoek beschikbaar.
 
Jaartal Aantal unieke 
bezoekers 
2021 30.889 
2022 64.389 
2023 25.736 
2024 (tot eind 
februari) 4.335 
5. Tot nog toe bedragen de gemaakte kosten voor het overvliegen en de dataverwerking 
1.400.000 euro. Daarbij komt nog een beperkte kost voor publicatie van de data op de 
website van Fluvius.
6. De energiehuizen en steden en gemeenten worden geïnformeerd over de beschikbare 
data van de luchtthermografie. Op https://www.fluvius.be/nl/veelgestelde-
vragen/dakinzicht is heel wat duiding beschikbaar voor een correcte interpretatie van 
de beelden.
Fluvius voorziet opleidingen voor loketmedewerkers van energiehuizen en steden en 
gemeenten om samen met de huiseigenaars de thermografische beelden te 
interpreteren en de burgers te begeleiden om energiebesparende maatregelen uit te 
voeren. Daarnaast worden infovergaderingen voor burgers gefaciliteerd om samen de 
thermografische beelden te bekijken en de mogelijke energiebesparende maatregelen 
te overlopen (premies, mogelijke maatregelen, leningen, hernieuwbare energie, enz.). 
Ook in de Energiefitsessies rond dakisolatie die Fluvius op regelmatige basis aanbiedt, 
wordt gewerkt met de thermografische beelden ( Energiefitsessies | Fluvius). Ik zie 
voorlopig geen nood aan bijkomende inspanningen.
7. Neen, dat wordt niet systematisch bijgehouden. Het voornaamste doel is een heel brede 
en laagdrempelige sensibilisering op basis waarvan eigenaars overgaan tot het plaatsen 
van dakisolatie. Het systematisch in kaart brengen van de link tussen het consulteren 
van een thermografische foto en het plaatsen van dakisolatie lijkt, gelet op de 
bijkomende administratieve last, onvoldoende meerwaarde te hebben.
BIJLAGE
Overzicht van de overvlogen gemeenten (status februari 2024)
