title: Seine-Scheldeproject - Oeververdediging pand 160 Leie (2)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062287
thema link: https://www.vlaamsparlement.be/parlementaire-documenten/schriftelijke-vragen/1817730
SCHRIFTELIJKE VRAAG
nr. 819
van BERT MAERTENS
datum: 29 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Seine-Scheldeproject  -  Oeververdediging pand 160 Leie (2)
Met mijn schriftelijke vraag nr. 397 van 15 december 2023 vroeg ik de minister naar de 
stand van zaken over de oeververdedigingen in pand 160. De minister stelde toen in haar 
antwoord:
“De specifieke randvoorwaarden van pand 160, waaronder het bochtige tracé, de beperkte 
beschikbare ruimte en de aanwezige natuur- en VEN-gebieden langs de Leie, nopen ertoe 
dat een geïntegreerde benadering, in nauw overleg met de verschillende stakeholders en 
met aandacht voor de verschillende belangen, noodzakelijk is om tot creatieve en gedragen 
inhoudelijke oplossingen te komen bij de uitwerking van het technische voorontwerp en 
ontwerp.” 
De voorbije jaren zorgden de plannen van De Vlaamse Waterweg (DVW) voor heel wat 
ongerustheid, niet het minst omdat er onduidelijkheid was over de toekomst van het 
natuurgebied 't Schrijverke.
Op 28 maart 2024 vernamen we via mediaberichtgeving dat de impact van de Leiewerken 
op ’t Schrijverke miniem zal zijn en dat de integriteit van het natuurgebied behouden kan 
blijven.
1. Kan de minister bevestigen dat de impact van de geplande werkzaamheden in pand 
160 op 't Schrijverke minimaal zullen zijn?
2. Kan de minister de meest recente plannen voor de geplande kalibreringswerken in 
pand 160 ter beschikking stellen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 819 van 29 maart 2024
van BERT MAERTENS
1. Ja, dit kan ik bevestigen.
2. De ontwerp- en uitvoeringsstudie voor de opstelling van het technische en ruimtelijk 
detailontwerp van de kalibratiewerken in het pand 160 dient door De Vlaamse 
Waterweg nv (DVW) nog te worden opgestart. De budgetten zijn hiervoor voorzien 
op het GIP.
Het technisch bestek voor deze studie is klaar, de bijhorende aanbestedingsprocedure 
zal nog voor de zomer door DVW worden opgestart, met aanstelling van het 
studiebureau in de komende maanden en start van het studietraject vanaf najaar 
2024.
Tijdens het verdere ontwerpproces, dat over meerdere jaren zal lopen (2024-2027), 
zal uitgebreid overleg gepleegd worden met alle stakeholders en worden ruime 
inspraakmogelijkheden voorzien, dit met het oog op het bekomen van maximaal 
gedragen oplossingen en ontwerpen. 
De laatst beschikbare voorontwerpplannen voor de kalibrering van het pand 160 
dateren ondertussen uit de periode 2016-2017 (cfr. de toenmalige GAS-studie of 
Geïntegreerde Actualisatiestudie) en die oude versies stroken in een aantal 
belangrijke zones (o.a. die van ‘t Schrijverke in Marke) niet meer volledig met de 
huidige ruimtelijke inzichten en technische mogelijkheden. 
DVW bevestigt dat het technisch mogelijk is het Schrijverke ruimtelijk te ontzien in 
de kalibreringswerken en dit in de ontwerpstudie als randvoorwaarde en uitgangspunt 
mee te nemen.
