title: Aziatische hoornaar - Bestrijding
thema: Natuur en Milieu
pdf link: https://docs.vlaamsparlement.be/pfile?id=2008865
thema link: https://www.vlaamsparlement.be/parlementaire-documenten/schriftelijke-vragen/1771720
SCHRIFTELIJKE VRAAG
nr. 56
van LUDWIG VANDENHOVE
datum: 16 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Aziatische hoornaar  -  Bestrijding
Eerder dit jaar besliste het Agentschap voor Natuur en Bos om het terugdringen van de 
Aziatische hoornaar terug te schroeven. Het zou enkel nog ingrijpen bij de gevaarlijke 
nesten in natuurgebied. 
De hulpverleningszones vrezen door die nieuwe aanpak heel wat extra werk. Op dit 
moment heeft de brandweer noch de middelen, noch de manschappen, noch de tijd om 
deze taak uit te voeren. Het gaat bovendien niet om een kerntaak van de brandweer, 
waardoor de hulpvrager in principe moet betalen voor de dienstverlening.
Ook de aanpak bij de lokale besturen is gefragmenteerd. Sommige besturen geven 
ondersteuning, andere niet. Gemeenten die de kostprijs voor het verdelgen van nesten zelf 
ten laste nemen, kunnen die de komende jaren zien oplopen. 
Lokale besturen willen deze exoot op de juiste manier bestrijden, zonder dat dit afhangt 
van de financiële mogelijkheden van burger of gemeente. Het Vlaams Bijeninstituut (VBI) 
stelt voor om groendiensten op te leiden om de soort en de gevaren te herkennen.
Netwerk Brandweer en de Vereniging van Vlaamse Steden en Gemeenten (VVSG) richtten 
ook al een brief aan de minister met de vraag om tot een oplossing te komen voor deze 
problematiek die zowel voor de lokale besturen, de brandweer als de burger haalbaar en 
betaalbaar is. 
1. Is de minister van mening dat het aangepaste plan van aanpak volstaat voor de 
bestrijding van de Aziatische hoornaar?
2. Hoe reageert de minister op de voorstellen van het VBI om de bestrijding van de 
Aziatische hoornaar aan te pakken?
3. Zal de minister werk maken van een gecoördineerde aanpak? Zal zij daarin het 
voortouw nemen? Zo niet, wie moet die rol volgens de minister dan opnemen?
4. Hoe staat de minister tegenover het idee om een tegemoetkoming te geven aan 
iedereen die een nest ontdekt (zodat de groendiensten zich daar niet mee bezig 
moeten houden) en het nest vervolgens wordt verdelgd?
5. Is de minister het ermee eens dat we nu het probleem ernstig en met voldoende 
middelen moeten aanpakken om te vermijden dat de maatschappelijke kostprijs alleen 
maar stijgt? Welke bijkomende acties kan/zal de minister daarvoor ondernemen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 56 van 16 oktober 2023
van LUDWIG VANDENHOVE
1. Betreffende de bestrijding van Aziatische hoornaar is het belangrijk dat men realistische 
doelen voor ogen houdt. Het is altijd mijn standpunt geweest dat de aanpak van deze 
soort moet draaien rond gedeelde verantwoordelijkheid, gezien de impact van deze 
soort zich op verschillende beleidsdomeinen bevindt. Op dit moment zijn er afspraken 
gemaakt met de VVSG, de brandweer, het Departement Landbouw en Visserij en het 
Instituut voor Natuur- en Bosonderzoek (INBO). Het Agentschap voor Natuur en Bos 
(ANB) neemt ook een aantal taken op zich, zowel als terreinbeheerder (verdelging in 
de eigen domeinen) als coördinator van het exotenbeleid. Daarbij zijn de taken van 
deze respectievelijke partijen besproken en afgebakend om de werklast te verdelen.
De brandweer dient zich enkel te engageren voor nesten die een acuut gevaar voor 
burgers inhouden. In die zin is er weinig verschil met bestrijding van gewone 
wespennesten. Dit zijn de primaire nesten en is conform de taakstelling van de 
brandweer. Zij hebben hiervoor van het ANB opleidingsmodules gekregen die vrij 
binnen hun organisatie kunnen worden verdeeld en gebruikt zodat iedereen 
verdelgingen kan uitvoeren met de nodige kennis van zaken. Dit is in de loop van 
zomerperiode met de brandweer besproken. Sindsdien is er geen communicatie meer 
uit die hoek ontvangen betreffende werklast. Het ANB blijft wel in contact met de 
brandweerdiensten.
Naar steden en gemeenten toe wordt de nieuwe aanpak momenteel uitgerold. In Oost- 
en West-Vlaanderen, waar de meeste nesten worden gevonden, staat de provincie in 
voor de bestrijding. Hier zien we dat dit werkt. De overige provincies evalueren nog de 
situatie en hier nemen lokale besturen soms zelf het initiatief. 
Dit alles wordt ondersteund door het meldingsplatform van het INBO; Vespawatch, 
waarbij het ANB de meldingen behandelt in het kader van natuurbeheer.
Deze afspraken worden verankerd in de Beheerregeling Aziatische hoornaar. Het staat 
iedere sectorale overheid vrij eigen acties te lanceren op basis van nieuwe inzichten. 
Die dienen te worden afgetoetst aan de beheerregeling.
2. Het voorstel om groendiensten verder te sensibiliseren rond herkenning en risico’s van 
Aziatische hoornaar is zeker positief. Wij hebben inzake informatieverstrekking altijd 
verwezen naar Vespawatch waar de Vlaamse overheid alle informatie rond Aziatische 
hoornaar bundelt, zoals hoe de Aziatische hoornaar te onderscheiden van inheemse 
soorten en wat te doen in geval van steken. Het VBI zelf beschikt ook over die 
informatie. Indien lokale besturen op zoek zijn naar bepaalde informatie kunnen zij 
altijd contact opnemen met Vespawatch of het ANB. Tot nog toe zijn er geen specifieke 
vragen uit die hoek ontvangen. Ook groendiensten kunnen zich inschrijven voor de 
opleidingen van ANB/Inverde.
3. Zoals hierboven vermeld, vereist de aanpak van Aziatische hoornaar een gedeelde 
verantwoordelijkheid. De verschillende geïmpacteerde sectoren hebben verschillende 
noden en verschillende doelgroepen die best kunnen worden benaderd vanuit de 
verantwoordelijke sector zelf. Zo spitst het Departement Landbouw en Visserij zich toe 
op de imkerij via het Strategisch Plan Bijenteelt en coördineert de informatie via het 
Proefcentrum Bijen.
Desondanks behoudt het ANB als coördinator van het exotenbeleid het overzicht van 
de initiatieven en stelt het een aantal diensten ter beschikking van alle partijen voor 
de aanpak van Aziatische hoornaar. Zo is Vespawatch het primaire Vlaamse meldings- 
en informatieplatform en zorgt het voor informatiedoorstroom naar bestrijders. Dit 
wordt bemand door INBO en ANB. Op basis van meldingen in Vespawatch worden 
burgers geïnformeerd over bestrijdingsmogelijkheden en eventuele toelagen van 
toepassing op hun omgeving. Het ANB zal ook een raamcontract voor de bestrijding 
van Aziatische hoornaar ter beschikking stellen waar lokale besturen met eigen 
middelen op kunnen afnemen. Voor zover lokale besturen hier gebruik van maken of 
hun eigen bestrijdingscontract ter beschikking hebben, worden meldingen via 
Vespawatch automatisch doorgestuurd aan de relevante verdelgers. De burger hoeft 
dus geen verdere stappen te ondernemen. Dit gebeurt nu reeds op het grootste deel 
van het grondgebied van de Provincies Oost- en West-Vlaanderen. Inverde organiseert 
opleidingen voor verdelgers van Aziatische hoornaars. 
Binnen mijn bevoegdheden wil ik met andere woorden instaan voor de coördinatie. Mijn 
diensten proberen dit zo goed als mogelijk te doen. Echter kan ik ook enkel handelen 
binnen mijn bevoegdheden. Dat neemt niet weg dat knelpunten of hiaten bij de 
bestrijding wel worden aangekaart door mijn diensten of door mezelf ten aanzien van 
de andere betrokken ministers.
4. Het is niet zinvol om premies te gaan uitloven voor het melden van nesten. Op dit 
moment worden er veelvuldig nesten gemeld. Het melden zelf is bijzonder 
laagdrempelig. Melden impliceert ook geen kost. Een tegemoetkoming dient hierdoor 
geen enkel nut.
Zoals reeds aangegeven, wordt elke melding opgevolgd en worden burgers gericht 
geïnformeerd over de lokale mogelijkheden tot bestrijding. Bestrijding door de 
brandweer impliceert mogelijks een kost, naar analogie met de reguliere 
wespenbestrijding. Dit wordt door ieder brandweerkorps zelf bepaald. Verder zijn er 
reeds verschillende initiatieven die de verdelging lokaal organiseren of ondersteunen. 
Het ANB blijft in gesprek gaan met lokale besturen om verdere lokale werkingen op 
poten te zetten. De opleiding die vanuit ANB wordt voorzien moet er ook toe leiden dat 
er meer bestrijders op het terrein actief zijn. Dit moet de kosten drukken.
5. Tot en met 2022 werden alle actieve nesten verdelgd. Dit heeft er echter niet toe geleid 
dat er een afname is in aantallen Aziatische hoornaars. Kosten-baten indachtig wordt 
het probleem nu op een gedegen manier aangepakt. Nogmaals moeten de realistische 
beheerdoelen voor ogen worden gehouden. In geen enkel buurland is men in staat de 
soort tegen te houden, zelfs niet in een eilandsituatie zoals in het Verenigd Koninkrijk. 
In Vlaanderen worden wij geconfronteerd met influx uit Frankrijk, Nederland, Wallonië 
en Brussel. Overlastbeperking is momenteel de enige haalbare beheerdoelstelling voor 
deze soort. Het is daarom veel belangrijker om de bevolking correct te informeren en 
sensibiliseren zodat zij bewust zijn van de potentiële aanwezigheid van de soort en het 
risico correct kunnen inschatten om bijgevolg de nodige actie te ondernemen.
