title: Vlaamse vertegenwoordiging in Madrid - Diplomatieke relaties met Spanje
thema: Buitenlands beleid
pdf link: https://docs.vlaamsparlement.be/pfile?id=2063893
thema link: https://www.vlaamsparlement.be/parlementaire-documenten/schriftelijke-vragen/1823800
SCHRIFTELIJKE VRAAG
nr. 201
van KRISTOF SLAGMULDER
datum: 25 april 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Vlaamse vertegenwoordiging in Madrid  -  Diplomatieke relaties met Spanje
Het is belangrijk voor Vlaanderen om diplomatiek goed vertegenwoordigd te zijn in het 
buitenland. In 2018 verbrak Spanje de diplomatieke relaties met Vlaanderen na zogezegd 
beledigende uitlatingen van voormalig parlementsvoorzitter Jan Peumans en de 
spanningen rond Catalonië. De Federale Regering steunde Vlaanderen toen niet. Dat legde 
een pijnlijke rivaliteit bloot tussen Vlaanderen en de federale overheid.
In het ambtsgebied Spanje wordt de Vlaamse post sinds 2018 niet ingevuld; hij wordt 
vacant gelaten. De Vlaamse Regering liet eerder al weten opnieuw bereid te zijn een 
diplomaat naar Madrid te sturen zodra de Spaanse regering het signaal geeft hem of haar 
opnieuw te willen inschrijven op de diplomatieke lijst. 
Tijdens de commissievergadering van 12 maart 2024 polste ik bij de minister-president, 
naar aanleiding van een vraag om uitleg over zijn bezoek aan Catalonië, over de stand van 
zaken van de diplomatieke aanwezigheid van Vlaanderen in Madrid. De minister-president 
liet in zijn antwoord weten dat hij daarover op korte termijn zou lunchen met de Spaanse 
ambassadeur.
1. Heeft de minister-president hierover ondertussen al overleg gehad met de Spaanse 
ambassadeur? Wat was de algemene conclusie van het gesprek? Zijn er afspraken 
gemaakt of engagementen aangegaan? Zijn er bepaalde zaken beloofd?
2. Wat zei de ambassadeur over de Vlaamse vertegenwoordiging in Madrid? 
3. Welke initiatieven zullen hieromtrent vanuit het kabinet of andere diensten nog 
genomen worden?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 201 van 25 april 2024
van KRISTOF SLAGMULDER 
Ik waardeer dat de Spaanse ambassadeur is ingegaan op mijn voorstel om elkaar te 
ontmoeten. De ontmoeting was een eerste stap naar de normalisering van de diplomatieke 
contacten. Het gesprek verliep constructief en betrof de culturele, historische en 
economische banden tussen Vlaanderen en Spanje. Verder bespraken we het Belgisch 
voorzitterschap van de Raad van de Europese Unie, evenals de wijze waarop Vlaanderen 
het mee invulde. Ten slotte hebben we afgesproken om na te gaan welke stappen gezet 
dienen te worden om de Vlaamse vertegenwoordiging in het land te heropenen. Vlaanderen 
beschouwt Spanje immers als een belangrijke Europese lidstaat. 
