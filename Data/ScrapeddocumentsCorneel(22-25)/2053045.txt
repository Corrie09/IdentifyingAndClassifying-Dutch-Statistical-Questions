title: Vlaams personeelsbeleid - Beëindiging contract wegens medische overmacht
thema: Vlaamse administratie
pdf link: https://docs.vlaamsparlement.be/pfile?id=2053045
thema link: https://www.vlaamsparlement.be/parlementaire-documenten/schriftelijke-vragen/1801496
SCHRIFTELIJKE VRAAG
nr. 137
van CHRIS JANSSENS
datum: 7 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Vlaams personeelsbeleid  -  Beëindiging contract wegens medische overmacht
De wet betreffende de arbeidsovereenkomsten voorziet in de mogelijkheid om een 
arbeidsovereenkomst te beëindigen wegens medische overmacht. De beëindiging van de 
arbeidsovereenkomst wegens medische overmacht is geen ontslag. Het is het gevolg van 
de vaststelling dat de uitvoering van het arbeidscontract onmogelijk is geworden. In geval 
van een beëindiging van het arbeidscontract wegens medische overmacht moet er in 
theorie geen opzeggingstermijn worden gepresteerd of verbrekingsvergoeding worden 
uitbetaald. 
Artikel 34 van de wet betreffende de arbeidsovereenkomsten dat de beëindiging van de 
arbeidsovereenkomst wegens medische overmacht regelt, bepaalt echter ook dat het 
betreffende artikel “geen afbreuk doet aan het recht om de arbeidsovereenkomst te 
beëindigen mits een opzeggingstermijn wordt nageleefd of een vergoeding wordt betaald.” 
De werkgever kan er dus zeker voor opteren om om billijkheidsredenen tóch een 
verbrekingsvergoeding uit te betalen. 
Nu werd ik gecontacteerd door een personeelslid van VDAB wiens arbeidsovereenkomst 
verbroken werd wegens ‘medische overmacht’. De persoon kon zijn job niet meer 
uitoefenen wegens een permanente arbeidsongeschiktheid door een ernstig rugletsel. De 
beëindiging wegens medische overmacht werd hem gecommuniceerd door de 
leidinggevende, waarbij het personeelslid zich er echter niet van bewust was dat hij aldus 
geen verbrekingsvergoeding zou krijgen. Bij de vaststelling van dit laatste achteraf wees 
hij de personeelsverantwoordelijke van VDAB op de wettelijke mogelijkheid voor de 
werkgever om alsnog een verbrekingsvergoeding uit te betalen. Dat werd echter 
geweigerd. 
Het is uiteraard op zich al vreemd dat iemand die ontslagen wordt omdat hij zijn job niet 
naar behoren uitvoert wél een verbrekingsvergoeding ontvangt en iemand die de pech 
heeft zwaar te lijden wegens een ernstige ziekte of letsel en om die reden zijn job niet 
meer kan uitvoeren, niet. De wetgever heeft zoals eerder gesteld de werkgever echter de 
mogelijkheid gegeven om alsnog een verbrekingsvergoeding uit te betalen. Het lijkt 
allesbehalve menselijk en niet passend bij het imago van de Vlaamse overheid als 
maatschappelijk verantwoord werkgever dat een Vlaamse overheidsdienst weigert een 
verbrekingsvergoeding uit te betalen.
1. Werden door de Vlaamse overheid instructies gegeven over de toepassing van de 
mogelijkheid om het contract wegens medische redenen te beëindigen? Zo ja, wat 
bepalen die over de uitbetaling van een verbrekingsvergoeding?
2. Welke zijn de criteria die worden gehanteerd om in die situatie de 
arbeidsovereenkomst al dan niet te beëindigen met of zonder verbrekingsvergoeding 
of wie beslist erover?
3. Is het leidinggevenden van de Vlaamse overheid bij de beëindiging van een 
arbeidsovereenkomst wegens medische overmacht verboden om alsnog een 
verbrekingsvergoeding toe te kennen? 
4. Indien de beslissing inzake het verbreken van het arbeidscontract wegens medische 
overmacht en het al dan niet toekennen van een verbrekingsvergoeding bij de 
leidinggevenden van de diverse departementen of agentschappen ligt, kan de minister 
dan het beleid ter zake toelichten van de diverse departementen of agentschappen? 
Meer bepaald: welke diensten kennen in het geval van contractverbreking wegens 
medische overmacht wél een verbrekingsvergoeding toe en welke niet, of welke 
criteria worden in die diensten gehanteerd om die al dan niet toe te kennen? 
5. Indien er in het geheel geen regels zouden zijn rond het al dan niet toekennen van de 
verbrekingsvergoeding in het geval van beëindiging wegens medische overmacht: acht 
de minister die willekeur dan verantwoord in het kader van de principes van niet-
discriminatie en gelijke behandeling? 
6. Hoe boordeelt de minister de beëindiging van een arbeidsovereenkomst van een 
personeelslid dat tewerkgesteld is bij de Vlaamse overheid wegens ‘medische 
overmacht’ zonder verbrekingsvergoeding? Acht de minister het passend bij het imago 
van de Vlaamse overheid als maatschappelijk verantwoorde werkgever dat iemand die 
al zware gezondheidsproblemen heeft (en daarmee gepaard gaande financiële zorgen) 
op deze manier nog verder in de problemen wordt geduwd? 
7. Hoeveel arbeidsovereenkomsten van personeelsleden van de Vlaamse overheid 
werden al beëindigd wegens medische overmacht? In hoeveel gevallen werd het 
contract beëindigd zonder betaling van een verbrekingsvergoeding en in hoeveel 
gevallen werd het contract beëindigd mét bepaling van een verbrekingsvergoeding? 
Graag indien mogelijk cijfers per dienst. 
8. Bestaat er een mogelijkheid voor personeelsleden wier arbeidsovereenkomst bij de 
Vlaamse overheid onbillijk werd beëindigd wegens medische overmacht zonder 
verbrekingsvergoeding, om daarvoor alsnog op een billijke manier gecompenseerd te 
worden? Zo ja, hoe? 
9. Zal de minister nog initiatieven nemen in verband met het beleid rond het verbreken 
van arbeidsovereenkomsten wegens medische overmacht? Zo ja, welke? 
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 137 van 7 februari 2024
van CHRIS JANSSENS
Medische overmacht is één van de mogelijke manieren waarop een arbeidsovereenkomst 
kan worden beëindigd. Deze beëindigingswijze gaat gepaard met een strikte procedure die 
is beschreven in artikel 34 van de wet van 3 juli 1978 betreffende de 
arbeidsovereenkomsten. 
Het gaat niet om een ontslag, maar om de loutere vaststelling dat de uitvoering van de 
overeenkomst niet langer mogelijk is omwille van (medische) overmacht. 
Aangezien het niet gaat om een ontslag, is er geen opzeggingstermijn of –vergoeding 
verschuldigd. Artikel 34 besluit met de uitdrukkelijke bevestiging dat dit arti geen afbreuk 
doet aan het recht om de arbeidsovereenkomst te beëindigen mits een opzeggingstermijn 
wordt nageleefd of een vergoeding wordt betaald overeenkomstig de bepalingen van deze 
wet. Dit laatste betekent concreet dat de werkgever er in dat geval voor kiest om de 
arbeidsovereenkomst te beëindigen aan de hand van een ontslag en niet voor de 
vaststelling van het einde van de arbeidsovereenkomst wegens medische overmacht. Dat 
ontslag kan zich uiten in een opzegging (waarbij een opzeggingstermijn wordt 
gerespecteerd) of een verbreking (waarbij een verbrekingsvergoeding wordt betaald). 
Er is met andere woorden geen sprake van een expliciete wettelijke mogelijkheid om een 
verbrekingsvergoeding te betalen in geval van medische overmacht.
1-2.Er worden geen specifieke instructies gegeven door de Vlaamse overheid over de 
toepassing van de mogelijkheid om het contract wegens medische redenen te 
beëindigen. De algemene principes van de Arbeidsovereenkomstenwet zijn van 
toepassing.
3-5.Aangezien de beëindiging wegens medische overmacht geen ontslag betreft, kan geen 
verbrekingsvergoeding worden betaald.
6. De Vlaamse overheid zet voortdurend in op de re-integratie van medewerkers die 
langdurig afwezig zijn. Eind november 2023 bestendigde en versterkte ik het re-
integratiebeleid verder via de verspreiding van een omzendbrief re-integratie binnen de 
Vlaamse overheid. De omzendbrief is integraal terug te vinden op de volgende 
webpagina: 
Nieuwe omzendbrief re-integratie op 1 januari 2024 in werking | Vlaanderen.be
Een beëindiging van de arbeidsovereenkomst wegens medische overmacht gebeurt pas 
nadat alle mogelijkheden van re-integratie zijn uitgeput, en conform de procedure die 
voorzien is in artikel 34 van de Arbeidsovereenkomstenwet. 
7. Sinds 2019 werden er 147 arbeidsovereenkomsten van personeelsleden van de Vlaamse 
overheid beëindigd omwille van medische overmacht. Een opdeling naargelang het al of 
niet betalen van een verbrekingsvergoeding is niet van toepassing. In bijlage werd een 
overzicht toegevoegd. Omdat het hier over kleine aantallen gaat en om de privacy van 
betrokkenen te vrijwaren, worden de cijfers op niveau van het beleidsdomein 
weergegeven.
8. Ik verwijs naar mijn antwoord op vraag 3-5. 
9. Ik zal verder blijven inzetten op een sterk re-integratiebeleid, waarbij pas wordt 
overgegaan tot het beëindigen van de arbeidsovereenkomst wegens medische 
overmacht nadat alle mogelijkheden van re-integratie zijn uitgeput.
BIJLAGE
Aantal arbeidsovereenkomsten dat beëindigd werd omwille van medische overmacht per 
jaar en per beleidsdomein
