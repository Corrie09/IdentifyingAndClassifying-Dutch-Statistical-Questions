title: Slachtofferhulp CAW's - Mogelijke aanmeldingsstop
thema: Welzijn en Gezin
pdf link: https://docs.vlaamsparlement.be/pfile?id=2059818
thema link: https://www.vlaamsparlement.be/parlementaire-documenten/schriftelijke-vragen/1815294
SCHRIFTELIJKE VRAAG
nr. 317
van KATRIEN SCHRYVERS
datum: 21 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Slachtofferhulp CAW’s  -  Mogelijke aanmeldingsstop 
Wanneer mensen slachtoffer worden van een misdrijf dan worden zij in eerste instantie 
opgevangen door slachtofferbejegening vanuit de politie. Wanneer een slachtoffer aangeeft 
nood te hebben aan verdere begeleiding dan worden de contactgegevens van het 
slachtoffer door de politie bezorgd aan de dienst slachtofferhulp van het centrum algemeen 
welzijnswerk (CAW). Vanuit het CAW zal vervolgens contact worden opgenomen met het 
slachtoffer. De slachtofferhulp die vanuit het CAW geboden wordt kan heel uiteenlopend 
zijn. Niet elk slachtoffer heeft nood aan een langdurige begeleiding, soms zal een eenmalig 
gesprek al volstaan. Het hoeft ook niet noodzakelijk te gaan om psychosociale hulp, 
sommige slachtoffers hebben vooral nood aan goede informatie over zaken zoals de 
burgerlijkepartijstelling. Naast een doorverwijzing vanuit de politie kunnen mensen zich 
ook zelf aanmelden bij de dienst slachtofferhulp van het CAW.
Momenteel zou de dienst slachtofferhulp van het CAW Antwerpen een aanmeldingsstop 
hanteren. Dit omwille van 'de lange wachtlijst, afwezige medewerkers, een stijgende vraag 
naar slachtofferhulp en een ontoereikend aanbod', zo staat in het automatische antwoord 
dat wordt verzonden wanneer men contact opneemt met de dienst slachtofferhulp. Mensen 
die via slachtofferbejegening van de politie worden aangemeld, worden wel nog steeds op 
korte termijn gecontacteerd vanuit het CAW, maar er geldt een wachttijd voor de opstart 
van het eigenlijke begeleidingstraject.
1. Is het feit dat er een aanmeldingsstop wordt gehanteerd bij slachtofferhulp van het 
CAW Antwerpen, de minister bekend? Had de minister al contact met het CAW 
Antwerpen over de problemen die er zijn bij de dienst slachtofferhulp en de 
aanmeldingsstop die er van toepassing is?
2. Sedert wanneer bestaat deze aanmeldingsstop? Loopt hij nog? Zo ja, is er een 
perspectief tegen wanneer er een oplossing kan zijn? Zo niet, hoe lang werd de 
aanmeldingsstop gehanteerd?
3. Zijn er nog andere CAW’s die een aanmeldingsstop bij de dienst slachtofferhulp 
hanteren?
4. Bestaat er een procedure voor de CAW’s, met bijvoorbeeld melding aan de overheid, 
vooraleer er een aanmeldingsstop kan worden ingesteld?
5. Welke initiatieven neemt de minister, in samenspraak met de CAW’s, opdat mensen 
er wel degelijk terecht zouden kunnen en tijdig worden geholpen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 317 van 21 maart 2024
van KATRIEN SCHRYVERS
1+4-5.Neen, het kabinet en de administratie waren nog niet op de hoogte van de 
maatregelen die CAW Antwerpen in maart heeft genomen ten gevolge van de 
overdruk bij de dienst slachtofferhulp. 
De CAW hanteren geen aanmeldingsstop maar blijven steeds bereikbaar en 
toegankelijk voor slachtoffers via het gratis 0800-nummer, de CAW-huizen, de chat 
en de proactieve contactname waarbij slachtoffers binnen 2 werkdagen na 
aanmelding door het CAW worden gecontacteerd. Indien een CAW geconfronteerd 
wordt met een grote wijziging in de instroom, caseload, de beschikbare 
hulpverleningscapaciteit, … verwachten wij dat het CAW hier pragmatisch mee 
omgaat. Indien dit betekent dat het CAW haar aanbod tijdelijk moet bijsturen, 
verwachten we dat het CAW dit in de eerste plaats communiceert naar haar 
belangrijkste samenwerkingspartners zodat de samenwerking en doorverwijzing 
van slachtoffers niet in de problemen komt. 
Zoals bepaald in de sectorale regelgeving moet een CAW de administratie op de 
hoogte brengen van bepaalde structurele wijzigingen in hun aanbod. Ingrepen zoals 
een kortdurende aanpassing van de bereikbaarheid en beschikbaarheid om zaken 
tijdelijk te overbruggen, vallen hier niet onder. Het structureel CAW-sectoroverleg 
tussen de CAW, administratie en het kabinet biedt een kanaal om deze zaken te 
escaleren en verder te bespreken mocht dit nodig zijn.
2. In 2023 en de afgelopen maanden steeg het aantal begeleidingen psychosociale 
hulpverlening aan slachtoffers bij CAW Antwerpen. Ook de duur van deze 
begeleidingen steeg stelselmatig net zoals het gemiddeld aantal gesprekken per 
slachtoffer gedurende de begeleiding. In maart 2024 leidde dit tot een overdruk bij de 
hulpverleners slachtofferhulp van CAW Antwerpen. Gedurende een periode van 6 
werkdagen (tussen 5 en 13 maart) werden cliënten en aanmelders via een out-of-
office-bericht per e-mail en telefonisch geïnformeerd dat de rechtstreekse 
contactname met de dienst slachtofferhulp van CAW Antwerpen niet bereikbaar was. 
Zowel cliënten als aanmelders werden daarbij steeds doorverwezen naar het ruimere 
aanbod van CAW Antwerpen dat gedurende deze periode beschikbaar bleef, inclusief 
de CAW-huizen en het gratis 0800-nummer die beschikbaar zijn voor alle cliënten en 
dus ook cliënten van slachtofferhulp. Slachtoffers en aanmelders konden dus ook in 
deze periode van 6 werkdagen contact hebben met CAW Antwerpen waar hun vraag 
beluisterd werd, alleen niet rechtstreeks met de deelwerking slachtofferhulp. Vanaf 14 
maart werden alle e-mails beantwoord en dit ook retroactief. Sinds 26 maart is de 
dienst slachtofferhulp opnieuw telefonisch bereikbaar. 
Slachtoffers die via e-mail contact nemen met de CAW of die bij een CAW worden 
aangemeld, worden binnen 2 werkdagen gecontacteerd door het CAW. De stijging van 
het aantal begeleidingen psychosociale hulpverlening van slachtoffers bij CAW 
Antwerpen, de stijging van de duurtijd van de begeleidingen en het gemiddeld aantal 
gesprekken per slachtoffer maakt dat de vlotte opstart van de begeleiding aan 
slachtoffers na de eerste contactname onder druk staat. CAW Antwerpen heeft een 
plan van aanpak opgesteld met als doel de opstart van de begeleiding binnen de maand 
na aanmelding te realiseren. 
3. Op dit moment hanteert geen enkel CAW een aanmeldingsstop. Slachtoffers worden 
binnen 2 werkdagen na aanmelding gecontacteerd. Na dit eerste telefonisch contact 
wordt een persoonlijk (face-to-face) vervolgcontact bij het CAW of op locatie bij het 
slachtoffer gepland. De periode tussen beide momenten varieert van 1 week tot enkele 
weken, mede afhankelijk van de wensen, noden en beschikbaarheden van het 
slachtoffer.
