title: Bevaarbare waterlopen arrondissement Oudenaarde - Waterbeheersing
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2047035
thema link: https://www.vlaamsparlement.be/parlementaire-documenten/schriftelijke-vragen/1800769
SCHRIFTELIJKE VRAAG
nr. 629
van STIJN DE ROO
datum: 5 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Bevaarbare waterlopen arrondissement Oudenaarde  -  Waterbeheersing
De laatste jaren hebben we, ten gevolge van de klimaatwijzigingen, regelmatiger te 
kampen met extreme weersomstandigheden zoals enerzijds uitzonderlijke droogte en 
anderzijds overvloedige regen met wateroverlast tot gevolg.
De aanhoudende regen in de eerste helft van november 2023 leidde tot waterellende in 
heel Vlaanderen. De Westhoek had te kampen met extreme wateroverlast. En tal van 
andere Vlaamse gemeenten hadden af te rekenen met ondergelopen straten, huizen en 
kelders.
Daarom blijft een goede waterafvoer noodzakelijk. Dat kan door baggeren en slibruimen 
van de waterlopen en door waterbeheersing. Ook de dijken dienen goed onderhouden te 
worden. 
In mijn schriftelijke vraag nr. 114 van 26 oktober 2020 informeerde ik naar de werken die 
in 2018, 2019 en 2020 werden uitgevoerd op het vlak van waterbeheersing en welke 
initiatieven werden genomen op het vlak van waterberging in het arrondissement 
Oudenaarde. 
Ik stel deze vraag in opvolging van mijn schriftelijke vraag nr. 114 van 26 oktober 2020.
1. Welke werken zijn in 2021, 2022 en 2023 op het vlak van waterbeheersing in de ruime 
zin (dijkwerken, slibruimen, onderhoudswerken enzovoort) uitgevoerd aan de 
bevaarbare waterlopen in het arrondissement Oudenaarde? Graag de omschrijving en 
de kostprijs per bekken.
2. Welke initiatieven werden genomen in 2021, 2022 en 2023 op het vlak van 
waterberging?
3. Welke werken zullen nog aanbesteed en/of uitgevoerd worden in 2024? Graag de 
omschrijving en de kostprijs per bekken.
4. Welke werken zijn al gepland voor de volgende jaren? Graag met omschrijving.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 629 van 5 februari 2024 
van STIJN DE ROO
1. Wat betreft de Boven-Schelde werden de grootschalige werken op vlak van 
waterbeheersing (bouw nieuwe stuwen Asper, Oudenaarde en Kerkhove uitgevoerd 
tussen 2004 en 2020. De werken tussen 2021-2023 betreffen:
- Breuksteenbestortingen in kader van oeverversterkingen: 623.844,89 € voor de 
gehele Boven-Schelde
- Inspecties stuwen Asper en Oudenaarde (in kader van revisie mechanische en 
hydraulische onderdelen): 34.864,30 €
2. Er werden geen specifieke initiatieven genomen.
3. Wat betreft de Boven-Schelde: Revisie mechanische en hydraulische onderdelen van 
de stuwen van Asper en Oudenaarde. De kostprijs hiervan is nog niet definitief 
vastgelegd.
4. Wat betreft de Boven-Schelde: versterken van de oevers indien noodzakelijk.
