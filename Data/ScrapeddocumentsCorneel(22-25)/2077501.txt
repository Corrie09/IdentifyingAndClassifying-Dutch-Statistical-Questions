title: Vaccinatie griep en covid - Advies Hoge Gezondheidsraad (HGR)
thema: Gezondheid
pdf link: https://docs.vlaamsparlement.be/pfile?id=2077501
thema link: https://www.vlaamsparlement.be/parlementaire-documenten/schriftelijke-vragen/1831141
SCHRIFTELIJKE VRAAG
nr. 2
van FREIJA VAN DEN DRIESSCHE
datum: 7 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Vaccinatie griep en covid  -  Advies Hoge Gezondheidsraad (HGR)
De winter staat voor de deur en dus starten traditioneel ook de najaarsvaccinaties met 
bijhorende campagnes van het Departement Zorg. Op de webstek allesovervaccineren.be 
vindt men, zo staat beschreven, “alle betrouwbare en actuele informatie over vaccineren 
in Vlaanderen. Zo kan je correct geïnformeerd en goed gemotiveerd beslissingen maken.” 
Op de webstek wordt een opsomming gegeven van de personen die zich het best laten 
vaccineren tijdens de herfstvaccinatiecampagne in het najaar van 2024 tegen griep en 
corona, waarbij men verwijst naar het advies van de Hoge Gezondheidsraad. Er wordt een 
onderscheid gemaakt tussen doelgroepen voor zowel de covid- als de griepvaccinatie, en 
doelgroepen waarvoor enkel griepvaccinatie wordt aangeraden. Maar er is geen advies van 
de Hoge Gezondheidsraad terug te vinden om de campagne in de herfst van 2024 te 
staven. Het laatste advies van de Hoge Gezondheidsraad ging over de vaccinatie in de 
herfst van 2023.
1. Is er een actueel advies van de Hoge Gezondheidsraad beschikbaar waarop de Vlaamse 
overheid zich baseert voor haar vaccinatiecampagne tegen covid en griep dit najaar? 
Zo ja, kan dat advies worden bezorgd? Zo niet, is het dan niet misleidend te verwijzen 
naar de Hoge Gezondheidsraad?
2. De vorige vraag werd reeds op X gesteld. Daarbij werd het Departement Zorg 
rechtstreeks aangesproken.
In welke mate is er een beleid binnen het Departement Zorg om te reageren op vragen 
van het publiek die via sociale media worden gesteld?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 2 van 7 oktober 2024
van FREIJA VAN DEN DRIESSCHE
1. Het Departement Zorg heeft een nieuw advies over de covidvaccinatie seizoen 2024-
2025 aan de HGR gevraagd. Op 18/04/2024 heeft het Departement Zorg de vraag aan 
de HGR gesteld welke de doelgroepen zouden zijn voor covidvaccinatie voor het seizoen 
2024-2025. 
De HGR heeft haar advies toegelicht op de RMG (Risk Management Group) op 
13/06/2024. Het verslag van deze toelichting is online te raadplegen. Op deze RMG 
was er een vertegenwoordiger van het Departement Zorg aanwezig. De aanbevelingen 
die de HGR heeft toegelicht, zijn dan ook meegenomen in het opstellen van het advies 
en campagnemateriaal van het Departement Zorg voor de herfstvaccinatie 2024-2025. 
Daarnaast zijn enkele medewerkers van het Departement Zorg waarnemend lid van de 
werkgroep ‘Vaccinatie’ van de HGR, waardoor zij mee op de hoogte zijn van het 
ontwikkelingsproces van de adviezen die opgesteld worden door de HGR, waaronder 
het advies over covidvaccinatie 2024-2025
De HGR zal volgens de laatste info haar advies over covidvaccinatie seizoen 2024-2025 
publiceren in de week van 21 oktober 2024. 
Wat betreft de vaccinatiecampagne tegen griep is het advies HGR 9831 beschikbaar. 
Dit advies werd gevalideerd op het College van 5 juni 2024 en is beschikbaar op de 
website van de Hoge gezondheidsraad. De aangeraden risicogroepen voor 
griepvaccinatie zijn door het Departement Zorg afgestemd op dit advies.  
Het is dus niet misleidend om te verwijzen naar de Hoge Gezondheidsraad.
2. Het Departement Zorg is aanwezig op verschillende sociale mediakanalen. Het 
Departement zet deze in om gezondheids- en welzijnsbeleid en -projecten in de kijker 
te zetten en zichzelf als toonaangevende organisatie in de zorg- en welzijnssector te 
tonen, maar niet als een contactkanaal. Burgers of organisaties kunnen vragen aan het 
Departement Zorg altijd stellen via het contactformulier op de website, de e-
mailadressen van het departement en de infolijn 1700. Via die kanalen worden de 
vragen beantwoord. 
