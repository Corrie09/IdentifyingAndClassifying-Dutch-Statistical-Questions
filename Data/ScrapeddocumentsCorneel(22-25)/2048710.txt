title: Mantelzorg - Aanvullende aanmoedigingspremie
thema: Welzijn en Gezin
Werk
pdf link: https://docs.vlaamsparlement.be/pfile?id=2048710
thema link: https://www.vlaamsparlement.be/parlementaire-documenten/schriftelijke-vragen/1805433
SCHRIFTELIJKE VRAAG
nr. 282
van BRECHT WARNEZ
datum: 22 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Mantelzorg  -  Aanvullende aanmoedigingspremie
Mantelzorgers vormen een essentiële schakel in het betaalbaar houden van de zorg en in 
het leven van de zorgbehoevenden die zij verzorgen.
Erkende mantelzorgers die werknemer zijn in de privé- of socialprofitsector, kunnen sinds 
1 september 2020 tijdelijk minder of niet werken om de zorg op te nemen voor een ouder, 
familielid, een buur of een vriend. Bij dit thematische verlof kunnen ze rekenen op een 
Vlaamse aanvullende aanmoedigingspremie die kan worden aangevraagd sinds 5 maart 
2021.
Het mantelzorgverlof - zoals opgenomen in de wet van 19 mei 2019 - wil de work-
lifebalance van mantelzorgers mee ondersteunen. De premie is een extra stimulans boven 
op de onderbrekingsuitkering van de RVA in het kader van het mantelzorgverlof. 
Gelieve de gevraagde gegevens in een Excel-bestand te plaatsen.
1. Kan de minister een overzicht bezorgen van de al aangevraagde aanmoedigingspremie 
voor erkende mantelzorgers in 2023? Graag een opdeling per provincie en per leeftijd. 
Graag daarnaast een opdeling per gemeente voor de provincie West-Vlaanderen.
2. Welk budget is in 2024 gereserveerd voor de aanmoedigingspremie voor erkende 
mantelzorgers?
3. Heeft de minister de indruk dat de aanmoedigingspremie voor mantelzorgers 
voldoende bekend is?
a) Zo niet, plant de minister initiatieven om de premie meer bekend te maken? 
b) Heeft de minister er zicht op hoeveel procent van de in aanmerking komende 
mantelzorgers de premie ook effectief aanvraagt? 
c) In welke communicatiemiddelen voorziet de minister naar die doelgroep?
4. Heeft de minister er zicht op of de grootte van aanmoedigingspremie passend is?
a) Waarop baseert de minister zich daarvoor?
b) Plant de minister een evaluatie van de premie?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 282 van 22 februari 2024
van BRECHT WARNEZ
1. Zie Excel als bijlage.
In 2023 werden 146 aanvragen ingediend, waarvan er 77 werden goedgekeurd. Het 
hoge aantal weigeringen heeft te maken met werknemers die hun aanvraag te vroeg 
hebben ingediend, vooraleer de onderbrekingsuitkering bij RVA werd goedgekeurd. 
Hierdoor wordt het dossier automatisch door het systeem1 geweigerd. Bij 25 dossiers 
ging het om een weigering omdat men niet aan de voorwaarden voldoet (vb. 
maximumduur uitgeput, niet in de privésector tewerkgesteld).
Er werden dus 77 dossiers goedgekeurd, wat bijna een verdubbeling is t.o.v. 2022.
2. Op kruissnelheid was een maximale kost ingeschat (op basis van cijfers van RVA) van 
213.000 euro om deze aanmoedigingspremie te bekostigen. Gezien het lage aantal 
goedgekeurde dossiers, is in 2021 maar 6.000 euro en in 2022 ruim 13.000 euro 
uitbetaald. In 2023 ging het om afgerond 38.000 euro. Voor 2024 is geen aparte raming 
gebeurd voor de kost van dit type. Deze zit vervat in de inschatting o.b.v. alle 
aanvragen.
3. Uit cijfers van RVA blijkt dat het thematisch verlof voor mantelzorg weinig wordt 
aangevraagd, wat ook het lage aantal aanvragen aanmoedigingspremies verklaart. In 
2023 hebben 415 werknemers dit thematisch verlof opgenomen. In 2022 ging het om 
329 werknemers. Als we naar het aantal unieke personen kijken, betekent dit dat in 
2023 29% een aanmoedigingspremie heeft aangevraagd, in 2022 ging het om 13%. Er 
is dus een duidelijke toename merkbaar.
Er kunnen verschillende redenen zijn waarom niet al de werknemers de 
aanmoedigingspremie hebben aangevraagd:
oMaximumduur van 12 maanden van de aanmoedigingspremie zorgkrediet is 
reeds opgebruikt (omvat zowel ouderschapsverlof, medische bijstand, palliatief 
verlof, mantelzorgverlof en bepaalde vormen van tijdskrediet).
oMen verkiest om de aanmoedigingspremie op een ander moment of voor een 
andere onderbreking (waarbij een hoger bedrag voorzien is) op te nemen.
oHet is niet geweten dat er een aanmoedigingspremie bestaat.
o…
In het najaar van 2022 werd naast de lanceringscommunicatie ingezet op extra 
communicatie rond de maatregel:
•Ik gaf een interview in het ledenblad ‘Mantelzorg’
•Bericht in de Werkzin-e
•Nieuwsbericht op onze website
•Aandacht op sociale mediakanalen van DWSE
•Communicatie via mantelzorg- en patiëntenverenigingen
1 Sinds december 2022 werkt de uitvoerende dienst met een nieuwe applicatie om de dossiers 
aanmoedigingspremies te verwerken.
Gezien de stijging van het aantal toegekende dossiers in 2023 en daarnaast de stijging 
van het aandeel personen dat de aanvraag indient t.o.v. het aantal dat het federaal 
stelsel opneemt, lijkt de extra communicatie gewerkt te hebben. 
4. De premie werd geïntegreerd binnen de bestaande aanmoedigingspremies voor andere 
zorgmotieven, zoals bv. bij opname van ouderschapsverlof of medische bijstand. De 
hoogte van het bedrag is dan ook identiek aan die gelijkaardige aanmoedigingspremies. 
Het gaat om een supplement bovenop de federale onderbrekingsuitkering van RVA. Er 
is voorlopig geen evaluatie gepland.
BIJLAGE
Aantal aanvragen en goedgekeurde dossiers mantelzorg opgedeeld naar leeftijd, provincie 
en gemeente in West-Vlaanderen
 
