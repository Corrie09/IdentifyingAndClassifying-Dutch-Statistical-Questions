title: Knolcyperus - Landbouwbestrijdingsmethoden
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2050602
thema link: https://www.vlaamsparlement.be/parlementaire-documenten/schriftelijke-vragen/1808233
SCHRIFTELIJKE VRAAG
nr. 306
van JOHAN DANEN
datum: 29 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Knolcyperus  -  Landbouwbestrijdingsmethoden
Wat voor karpervissers een tijgernoot is, en voor foodies en horchata-liefhebbers een 
aardamandel, is binnen het Belgische en Vlaamse landbouwbeleid de knolcyperus (Cyperus 
esculentus). Dat van oorsprong tropische, doorlevende en knolletjesvormende schijngras 
steekt vanaf het begin van de zomer de kop op als invasieve exoot.
Deze exoot is in de Lage Landen waarschijnlijk geïntroduceerd via de commerciële 
gladiolenteelt, ergens in de jaren 1970. Voor Nederland zou al in 1984 een eerste 
bestrijdingsprogramma zijn opgezet.
In landbouwteelten - met name in de maïsteelt - resulteert besmetting met knolcyperus in 
opbrengstverliezen, die bij een hoge besmettingsgraad zeer beduidend kunnen zijn. 
Verspreiding naar andere percelen gebeurt zeer gemakkelijk door landbouwmachines en 
grondverzet.
Mede om die reden werd in België op 12 mei 2011 een koninklijk besluit ondertekend dat 
voor iedereen de verplichting invoerde om elke aanwezigheid van knolcyperus te melden 
aan het Federaal Agentschap voor de Veiligheid van de Voedselketen (FAVV).
Helaas is dat volledig interne landbouwprobleem door een endemische cultuur van 
wegkijken, negeren van voorzorgsmaatregelen en afwezigheid van handhaving intussen 
compleet geëxplodeerd. Binnen het landbouwgebied zelf schatte de toenmalig bevoegde 
minister in antwoord op schriftelijke vraag nr. 567 van 11 maart 2021 de aangetaste 
oppervlakte landbouwareaal in Vlaanderen op minstens 25.000 hectare, zijnde 250 
vierkante kilometer.
Daarnaast zijn ook particulieren en openbare besturen intussen de dupe van die langjarige 
wanpraktijk. Aangevoerde teelaarde geleverd door bonafide leveranciers resulteert niet 
alleen in particuliere tuinen, maar ook op openbaar domein - zoals op het heringerichte 
kerkhof van Kaulille - in een verdere verspreiding van die persistente landbouwpestsoort.
Tot 2022 beperkte de daadkracht van het departement Landbouw zich tot het verstrekken 
van onderzoeks- en sensibiliseringssubsidies allerhande. Pas in het gemeenschappelijk 
landbouwbeleid (GLB) 2023-2027 werden middels de zogeheten ‘conditionaliteit’ restricties 
ingevoerd voor percelen besmet met knolcyperus: de teelt van knol-, bol- en 
wortelgewassen op dergelijke percelen zou voortaan verboden zijn, met alle gevolgen voor 
de vollegrondsgroente- en aardappelteelt van dien.
1. Sinds 2015 zijn tal van projecten rond knolcyperus gefinancierd vanuit hetzij het 
departement Landbouw, hetzij het Agentschap Innoveren en Ondernemen. Typische 
ontvangers van die subsidies zijn INAGRO, Hooibeekhoeve, PVL, HO Gent en diverse 
universiteiten. 
Graag een overzicht van de toegekende subsidies per knolcyperus-gerelateerd project 
per kalenderjaar en per instelling van 2015 tot en met 2023.
2. Bij de preventie van de verdere verspreiding van knolcyperus ligt de nadruk op het 
voorkomen van versleping van knolletjes en andere ondergrondse delen door 
grondverzet en landbouwmachines. Maar zeker in marginale maïspercelen zal 
knolcyperus ten tijde van de maïsoogst vaak al zaad gezet hebben, waarna het zaad 
mee vermengd raakt door de kuilmaïs en eventueel zelfs door de corn-cobmix 
(dorsmaïs). 
Is in al die jaren van onderzoekssubsidiëring op een onomstotelijke manier onderzocht 
of verspreiding door zaad en vervolgens drijfmest niet mogelijk is in Vlaanderen? Zo 
ja, met welk praktijkonderzoek is dat gebeurd, en waar kan het onderzoeksverslag 
geraadpleegd worden? Zo niet, waarom niet?
3. Volgens de nieuwste informatie van de administratie dd. 7 februari 2024 zijn de GLB-
voorwaarden intussen opnieuw aangepast met betrekking tot knolcyperus. Zo stelt de 
nieuwe instructie “CONDITIONALITEIT – GEWASROTATIE OP BOUWLAND (GLMC 7)” 
dat het principe van gewasrotatie, dat eindelijk een einde maakt aan decennialang 
maïs telen op hetzelfde perceel, uitgerekend voor besmette maïspercelen op 
zandgrond wordt verlaten. Op percelen op zandgrond besmet met knolcyperus is maïs 
na maïs toegelaten tot wanneer het perceel vrij van knolcyperus is. Deze afwijking is 
toegestaan om knolcyperus effectief te kunnen bestrijden. Dat terwijl volgens dezelfde 
instructie de vrijstelling van gewasrotatie op met knolcyperus besmette leem- en 
kleigronden vervalt vanaf 2024.
a) Welke gemeenten in Limburg vallen onder de nieuwe vrijstelling op rotatie voor 
geïnfecteerde maïspercelen op zandgrond? Over welke oppervlakte per gemeente 
gaat het?
b) Is het verschil in behandeling tussen besmette zandgrond en besmette leem- en 
kleigronden wetenschappelijk gefundeerd of veeleer electoraal geïnspireerd?
c) Hoe lang zal de uitzonderingsmaatregel voor zandgrond gelden?
d) Is het, gelet op het voortdurende risico van versleping via landbouwmachines en 
onzorgvuldig loonwerk, niet meer aangewezen om elke bewerking van besmette 
percelen te vermijden tot een andere bestrijdings-/beheersmaatregel beschikbaar 
is dan aanhoudende chemische bestrijding zoals nu wordt vooropgesteld?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 306 van 24 februari 2024
van JOHAN DANEN
1. Een eerste project werd vanuit het Agentschap Innoveren & Ondernemen (VLAIO) 
gesteund, met name ‘Geïntegreerde aanpak van knolcyperus’. Dat project loopt van 1 
april 2021 tot 31 maart 2025. Het totale budget bedraagt ongeveer 1,1 miljoen euro. 
Bijlage 1 geeft meer info over de toegekende bedragen aan de projectuitvoerders van 
dit bedrag. 
Het project rust op twee grote pijlers, enerzijds het beperken van verdere verspreiding 
van knolcyperus naar percelen die tot op vandaag niet besmet zijn, en anderzijds de 
remediëring van haarden in percelen via depletie van de voorraad aan levende knollen 
in de bouwvoor. Om deze doelstellingen te bereiken zal op alle onderzoeksvragen die 
vandaag bestaan rond knolcyperus een antwoord worden gezocht.
Met betrekking tot knolcyperus bestaan nog tal van onderzoeksvragen waarop dit 
project een antwoord zal bieden:
- gebeurt de voornaamste verspreiding ervan via knollen of spelen ook zaden ervan 
een rol? 
- welke geïntegreerde beheersingssystemen (oordeelkundige combinaties van 
cultuurtechnische maatregelen, mechanische, fysische, biologische en chemische 
methoden) laten snelle depletie van de knollenvoorraad in de bouwvoor toe?
- in welke mate doden systemische bladherbiciden moederknollen en nieuw 
gevormde knollen en hoe kan dit worden bevorderd via keuze van spuitvolume en 
groeistadium op het moment van behandelen?
- verschilt de respons ten aanzien van beheerssystemen of individuele methoden van 
klonale populatie tot klonale populatie
- welke factoren hebben een grote impact op de verspreiding van het onkruid?
- spelen dieren of de mens een rol in verdere verspreiding?
- zijn er naast chemische onkruidbestrijdingsmiddelen ook alternatieve innovatieve 
curatieve bestrijdingsmethoden?
- waar kan alle informatie rond dit onkruid worden teruggevonden?
De tijdens dit project verworven kennis zal behapbaar en klaar voor gebruik worden 
vastgelegd in een brochure die op een website kan worden geraadpleegd. De verworven 
informatie zal blijvend gebruikt worden in mondelinge en schriftelijke adviezen, die 
zullen worden opgemaakt voor telers die worden geconfronteerd met knolcyperus. Ze 
zal ook toegankelijk blijven voor voorlichters en kan gebruikt worden in cursussen. Ook 
andere sectoren die niet direct tot de primaire sector behoren zullen van deze 
informatie nuttig gebruik kunnen maken. Om de implementatie van de kennis van meet 
af aan te bevorderen, worden tientallen landbouwers actief betrokken bij de 
veldproeven. Zij beheren de experimentele plots.
Wat de directe economische impact betreft, kan elk veld potentieel geïnfecteerd worden 
door knolcyperus, waardoor een verbod op het telen van wortel-, bol- en knolgewassen 
in werking treedt. De concrete economische impact is zeer moeilijk in te schatten. Als 
de besmettingen niet onder controle worden gehouden zal dit onherroepelijk 
repercussies hebben op de beschikbare teeltruimte voor wortel- en knolgewassen voor 
de economisch belangrijke groenten– en aardappelverwerkende industrie. Het project 
kan innovatieve methoden voorstellen, bv. om nieuwe machines te ontwikkelen of 
bestaande te optimaliseren, om de problematiek van knolcyperus aan te pakken.
Een tweede gerelateerd project is getiteld ‘Automatische onkruidherkenning ter 
optimalisatie van landbouwteelten’. Dit project is goedgekeurd voor de looptijd van 1 
januari 2023 tot 31 december 2024. Hierbij kregen VITO en het Autonoom 
Provinciebedrijf Hooibeekhoeve elk ongeveer 70.000 euro steun toegekend vanuit het 
Agentschap Landbouw en Zeevisserij. Dat was in het kader van de projectoproep 
‘samenwerking en digitalisering’ binnen het plan Vlaamse Veerkracht van de Vlaamse 
Regering. In dit project wil men vooral een model ontwikkelen om onkruid in 
verschillende teelten te inventariseren. Door dronebeelden voor te leggen aan 
herkenningssoftware moet het mogelijk zijn om op grote schaal percelen in kaart te 
brengen. Hiervoor moet herkenningssoftware getraind worden en moeten de resultaten 
op een geïntegreerde manier worden weergegeven (via bijvoorbeeld Watch-it Grow). 
Dit project biedt ook potentieel op het vlak van precisielandbouw, zoals het lokaal 
toepassen van gewasbeschermingsmiddelen. In dit project richt men zich specifiek op 
knolcyperus vanwege zijn problematisch karakter. Dit project kan op lange termijn een 
precursor zijn voor tal van andere onkruiden.
2. Zoals duidelijk wordt uit de concrete doelen van het Vlaio-project vermeld in het 
antwoord op deelvraag 1, gebeurt ook effectief onderzoek naar verspreiding door 
zaden. Dit project loopt echter nog, waardoor er nog geen definitieve conclusies zijn.
De vermeerdering van knolcyperus gebeurt via knolvorming in de grond. Verspreiding 
via zaadvorming is een onderdeel van het onderzoeksproject om na te gaan of er 
zaadvorming optreedt en of het kiemkrachtig is. Knolcyperus vormt niet altijd 
bloeiwijzen en dus zaden. Dit hangt af van de omstandigheden en het genotype van de 
knolcyperus. Zo is er bij kortlopende teelten geen kans voor de knolcyperusplant om 
tot bloei te komen. Ook lichtinval blijkt bepalend om bloeiwijzen te vormen. In een 
gesloten, dicht gewas (bv. maïs) zal knolcyperus minder snel bloeiwijzen vormen. Er 
bestaan verschillende genotypes knolcyperus, waarbij sommige in bloei komen en 
andere niet. Indien er een bloeiwijze gevormd wordt, speelt de genetische variabiliteit 
een belangrijke rol bij het al dan niet vormen van kiemkrachtige zaden.
Een fragment uit de verslagen die werden ingediend, tonen de voortgang van het 
project rond zaadvorming en verspreiding:
‘In augustus-september 2022 werden alle praktijkpercelen (een 55-tal) bezocht om na 
te gaan in hoeverre er bloeiwijzen aanwezig waren. Indien mogelijk, werden op ieder 
perceel 40 bloeiwijzen verzameld. Dit gebeurde door 10 bloeiwijzen te verzamelen in 4 
zones: in de berm en op 1, 5 en 10 meter van de berm in het perceel. Daarna werden 
de bloeiwijzen gedroogd en handmatig gedorst. De geoogste zaden ondergingen een 
kiemtest. Op een behoorlijk aantal percelen werden kiemkrachtige zaden aangetroffen. 
Hoe dichter bij de berm, hoe groter de kans dat een plant kiemkrachtige zaden kan 
produceren. In het slechtste geval kan een plant tot 35 kiemkrachtige zaden per 
bloeiwijze produceren.
In het project wordt ook bekeken of knollen en zaden de route via kuil tot mest 
overleven. Deze proeven lopen nog, maar de eerste resultaten wijzen erop dat knollen 
voor 100% worden afgedood bij ensilering (van bv. maïs), en dat zaden maximaal 1% 
kiemen na ensilering. Het afdodend effect van verteringsprocessen en mestopslag lijkt 
veel minder sterk te zijn dan het effect van ensilering. Ensilering lijkt dan ook cruciaal 
om de verspreiding van zaden tegen te gaan.
3. a) Op geregistreerde percelen met een knolcyperusbesmetting is er op zandgrond een 
uitzondering op de teeltrotatieverplichtingen op perceelsniveau vanuit GLMC 7 voor 
de teelt van maïs. Maïs is één van de weinige teelten waar een grondige aanpak 
van knolcyperus mogelijk is. Binnen de IPM-richtlijnen is het een aanbeveling om 
op een besmet perceel maïs te verbouwen.
De exacte oppervlakte aan met knolcyperus besmette percelen op zandgronden in 
de provincie Limburg is niet gekend. De registratie ervan in het kader van de 
uitvoering van GLMC 7 binnen het GLB 2023-2027 is pas gestart vanaf 2023.
b) In 2015 heeft het wetenschappelijk comité van het Federaal Agentschap voor de 
Veiligheid van de voedselketen (FAVV) een advies uitgebracht rond het ontwerp van 
koninklijk besluit tot opheffing van het koninklijk besluit van 12 mei 2011 
betreffende specifieke aatregelen om knolcyperus (Cyperus esculentus L.) te 
bestrijden en de verspreiding ervan te voorkomen. Daarin wordt vermeld: ‘de soort 
vertoont echter een duidelijke voorkeur voor lichte gronden van het zanderige type. 
Zie ook de wetenschappelijke referenties die vermeld worden in dat advies’.
De praktijk bevestigt deze stelling. 
De Europese Commissie is gemachtigd het GLB-Strategisch Plan, inclusief de 
invulling van GLMC 7, goed te keuren alvorens dit te kunnen uitvoeren. Daarbij 
moeten afwijkingen onderbouwd en beperkt in oppervlakte zijn. Vlaanderen heeft 
bij de recentste planwijziging eind 2023 de goedkeuring gekregen om af te wijken 
van de verplichte teeltrotatie op perceelsniveau op percelen met een zandbodem, 
ook al werd de afwijking voor alle bodems aangevraagd.
c) De bepaling is van toepassing gedurende de looptijd van het Vlaams GLB-
Strategisch Plan, dus tot en met 2027.
d) Door de grote vermenigvuldigingscapaciteit van knolcyperus is het essentieel dat er 
op besmette percelen zorgvuldig ingezet wordt op een continue aanpak van de 
bestrijding. Uit onderzoek blijkt dat alle inspanningen van de voorgaande jaren om 
de besmetting te reduceren volledig te niet gedaan wordt als er één jaar geen 
afdoende aanpak is door de grote reproductiecapaciteit via knolletjes. Als voorzorg 
is het binnen de IPM-richtlijnen verplicht volgende maatregelen toe te passen om 
verdere verspreiding te vermijden:
- percelen met knolcyperus als laatste bewerken;
- machines reinigen bij het verlaten van het perceel;
- verboden grond afvoeren;
- herhaaldelijk mechanische of chemische bestrijding toepassen om te voorkomen 
dat de aantasting uitbreidt vanaf het jaar van vaststelling;
- de landbouwer informeert de eventuele loonwerker over de aanwezigheid van 
knolcyperus zodat deze de nodige voorzorgsmaatregelen kan nemen bij het 
verlaten van het perceel.
BIJLAGE
Overzicht van de toegekende steun vanuit aan de projectvoerders voor het project 
‘Geïntegreerde aanpak van knolcyperus  (Cyperus esculentus)’ (looptijd 1 april 2021 tot 31 
maart 2025)
