title: VRT-radiozenders - Onderzoek naar digitale transformatie
thema: Media
pdf link: https://docs.vlaamsparlement.be/pfile?id=2019311
thema link: https://www.vlaamsparlement.be/parlementaire-documenten/schriftelijke-vragen/1780681
SCHRIFTELIJKE VRAAG
nr. 31
van FILIP BRUSSELMANS
datum: 20 november 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
VRT-radiozenders  -  Onderzoek naar digitale transformatie
In juli 2022 maakte de minister zijn voornemen bekend om tussen 1 januari 2028 en 1 
januari 2031 de radio-uitzendingen via de FM-band definitief stop te zetten. De huidige 
FM-vergunningen lopen af op 31 december 2027 en kunnen worden verlengd met drie jaar. 
Uitzenden via landelijke FM-frequenties na 1 januari 2031 vereist een nieuwe 
erkenningsronde, maar het is algemeen geweten dat de laatste erkenningsronde voor 
enige commotie zorgde.
Om de digitale overstap te versnellen, kreeg de VRT de opdracht om voor het einde van 
2022 een onderzoek starten om na te gaan welke VRT-zenders het meest geschikt zijn 
voor een volledige digitale uitzending. De Vlaamse Regulator voor de Media (VRM) heeft 
er in zijn recent rapport rond de mediaconcentratie op gewezen dat er tot op heden geen 
onderzoeksresultaten bekend werden gemaakt. 
1. Werd voornoemd onderzoek inmiddels uitgevoerd en afgerond? Wie werd met het 
onderzoek belast? 
2. Wat is het kostenplaatje dat aan het onderzoek hangt? Waarom werden de 
onderzoeksresultaten tot nu toe niet bekendgemaakt? 
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 31 van 20 november 2023
van FILIP BRUSSELMANS
1. In de BBT Media 2024 heb ik melding gemaakt van de studie rond de transitie van 
analoge naar digitale radio, potentiële afschakeldata voor FM en de toekomstige 
DAB+/digital only-omgeving in de Vlaamse Gemeenschap, die werd toegekend aan de 
onderneming BrightWolves met als onderaannemer UGent.
In deze radiostudie wordt expliciet gevraagd om een analyse en synthese te maken 
van “wat de eventuele impact is van de stopzetting van het uitzenden via één 
frequentiepakket van de VRT om zo bij te dragen aan de versnelling van de 
digitalisering van de audiomarkt en de overschakeling naar digital only”. De 
onderzoekers moeten hierover ook beleidsaanbevelingen opnemen in het definitieve 
rapport.
2. De studie werd gegund voor een bedrag van 148.467 euro (incl. BTW). De effectieve 
betaling gebeurt na oplevering. Aangezien de studie lopende is, kunnen er nog geen 
resultaten bekendgemaakt worden.
