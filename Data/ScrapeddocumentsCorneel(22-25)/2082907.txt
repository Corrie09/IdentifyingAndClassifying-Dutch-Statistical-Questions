title: Raad van bestuur NMBS - Benoemingen
thema: Mobiliteit en Verkeer
pdf link: https://docs.vlaamsparlement.be/pfile?id=2082907
thema link: https://www.vlaamsparlement.be/parlementaire-documenten/schriftelijke-vragen/1836511
SCHRIFTELIJKE VRAAG
nr. 53
van TOMAS ROGGEMAN
datum: 30 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Raad van bestuur NMBS  -  Benoemingen
Bij koninklijk besluit van 25 december 2016 houdende benoeming van de leden van de 
raad van bestuur van de naamloze vennootschap van publiek recht NMBS die de gewesten 
vertegenwoordigen en houdende benoeming van een veertiende lid van de raad van 
bestuur, werd beslist om 4 personen een mandaat van 6 jaar te geven in de raad van 
bestuur van de NMBS.
Het koninklijk besluit trad in werking op 1 januari 2017. Het mandaat van de 
vertegenwoordigers liep dus af op 1 januari 2023, maar tot nu toe blijken die personen 
nog steeds in de raad van bestuur van de NMBS te zetelen. Dat is dus ook het geval voor 
de vertegenwoordiger vanuit het Vlaamse Gewest. De reden dat de vernieuwing nog niet 
gebeurd is, ligt in het gegeven dat de andere gewesten niet in de mogelijkheid gebleken 
zijn om een rechtsgeldige vertegenwoordiging aan te duiden.
1. Zal de minister contact opnemen met de federale minister van Mobiliteit en haar 
collega’s in de andere Gewesten (eventueel via een overlegcomité) om het mandaat 
van de vertegenwoordigers te her-/vernieuwen? Zal ze hun vragen om zo spoedig 
mogelijk tot een correcte naleving van de wet te komen?
2. Wat zijn de volgende te nemen stappen ter zake? 
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 53 van 30 oktober 2024
van TOMAS ROGGEMAN
1. Het Vlaams Gewest heeft al het nodige gedaan. De andere Gewesten zijn in de 
onmogelijkheid gebleken om rechtsgeldig een vertegenwoordiger aan te duiden. 
Daarom werd er nog geen nieuw koninklijk besluit gepubliceerd die de nieuwe Vlaamse 
vertegenwoordigers machtigt om te zetelen in de raden van bestuur. 
2. Ik zal contact opnemen met de collega’s van de andere gewesten teneinde schot in de 
zaak te krijgen.
