title: Assistentiehonden - Nieuwe beleidsimpulsen
thema: Welzijn en Gezin
pdf link: https://docs.vlaamsparlement.be/pfile?id=2011910
thema link: https://www.vlaamsparlement.be/parlementaire-documenten/schriftelijke-vragen/1774436
SCHRIFTELIJKE VRAAG
nr. 73
van VERA JANS
datum: 24 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Assistentiehonden  -  Nieuwe beleidsimpulsen
Het Vlaams Agentschap voor Personen met een Handicap (VAPH) voorziet in 
tegemoetkomingen in de aankoop van hulpmiddelen en aanpassingen. De refertelijst somt 
die hulpmiddelen en aanpassingen op. Zo kunnen mensen met een handicap een 
tegemoetkoming krijgen voor een hoorhond, een hulphond en een geleidehond voor 
blinden.
Op 17 mei 2023 werd het voorstel van resolutie over nieuwe beleidsimpulsen voor 
assistentiehonden (Stuk 1567, 2022-2023, nr. 1) aangenomen door de plenaire 
vergadering. In het voorstel wordt de uitbreiding van de refertelijst gevraagd met de 
meldhond voor epilepsie- en diabetespatiënten, de PTSS-hond en de autismehond. als de 
refertelijst wordt geraadpleegd, via de officiële website van de Vlaamse overheid, worden 
die honden niet weergegeven.
1. Wat is de stand van zaken in de uitvoering van het voorstel van resolutie over nieuwe 
beleidsimpulsen voor assistentiehonden?
a) Welke initiatieven werden al genomen?
b) Welke initiatieven worden gepland?
c) Welke hindernissen worden ervaren?
2. Om welke reden zijn de meldhond, de PTSS-hond en de autismehond nog niet te zien 
op de refertelijst?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 73 van 24 oktober 2023
van VERA JANS
1. a. De Belgian Assistance Dog Federation (BADF) bezorgde het VAPH een gedetailleerd 
overzicht van de totale kostprijs van een assistentiehond. Aan de hand van deze 
gegevens en informatie over het opleidingstraject van een assistentiehond heeft het 
VAPH een voorstel voor aanpassing van het refertebedrag uitgewerkt dat door de 
Permanente Werkgroep Hulpmiddelen van 11 oktober 2023 positief werd 
geadviseerd. De uitvoering daarvan is voorzien voor de refertelijstaanpassing in het 
voorjaar van 2024. 
Verder werd de aanvraag- en terugbetalingsprocedure van niet-referte 
assistentiehonden (autisme-, diabetes-, PTSS- en epilepsiehond) via de bijzondere 
bijstandscommissie (BBC) verduidelijkt aan CelMA en BADF. Het KOC volgt deze 
aanvragen via de BBC nauwgezet op. 
Tot slot zet het VAPH de vraag naar gastgezinnen in de kijker via het 
driemaandelijks VAPH-magazine Sterk. Daarin krijgt een startend gastgezin een 
vaste column die loopt van het moment dat de pup in huis komt, tot het moment 
dat hij het gezin verlaat. Lezers kunnen op die manier het hele traject van de 
opgroeiende pup in het gezin volgen, met achtergrondinfo over wat het betekent 
om zo’n pup in huis te hebben, hoe de opleiding eruitziet, welke verschillende 
gastgezinnen er nodig zijn … Het is de bedoeling dat de column wervend is en ook 
duiding geeft over de aanvraagprocedure.
b. Het KOC volgt alle aanvragen van niet-referte assistentiehonden via de BBC verder 
nauwgezet op. Op basis van de informatie uit die dossiers en uit overleg met het 
werkveld (bv. Tanderuis vzw, BADF, CelMA, focusgroepen) wordt verder onderzocht 
of het mogelijk is om een refertevoorstel uit te werken en voor te leggen aan de 
Permanente Werkgroep Hulpmiddelen.
De aanvraagprocedure van de verschillende assistentiehonden zal gedetailleerder 
in kaart gebracht worden, met elkaar vergeleken en waar mogelijk vereenvoudigd 
worden. Hierop volgend wordt een opleiding over de aanvraagprocedure van referte 
en niet-referte assistentiehonden uitgewerkt voor multidisciplinaire teams.
c. Er bestaat een perceptie dat assistentiehonden die niet op de refertelijst staan, niet 
aangevraagd kunnen worden. Bovendien zijn er geen of slechts een beperkt aantal 
gemachtigde assistentiehondenscholen gespecialiseerd in de opleiding van niet-
referte assistentiehonden (meld- en PTSS-hond). Deze combinatie zorgt voor weinig 
aanvragen voor niet-referte assistentiehonden, waardoor het lang duurt om 
voldoende gegevens te verzamelen om een refertevoorstel uit te werken.
2. Een refertevoorstel voor een nieuw hulpmiddel wordt pas voorgelegd aan de 
Permanente Werkgroep Hulpmiddelen nadat er een onderzoek werd gedaan naar de 
doelmatigheid en de doelgroep van gebruikers van dat hulpmiddel. Een nieuw 
hulpmiddel wordt eerst voorgelegd aan de BBC als een niet-referte hulpmiddel. De 
informatie verzameld vanuit die dossiers wordt gebruikt als basis voor de opmaak van 
een refertevoorstel. Er zijn op dit moment nog onvoldoende aanvragen voor dergelijke 
assistentiehonden om een refertevoorstel uit te werken. 
Daarom stelt het VAPH voor om de meld-, PTSS- en autismehond op dit moment niet 
aan de refertelijst toe te voegen en om de aanvraagprocedure verder te laten verlopen 
via de BBC.
