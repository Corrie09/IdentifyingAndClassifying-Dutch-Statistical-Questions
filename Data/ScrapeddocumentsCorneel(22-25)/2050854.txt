title: Gewestwegen West-Vlaanderen - Geluidsoverlast
thema: Natuur en Milieu
Openbare werken
pdf link: https://docs.vlaamsparlement.be/pfile?id=2050854
thema link: https://www.vlaamsparlement.be/parlementaire-documenten/schriftelijke-vragen/1805429
SCHRIFTELIJKE VRAAG
nr. 696
van BRECHT WARNEZ
datum: 22 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Gewestwegen West-Vlaanderen  -  Geluidsoverlast
In 2002 al werd de richtlijn Omgevingslawaai uitgevaardigd door de Europese instellingen. 
In uitvoering van de richtlijn stelde de vorige Vlaamse Regering het ‘Geluidsactieplan 2019-
2023 voor belangrijke wegen’ voor. In dat plan wordt een strategie met mogelijke 
actiemaatregelen uitgewerkt, waarbij prioriteit wordt gegeven aan plaatsen langs wegen 
waar een gemiddelde geluidsdrempel van 70 decibel overschreden wordt en waar meer 
dan 3.000.000 passages per jaar zijn. Er werd tussentijds al geëvalueerd.
Gelieve de gevraagde gegevens via een Excel-bestand weer te geven.
1. Kan de minister een overzicht geven van de verschillende plaatsen langs gewestwegen 
in West-Vlaanderen waar in deze legislatuur al maatregelen tegen geluidsoverlast 
werden genomen? Graag met vermelding van plaats, soort maatregel (zie tussentijdse 
evaluatie), tijdstip en kostprijs.
2. Kan de minister een overzicht geven van de plaatsen langs gewestwegen in West-
Vlaanderen waar momenteel werkzaamheden bezig zijn om geluidsoverlast te 
remediëren? Graag met vermelding van plaats, soort maatregel (zie tussentijdse 
evaluatie), timing en kostprijs.
3. Kan de minister een overzicht geven van de plaatsen langs gewestwegen in West-
Vlaanderen waar in deze legislatuur nog werkzaamheden gepland zijn om 
geluidsoverlast te remediëren? Graag met vermelding van plaats, soort maatregel (zie 
tussentijdse evaluatie), timing en kostprijs.
4. Hoe evalueert de minister de maatregelen die al genomen werden om geluidshinder 
langs gewestwegen aan te pakken? Zijn er bepaalde obstakels die projecten m.b.t. het 
aanpakken van geluidshinder bemoeilijken of vertragen?
5. Hoe evalueert de minister het huidige investeringsritme in West-Vlaanderen voor de 
aanpak van geluidshinder langs gewestwegen?
a) Welke doelstellingen beoogt de minister tegen het einde van de legislatuur te 
behalen?
b) Wat zijn volgens de minister de prioriteiten voor West-Vlaanderen die blijken uit 
de nieuwe geluidsbelastingskaarten?
c) Had de minister of haar diensten al overleg met wegbeheerders of lokale besturen 
of andere actoren betreffende de noden op dat vlak in de provincie? Zo ja, graag 
een overzicht.
6. Kan de minister een evaluatie geven van de resultaten die de participatiemanagers op 
het vlak van burgerparticipatie tijdens de onderzoeksfases van deze MER-studies 
kunnen voorleggen (MER: milieueffectrapportage)?
a) Hoe evalueert de minister die werking?
b) Is er structureel meer burgerparticipatie sinds de aanwerving van de 
participatiemanagers? 
c) Welke resultaten werden al geboekt door de managers in de trajecten die zij 
faciliteerden? 
d) Heeft de minister de doelstelling om het participatiebeleid bij te sturen in het geval 
dat ze meent dat er te weinig participatie is?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 696 van 22 februari 2024
van BRECHT WARNEZ
1-2.Zie bijlage.
3. Er worden deze legislatuur geen verdere locaties overwogen om specifiek aan te 
pakken omwille van geluidsoverlast in West-Vlaanderen.
4. Een laatste stand van zaken (januari 2022), nl. het document “Tussentijdse evaluatie 
van de acties en maatregelen uit de geluidsactieplannen 2019- 2023 voor belangrijke 
wegen en spoorwegen Bijlage 1: belangrijke wegen”  is terug te vinden op de website 
van het departement Omgeving.
Een nieuwe evaluatie is voorzien bij de opmaak van de nieuwe geluidsactieplannen. De 
ontwerpen van geluidsactieplannen worden verwacht tegen midden 2024. 
De hoge kostprijs van geluidsschermen heeft tot gevolg dat er jaarlijks slechts een 
beperkt aantal geluidsschermen wordt geplaatst.
5. a) Zie ook punten 1, 2 en 3. In de huidige legislatuur werden op verschillende 
strategische plaatsen geluidsmaatregelen genomen (meestal t.b.v. woonwijken). 
Op die manier werd ingespeeld op de meest prangende vragen. Er worden geen 
verdere plaatsen overwogen als prioritair aan te pakken in het kader van 
geluidsoverlast in West-Vlaanderen.
b) Dit wordt onderzocht bij de opmaak van de nieuwe geluidsactieplannen. De 
ontwerpen van geluidsactieplannen worden verwacht tegen midden 2024. 
c) De regiomanagers van Agentschap Wegen en Verkeer (AWV) hebben op 
regelmatige basis overleg met de gemeentebesturen, waar ook het thema 
geluidsoverlast aan bod kan komen. 
6. a) In MER procedures is er formele participatie voorzien, die juridisch verweven is in 
deze procedure, zoals de openbare onderzoeken bij aanmelding en publicatie van 
de resultaten. We voorzien ook informele participatie. De invulling hiervan is vrij te 
beslissen door opdrachtgevende overheid. Voorbeelden hiervan zijn dialoogsessies 
en werkbanken over de verschillende thema’s in de MER.
b) Het aantal projecten waarvoor participatie wordt ingericht, is gestegen sinds de 
aanwerving van de participatiemanagers. In 2023 waren er 22 projecten waarvoor 
de participatiemangers participatiemomenten hadden ingericht. Hierbij zaten ook 
projecten waarvoor (plan-)MER-procedures nodig zijn. De participatie in reguliere 
projecten focust zich op de startnotafase van studies waar de keuzes nog niet 
gemaakt zijn. Hierin wordt er dus voldoende tijd en ruimte genomen om 
bezorgdheden van burgers te capteren en mee op te nemen in het project. 
c) Er wordt ingezet op procesmatige informele participatie, waarbij bewoners zowel 
geïnformeerd als gehoord worden. AWV heeft video’s ontwikkeld die het brede 
publiek inzicht geven in de MER studie. Deze video’s stellen burgers in staat om 
kritisch de resultaten van de MER studies en de mogelijke milderende maatregelen 
te begrijpen en dus met de nodige kennis deel te nemen aan formele en informele 
participatie. De video’s staan op de website van Wegen en Verkeer. 
Daarnaast wordt er steeds op maat van studies gewerkt. Zo is er voor de studie  De 
Ontknoping van Mechelen participatie (dialoogmarkten, avondsessie en 
werksessies) ingericht. Specifiek voor de MER studie werden er ook expertensessies 
georganiseerd om de burgers te informeren over MER en geluid. 
Vanuit dialoog worden ook nieuwe oplossingen gerealiseerd. Voor de studie 
spitsstroken op de E313 tussen Beringen en Ham werd zo bijvoorbeeld de techniek 
van langsgroeven in de betonnen wegverharding toegepast om de geluidsimpact 
te milderen. Uit de infovergaderingen bleek nl. heel duidelijk dat geluid het 
belangrijkste probleem is voor de omwonenden. 
d) De studieprojecten op het GIP worden jaarlijks gescreend door de 
participatiemanagers en betrokken collega’s op potentieel voor participatie, aan de 
hand van een omgevings- en stakeholderanalyse. In de projecten wordt er nauw 
samengewerkt met de betrokken gemeenten en andere partners bij de organisatie 
van participatie.
BIJLAGE
Overzicht
