title: Individuele behandelingsinstallaties afvalwater (IBA's) - Uitrol
thema: Natuur en Milieu
pdf link: https://docs.vlaamsparlement.be/pfile?id=2062761
thema link: https://www.vlaamsparlement.be/parlementaire-documenten/schriftelijke-vragen/1817931
SCHRIFTELIJKE VRAAG
nr. 489
van MAXIM VEYS
datum: 2 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Individuele behandelingsinstallaties afvalwater (IBA’s)  -  Uitrol
Woningen die te ver gelegen zijn om aangesloten te kunnen worden op de riolering, moeten 
op termijn voorzien worden van een eigen waterzuivering. Daartoe zouden massaal IBA’s 
moeten worden geïnstalleerd, maar in de praktijk blijkt die uitrol vertraging op te lopen. 
Uit een artikel in De Morgen van 15 december 2023 blijkt dat van de 54.829 woningen die 
een IBA zouden moeten hebben, dat nog maar bij 14.413 effectief het geval is. Er moet 
dus nog een gigantische inhaalbeweging gebeuren. Er zijn zelfs gemeenten waar er nog 
geen enkele IBA is geïnstalleerd.
De Kaderrichtlijn Water vereist dat tegen 2027 al onze beken, rivieren en grachten in een 
gezonde toestand verkeren. Om die doelstelling te behalen, moeten zo snel mogelijk zoveel 
mogelijk huishoudens beschikken over waterzuivering, collectief of individueel.
1. Graag een overzicht van het aantal gerealiseerde en nog te realiseren IBA’s.
a) Daarbij graag een opsplitsing per gemeente.
b) Daarbij graag een opsplitsing tussen prioritaire en niet-prioritaire IBA’s.
2. Welke maatregelen neemt de minister om de uitrol van de IBA’s te versnellen? Graag 
een overzicht van de maatregelen, met vermelding van de timing.
3. Welke maatregelen neemt de minister om gemeenten en andere rioolbeheerders aan 
te zetten om tijdig alle IBA’s te realiseren? Hoe treedt de minister op tegen gemeenten 
die nog geen enkele IBA hebben gerealiseerd?
4. Op welke manier ondersteunt de Vlaamse overheid de plaatsing van IBA’s?
a) Graag een overzicht van de subsidiemaatregelen met vermelding van hun 
rechtsbasis, termijn, het bedrag per IBA en het totale budget dat daarvoor 
uitgetrokken is.
b) Is er een onderscheid naargelang het gaat om prioritaire of niet-prioritaire IBA’s?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 489 van 2 april 2024
van MAXIM VEYS
1.
De gevraagde gegevens, die ik verkreeg van de Vlaamse Milieumaatschappij (VMM), zijn 
per gemeente terug te vinden in bijlage 1.
Het aantal gerealiseerde IBA’s wordt gerapporteerd door de rioolbeheerders via hun 
jaarlijkse rapportering ‘Gemeentelijke sanering’. De meest recente stand van zaken loopt 
tot en met het werkjaar 2022. Bij het interpreteren van de in de tabellen opgenomen 
gegevens is het belangrijk aan te stippen dat:
•15 gemeenten niet rapporteerden over eventuele uitvoering van IBA-projecten in 
2022: Dentergem, Hamont-Achel, Heusden-Zolder, Hoeilaart, Jabbeke, 
Kampenhout, Lommel, Merksplas, Mesen, Sint-Genesius-Rode, Sint-Laureins, 
Wellen, Wetteren, Wevelgem, en Wielsbeke.
•het aantal prioritaire IBA’s afkomstig is uit de Stroomgebiedbeheerplannen 2016-
2021 en de Stroomgebiedbeheerplannen 2022-2027. Voor meer informatie en voor 
de doelstellingen per gemeente, verwijs ik naar deze plannen. 
2.
Het op 23 februari 2024 goedgekeurde Besluit van de Vlaamse Regering over de invulling 
van de gemeentelijke saneringsverplichting verplicht elke rioolbeheerder tot het aanbieden 
van een collectieve plaatsing en het collectieve beheer van de IBA’s voor het afvalwater 
dat afkomstig is van huishoudens (zie art.8). Als de burger (de abonnee of de titularis van 
de private waterwinning) hierop niet wenst in te gaan, dan is het de taak van de 
rioolbeheerder om die burger te informeren over de individuele saneringsplicht en het 
bijhorende tijdspad. Zowel het collectieve aanbod als de informatieplicht moeten worden 
geregistreerd. Uiterlijk 1 oktober 2024 dient elke rioolbeheerder d.m.v. een meerjarenplan 
tot 2027 een overzicht aan te leveren van het totaal aantal IBA’s waarvoor de plaatsing en 
het beheer voorzien wordt, inclusief het tijdspad. Ook een overzicht van de geplande 
initiatieven voor het opvolgingsprogramma voor IBA’s maakt deel uit van dit 
meerjarenplan.
3.
In de stroomgebiedbeheerplannen 2016-2021 werd voor elke gemeente een minimale 
doelstelling aan te plaatsen prioritaire IBA’s tegen 2017 en 2021 bepaald. Met een 
ministerieel schrijven van 12 februari 2024 werden de gemeenten die, op basis van de 
rapportering over het werkjaar 2022, deze doelstelling voor minder dan 60% haalden 
aangemaand om dringend actie te ondernemen. In dit schrijven werd de gemeente ook 
gewezen op haar rol als handhaver, verantwoordelijk voor het toezicht op elke 
privéwaterafvoer en de bijhorende lozingsvoorwaarden.
4.
a) De plaatsing van door rioolbeheerders collectief geplaatste IBA’s wordt door de Vlaamse 
overheid financieel aangemoedigd sinds 2008. 
De vandaag geldende modaliteiten zijn opgenomen in het Besluit van de Vlaamse Regering 
van 5 mei 2017 betreffende de subsidiëring van de werken, vermeld in artikel 2.6.1.3.1, 
§1 van het decreet van 18 juli 2003 betreffende het integraal waterbeleid, gewijzigd bij 
besluit van 7 juli 2023. 
Gezien het relatief beperkte aandeel van de IBA’s in de totaal voor subsidieprojecten 
(riolering, KWZI en IBA) voorziene budgetten worden bij elk subsidieprogramma alle 
ingediende en goedgekeurde IBA-aanvragen gesubsidieerd. Er is vandaag dus geen 
budgettaire beperking voorzien voor de IBA-subsidie.
Met de subsidieprogramma’s van 2009 tot en met 2022 zijn in totaal 7.931 IBA’s 
gesubsidieerd voor een bedrag van iets meer dan 19 miljoen euro. De 
subsidieprogramma’s 2023 en 2024 zijn nog in afhandeling. Hiermee zullen maximaal 
2.179 IBA’s gesubsidieerd worden voor een totaal subsidiebedrag van 5,3 miljoen euro.
b) Initieel werd een subsidiebedrag van 2.250 euro per IBA voorzien. 
Nadat in 2016 de prioritaire IBA’s werden afgebakend, werd het subsidiebedrag aangepast: 
voor niet-prioritaire IBA’s geldt een subsidie van 1.750 euro per IBA, voor prioritaire IBA’s 
geldt een verhoging tot 3.500 euro per IBA.  
Voor prioritaire IBA’s uit de stroomgebiedbeheerplannen 2016-2021 liep die verhoogde 
subsidie af met het subsidieprogramma dat in 2023 werd opgemaakt. De basissubsidie van 
1.750 euro blijft ook voor deze IBA’s gewoon doorlopen. 
In de meest recente stroomgebiedbeheerplannen 2022-2027 werd een reeks van IBA’s 
bijkomend als prioritair afgebakend. Deze IBA’s komen nog steeds in aanmerking voor de 
verhoogde subsidie van 3.500 euro, zonder tijdsbeperking. Voor alle anderen geldt de 
basissubsidie van 1.750 euro.
BIJLAGEN
1.Overzicht van de gerealiseerde en nog te realiseren IBA’s per gemeente
