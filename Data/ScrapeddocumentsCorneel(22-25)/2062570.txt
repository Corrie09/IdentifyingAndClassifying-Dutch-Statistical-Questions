title: Nieuwe initiatieven voor bevolkingsonderzoek - Longkanker
thema: Gezondheid
pdf link: https://docs.vlaamsparlement.be/pfile?id=2062570
thema link: https://www.vlaamsparlement.be/parlementaire-documenten/schriftelijke-vragen/1817693
SCHRIFTELIJKE VRAAG
nr. 328
van ELKE SLEURS
datum: 28 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Nieuwe initiatieven voor bevolkingsonderzoek  -  Longkanker
Tijdens deze legislatuur zijn talrijke vragen gesteld over de bevolkingsonderzoeken naar 
baarmoederhals-, borst- en dikkedarmkanker. De Vlaamse overheid heeft haar inzet 
getoond door sensibiliseringscampagnes zoals de BLABLABLA-campagne te voeren via 
diverse kanalen zoals sociale media, radio, tv en bushaltes. Het precieze bereik van 
dergelijke grootschalige campagnes is vaak moeilijk te kwantificeren, net zoals de directe 
impact op de daadwerkelijke deelname aan de onderzoeken. Mijn tussenkomsten hebben 
herhaaldelijk het belang benadrukt van het verhogen van die participatiecijfers. Als 
onderdeel van een proefproject onderzoekt men momenteel of de participatiegraad voor 
het bevolkingsonderzoek naar baarmoederhalskanker met HPV-zelfafname kan worden 
verhoogd, met als doelgroep vrouwen die langdurig niet gescreend zijn (schriftelijke vraag 
nr. 991 van 11 september 2023). De resultaten van het onderzoek zullen naar verwachting 
dit najaar worden geanalyseerd en beschikbaar gesteld.
Daarnaast is het belangrijk om op te merken dat longkanker of mesothelioom, na 
borstkanker en prostaatkanker, een van de meest voorkomende vormen van kanker is in 
Vlaanderen. Opvallend is dat er geen bevolkingsonderzoek is opgezet voor deze vorm van 
kanker. In het besluit van de Vlaamse Regering betreffende bevolkingsonderzoek in het 
kader van ziektepreventie van 12 december 2008 worden de criteria uiteengezet die de 
Vlaamse werkgroep Bevolkingsonderzoek hanteert bij de beoordeling van nieuwe 
initiatieven voor bevolkingsonderzoek. Op basis daarvan wordt advies uitgebracht aan de 
minister. PROLONG vzw, een belangenvereniging voor en van mensen met longkanker, 
suggereert dat een bevolkingsonderzoek naar longkanker een logische vervolgstap zou 
kunnen zijn.
1. Kan de minister een overzicht geven van alle (nieuwe) initiatieven voor 
bevolkingsonderzoek die tijdens deze legislatuur zijn voorgesteld en geëvalueerd 
(zowel positief als negatief) door de Vlaamse werkgroep Bevolkingsonderzoek? Graag 
met toelichting.
2. Het besluit van 12 december 2008 legt de beoordelingscriteria voor nieuwe initiatieven 
voor bevolkingsonderzoek duidelijk vast. 
Is een ‘gericht’ screeningsonderzoek (dus beperkte en doelgerichte bevolkingsgroep) 
een mogelijk uitsluitingscriterium? Zal de minister onderzoeken of longkanker mogelijk 
aan alle criteria voldoet? Zo niet, op welke criteria zou het initiatief waarschijnlijk 
tekortschieten? Graag ook hier wat verduidelijking.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 328 van 28 maart 2024
van ELKE SLEURS
1. De adviezen van de Werkgroep Bevolkingsonderzoek zijn integraal beschikbaar op de 
website van departement Zorg: https://www.zorg-en-gezondheid.be/adviezen-en-
beslissingen-bevolkingsonderzoek. Zie ‘Recente adviezen vanaf 2020’ voor de 
adviezen die tijdens de huidige legislatuur werden geformuleerd. De adviezen 
omvatten telkens een beschrijving of toelichting van de screeningsinitiatieven waarop 
ze betrekking hebben.
2. De grootte van een doelgroep is geen uitsluitingscriterium. Ook een gericht 
screeningsinitiatief moet aan de regelgeving over bevolkingsonderzoek, en de criteria 
in die regelgeving, voldoen.
Eén van die criteria heeft inderdaad betrekking op de doelgroep die voor een 
bevolkingsonderzoek wordt uitgenodigd, zie de bijlage bij het Besluit van de Vlaamse 
Regering van 12 december 2008:
“2° criteria die betrekking hebben op de doelgroep, met name de mate waarin:
a) de doelgroep nauwkeurig is omschreven en de keuze wetenschappelijk is onderbouwd;
b) de doelgroep bereikbaar is voor screening;
c) alle personen van de doelgroep de mogelijkheid wordt gegeven om deel te nemen aan de 
screening;”
Naast de bepaling van de doelgroep (in principe een hoogrisico populatie van rokers 
of ex-rokers) en criteria met betrekking tot de eigenschappen van de screeningstest 
(doorgaans een ‘lage dosis’ CT-scan) gelden er ook criteria die betrekking hebben op 
de wijze waarop het bevolkingsonderzoek concreet kwaliteitsvol zou worden 
uitgewerkt en georganiseerd. Om een grondig en volledig advies te kunnen 
formuleren, zou de Vlaamse werkgroep Bevolkingsonderzoek zich dus moeten kunnen 
baseren op een concreet uitgewerkt voorstel dat aandacht heeft voor alle aspecten 
van bevolkingsonderzoek. Dit gaat over sensibilisering, uitnodiging, screeningstest, 
resultaatsmededeling, diagnose en behandeling, registratie en evaluatie.
In de wetenschappelijke literatuur wordt de effectiviteit van longkankerscreening 
doorgaans beschreven in het kader van een zorgvuldig uitgevoerde klinische trial. Wat 
betreft de effectiviteit van longkankerscreening in de ‘echte wereld’ (onder de brede 
bevolking) is verder implementatieonderzoek nodig om de haalbaarheid en de 
doeltreffendheid te kunnen evalueren. Er zijn immers verschillende praktische 
drempels om een dergelijk screeningsprogramma kwaliteitsvol te implementeren: Hoe 
bereik je bv. een hoogrisico populatie van rokers en ex-rokers als je niet beschikt over 
een register met goede en volledige gegevens over rookgedrag?, Hoe moeten 
deelnemers worden geïnformeerd over de voor- en nadelen van longkankerscreening?, 
Hoe moet longkankerscreening financieel toegankelijk worden gemaakt?, Zorgt 
longkankerscreening er niet voor dat rokers zullen blijven roken?, …. 
Om een bevolkingsonderzoek (al dan niet namens de Vlaamse Regering) naar 
longkanker grondig en volgens de criteria van de regelgeving te kunnen overwegen, 
is dus eerst verder wetenschappelijk (implementatie) onderzoek nodig in Vlaanderen. 
Dit ligt overigens in lijn met de aanbevelingen van de Raad van de Europese Unie over 
longkankerscreening: “Gezien het voorlopige bewijs voor screening met behulp van 
lage-dosis-computertomografie en de noodzaak van een stapsgewijze aanpak, zouden 
landen de haalbaarheid en doeltreffendheid van dit programma moeten onderzoeken, 
bijvoorbeeld door gebruik te maken van studies over de uitvoering.”
Idealiter wordt een voorstel voor een wetenschappelijke implementatiestudie (piloot) 
in Vlaanderen voorafgaand voor advies voorgelegd aan de Vlaamse werkgroep 
Bevolkingsonderzoek, zodat kan worden nagegaan of de studie na afloop de nodige 
inzichten en antwoorden zal opleveren om de organisatie van een bevolkingsonderzoek 
naar longkanker te kunnen overwegen.
