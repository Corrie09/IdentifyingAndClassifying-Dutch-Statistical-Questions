title: Niet-toegekende premies voor warmtepompen door laattijdige EPB-aangiftes - Budgettaire impact
thema: Energie
pdf link: https://docs.vlaamsparlement.be/pfile?id=2008868
thema link: https://www.vlaamsparlement.be/parlementaire-documenten/schriftelijke-vragen/1771717
SCHRIFTELIJKE VRAAG
nr. 55
van BRUNO TOBBACK
datum: 16 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Niet-toegekende premies voor warmtepompen door laattijdige EPB-aangiftes  -  
Budgettaire impact
In het kader van de energietransitie stimuleert de Vlaamse Regering de installatie van 
verschillende types warmtepompen, in eerste instantie via een specifieke premie, 
ondertussen via de generieke ‘mijn Verbouwpremie’. Elke eigenaar en investeerder in 
bestaande woon- en niet-woongebouwen komt in aanmerking voor een premie voor het 
plaatsen van een nieuwe warmtepomp.
Bij nieuwbouw of ingrijpende renovaties is het tijdig indienen van de EPB-aangifte een 
voorwaarde voor het verkrijgen van zo’n premie (EPB: energieprestatie en binnenklimaat). 
In het geval van nieuwbouw moet een EPB-aangifte worden ingediend door een 
verslaggever na afloop van het bouwproces of nadat het gebouw in gebruik is genomen 
(de eerste van deze twee data is bepalend) en in elk geval uiterlijk 5 jaar na de 
goedkeuringsdatum van de stedenbouwkundige vergunning of na de meldingsdatum. De 
uiterste indiendatum voor een EPB-aangifte in geval van een renovatie of ingrijpende 
energetische renovatie is uiterlijk 5 jaar na de goedkeuringsdatum van de 
stedenbouwkundige vergunning of na de meldingsdatum.
Vandaag is het echter bijzonder moeilijk om binnen deze termijnen een EPB-aangifte rond 
te krijgen. Om die reden stuurt het Vlaams Energie- en Klimaatagentschap (VEKA) ook 
geen ingebrekestelling of boete onmiddellijk na afloop van de termijn. De voorwaarde voor 
het verkrijgen van een premie voor een warmtepomp blijft vandaag echter wel gelden, 
waardoor gezinnen en alleenstaanden premies mislopen zonder dat ze daar veel aan 
kunnen doen. 
1. Aan welke premies is de voorwaarde van een tijdige EPB-aangifte verbonden? 
2. Sinds wanneer is een tijdige EPB-aangifte een voorwaarde voor het verkrijgen van die 
premies? 
3. Hoeveel van de gebudgetteerde middelen voor elke van deze premies is opgebruikt 
over de verschillende jaren? Graag een overzicht van de gereserveerde middelen en 
de uptake ervan per jaartal. 
4. Hoeveel aanvragen werden er over de verschillende jaren geweigerd vanwege een 
laattijdige EPB-aangifte? Graag een overzicht per jaartal. 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 55 van 16 oktober 2023
van BRUNO TOBBACK
1. De voorwaarde met betrekking tot een tijdige EPB-aangifte geldt voor een premie voor 
warmtepompen, zonneboilers, warmtepompboilers en een PV-installatie en dit voor 
woningen aangesloten op het elektriciteitsdistributienet vanaf 1 januari 2014. De 
voorwaarde kadert in de bredere voorwaarde dat aan alle EPB-eisen van toepassing op 
de woning of het gebouw moet voldaan zijn. Bovendien moet de omgevingsvergunning 
voor stedenbouwkundige handelingen meer dan vijf jaar voor de datum van de 
eindfactuur zijn verleend.
2. Deze voorwaarde werd ingevoerd vanaf 1 januari 2021. 
3. Gezien deze REG-premies openbaredienstverplichtingen zijn voor de 
elektriciteitsdistributienetbeheerders worden hiervoor niet op recurrente basis 
middelen in de uitgavenbegroting of het Energiefonds voorzien. Het is dan ook niet 
mogelijk te spreken van gereserveerde middelen en de benutting ervan per jaartal op 
te geven. 
Cijfers met betrekking tot uitgekeerde premies vindt u steeds terug op de energiekaart.
•Voor residentiële gebouwen: 
https://apps.energiesparen.be/energiekaart/vlaanderen#premies-residentieel
•Voor niet-residentiële gebouwen:
https://apps.energiesparen.be/energiekaart/vlaanderen#premies-niet-
residentieel. 
4. Voor premieaanvragen via Fluvius tot en met 30 juni 2022 zijn er geen cijfers 
beschikbaar over het aantal dossiers dat geweigerd werd met als enige reden dat de 
EPB-aangifte te laat werd ingediend.
Voor 2021 zijn er enkel globale cijfers beschikbaar over het niet-voldoen aan de 
voorwaarden om de premie te krijgen en dit voor alle maatregelen samen. Er werd 
geen detailinformatie bijgehouden over de reden om de premie te weigeren. In totaal 
werden 387 premies geweigerd om diverse technische en administratieve redenen. 
Voor aanvragen ingediend via Fluvius vóór de start van het Mijn VerbouwPremieloket 
werden in 2022 34 aanvragen voor warmtepompen, 1 aanvraag voor een 
warmtepompboiler en 5 voor een zonneboiler geweigerd omwille van het niet-voldoen 
aan de voorwaarden die betrekking hebben op het gebouw (te recent gebouw, niet 
voldoen aan de EPB-eisen of te laat indienen van de EPB-aangifte). Verder werden in 
2022 84 aanvragen voor een premie voor een PV-installatie geweigerd omwille van 
dezelfde voorwaarden. In totaal werden in 2022 437 aanvragen voor deze vier 
maatregelen geweigerd om diverse technische en administratieve redenen. 
Er zijn nog geen cijfers voor weigeringen voor aanvragen voor een PV-premie voor 
2023 beschikbaar.
Voor geweigerde aanvragen voor een warmtepomp, warmtepompboiler of zonneboiler 
ingediend via het unieke Mijn VerbouwPremieloket sinds 1 oktober 2022 zijn enkel 
voorlopige cijfers beschikbaar. Er werden tot nu toe 7 aanvragen voor warmtepompen 
en 3 aanvragen voor warmtepompboilers geweigerd met als enige reden voor weigering 
dat de EPB-aangifte niet tijdig werd ingediend. Geen enkele aanvraag voor een premie 
voor een zonneboiler werd om deze reden geweigerd.  
Met het oog op administratieve vereenvoudiging heb ik via een wijziging aan het 
Energiebesluit, die een eerste keer principieel werd goedgekeurd op 20 oktober 2023, 
voorgesteld om de voorwaarde m.b.t. de tijdige indiening van de EPB-aangifte voor 
premies die vanaf 1 januari 2024 toegekend worden, op te heffen. Uit een kwalitatieve 
steekproef blijkt immers enerzijds dat deze voorwaarde uiterst zelden de enige reden 
is om een premieaanvraag af te keuren en anderzijds is het zo dat de verplichting tot 
het tijdig indienen ligt bij de aangifteplichtige. Daardoor zou een nieuwe eigenaar hier 
de dupe van kunnen zijn, terwijl de nieuwe eigenaar geen controle had over of 
verantwoordelijkheid droeg bij het tijdig indienen van de EPB-aangifte.
