title: Woonzorgcentra - Impact bouwprojecten in de buurt
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2036416
thema link: https://www.vlaamsparlement.be/parlementaire-documenten/schriftelijke-vragen/1796518
SCHRIFTELIJKE VRAAG
nr. 262
van JOHAN DECKMYN
datum: 22 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Woonzorgcentra  -  Impact bouwprojecten in de buurt
De stad Gent wil een sociaal appartementsblok neerpoten op een stukje groen voor het 
woonzorgcentrum Liberteyt in Wondelgem. Buurtbewoners en de bewoners van het 
woonzorgcentrum verzetten zich daar al maanden tegen. De plannen dreigen het welzijn 
van de bewoners van het woonzorgcentrum aan te tasten en bovendien een van de laatste 
stukjes groen in Wondelgem te doen verdwijnen.
Wordt bij de beoordeling van bouwprojecten in de buurt van woonzorgcentra op enig 
moment specifiek rekening gehouden met de maatschappelijke impact ervan op de 
bewoners van die woonzorgcentra? Zo ja, op welke manier en hoe wordt die impact 
gemeten? Zo niet, zal de minister daarover in regelgeving voorzien?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 262 van 22 januari 2024
van JOHAN DECKMYN
Een vergunningsaanvraag moet steeds getoetst worden aan de voorschriften ter zake en 
aan de goede ruimtelijke ordening. Artikel 4.3.1, §2 VCRO gaat in op de beoordeling van 
de goede ruimtelijke ordening. Dit artikel luidt als volgt:
§ 2. De overeenstemming met een goede ruimtelijke ordening wordt beoordeeld 
met inachtneming van volgende beginselen : 
1° het aangevraagde wordt, voor zover noodzakelijk of relevant, beoordeeld aan de 
hand van aandachtspunten en criteria die betrekking hebben op de functionele 
inpasbaarheid, de mobiliteitsimpact, de schaal, het ruimtegebruik en de 
bouwdichtheid, visueel-vormelijke elementen, cultuurhistorische aspecten en het 
bodemreliëf, en op hinderaspecten, gezondheid, gebruiksgenot en veiligheid in het 
algemeen, in het bijzonder met inachtneming van de doelstellingen van artikel 
1.1.4; 
2° het vergunningverlenende bestuursorgaan houdt bij de beoordeling van het 
aangevraagde rekening met de in de omgeving bestaande toestand, doch het kan 
ook de volgende aspecten in rekening brengen: 
a) beleidsmatig gewenste ontwikkelingen met betrekking tot de aandachtspunten, 
vermeld in punt 1°;
b) de bijdrage van het aangevraagde aan de verhoging van het ruimtelijk 
rendement voor zover: 
1) de rendementsverhoging gebeurt met respect voor de kwaliteit van de woon- en 
leefomgeving; 
2) de rendementsverhoging in de betrokken omgeving verantwoord is; 
3° indien het aangevraagde gelegen is in een gebied dat geordend wordt door een 
ruimtelijk uitvoeringsplan, een gemeentelijk plan van aanleg of een 
omgevingsvergunning voor het verkavelen van gronden waarvan niet op geldige 
wijze afgeweken wordt, en in zoverre dat plan of die vergunning voorschriften bevat 
die de aandachtspunten, vermeld in 1°, behandelen en regelen, worden deze 
voorschriften geacht de criteria van een goede ruimtelijke ordening weer te geven.
Bij de beoordeling van een concreet dossier zal de vergunningverlenende overheid 
rekening moeten houden met de hierboven geciteerde bepalingen. Het lijkt mij niet nodig 
noch wenselijk om vanuit de Vlaamse overheid regels op te leggen om de omgeving van 
woonzorgcentra te vrijwaren van bebouwing.
