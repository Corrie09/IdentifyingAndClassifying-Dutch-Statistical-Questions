title: Dampoortsluis Brugge - Vervanging
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2052685
thema link: https://www.vlaamsparlement.be/parlementaire-documenten/schriftelijke-vragen/1809075
SCHRIFTELIJKE VRAAG
nr. 729
van JEREMIE VANEECKHOUT
datum: 1 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Dampoortsluis Brugge  -  Vervanging
De 19e-eeuwse Brugse Dampoortsluis is tot op de draad versleten en voldoet al jarenlang 
niet meer voor de huidige scheepvaart en de doorstroming op de Brugse ring. Ondanks 
regelmatig oplapwerk lijkt een vervanging op middellange termijn noodzakelijk.
Bij de eerdere studies bleek de beste optie een nieuwe sluis achter de Krakelebrug, die 
momenteel trouwens defect is en vervangen moet worden. Een nieuwe sluis op de huidige 
locatie van de Dampoortsluis is niet haalbaar door de beperkte ruimte die voorhanden is. 
Een nieuwe sluis aan de Kruisvest, tussen de molens, is bijna onhaalbaar en niet gewenst 
voor UNESCO.
Ondertussen wordt in de stad Brugge volop gewerkt aan het ruimtelijk uitvoeringsplan 
(RUP) Fort Lapin, gelegen aan de Brugse handelskom. Daarbij wordt dus niet gewacht op 
de visie van De Vlaamse Waterweg (DVW) over de vervanging van de oude Dampoortsluis. 
Belangrijke open ruimte wordt in dit RUP ingenomen en raakt definitief verloren voor de 
aanpassing van de ringvaart.
1. Wanneer zal De Vlaamse Waterweg met een definitieve langetermijnvisie komen rond 
de vervanging van de Dampoortsluis?
2. Wordt een nieuwe sluis achter de Krakelebrug nog steeds gezien als de beste optie?
3. Welke obstakels moeten daarbij nog weggewerkt worden?
4. Welke timing kleeft op dit project? 
5. Op hoeveel wordt het geraamd?
6. Zijn de ruimtelijke planningsprocessen die momenteel aan de gang zijn in Brugge 
compatibel met de toekomstplannen van De Vlaamse Waterweg? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 729 van 1 maart 2024 
van JEREMIE VANEECKHOUT
1. De vervanging van de Dampoortsluis door een nieuwe sluis werd onderzocht in de 
studie Stadsvaart in de periode 2015-2019. In die studie werd een visie voor de 
doortocht door Brugge van het kanaal Gent-Brugge-Oostende opgemaakt. De 
verschillende mogelijke locaties van een nieuwe Dampoortsluis werden afgewogen ten 
opzichte van elkaar.
2. De locatie ter hoogte van de Kruisvest, stroomopwaarts van de locatie van de huidige 
sluis en dus niet een locatie ter hoogte van de Krakelebrug, werd in de studie naar 
voren geschoven als voorkeurslocatie voor de nieuwe sluis.
3. De grootste uitdaging wordt gevormd door het creëren van voldoende draagvlak bij 
alle betrokken partijen voor de verdere uitwerking van de voorkeurslocatie voor een 
nieuwe Dampoortsluis en bij uitbreiding de doortocht van het kanaal door Brugge op 
het vlak van ruimte voor de vaarweg, ruimte voor de R30, en vermijden van impact 
op erfgoed.
4. In de eerste helft van dit jaar zal een corridorstudie voor het volledige kanaal Gent-
Brugge-Oostende opgestart worden. In deze vervolgstudie zal een geïntegreerd en 
geactualiseerd projectplan voor de opwaardering van de volledige vaaras tussen Gent 
en Oostende opgemaakt worden. De inzichten met betrekking tot de doortocht door 
Brugge en de Dampoortsluis zullen geactualiseerd worden.
5. Een geactualiseerde raming van de opwaardering van het volledige kanaal Gent-
Brugge-Oostende, inclusief een nieuwe Dampoortsluis, zal opgemaakt worden als 
onderdeel van een globaal projectplan in de op te starten corridorstudie.
6. Zodra een concreet inrichtingsscenario voor het opwaarderen van het kanaal ter 
hoogte van de Handelskom en de bocht aan “De Pakhuizen” voorligt, zal de 
compatibiliteit met het ruimtelijk uitvoeringsplan “Fort Lapin” en de eventueel verder 
noodzakelijke planmatige maatregelen bepaald kunnen worden.
