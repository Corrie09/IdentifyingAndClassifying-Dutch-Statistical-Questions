title: Vlaamse Stichting Verkeerskunde (VSV) - Middelen
thema: Mobiliteit en Verkeer
pdf link: https://docs.vlaamsparlement.be/pfile?id=2062304
thema link: https://www.vlaamsparlement.be/parlementaire-documenten/schriftelijke-vragen/1816463
SCHRIFTELIJKE VRAAG
nr. 802
van ANNICK LAMBRECHT
datum: 27 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Vlaamse Stichting Verkeerskunde (VSV)  -  Middelen
De Vlaamse Stichting Verkeerskunde werd opgericht bij decreet door het Vlaams 
Parlement. In een schrijven richt de voorzitter van de VSV, Jan Peumans, zich tot de 
voorzitter van het Vlaams Parlement en de fractieleiders. Hij hekelt het terugschroeven 
van de middelen voor de VSV, ondanks eerdere afspraken. 
Op 14 november jl. vond een overleg plaats tussen de VSV en de minister. Op dat overleg 
werd afgesproken dat de stichting boven op de 9.015.000 euro subsidie een bedrag van 
382.500 euro extra subsidie zou krijgen. Dat is ook zo te lezen in het verslag van die 
vergadering. Op 16 februari ontving de VSV een brief van de minister met als boodschap 
dat de VSV slechts 110.000 euro extra zou ontvangen. Concreet betekent dit dat de VSV 
moet schrappen in haar begroting en zich genoodzaakt ziet om te schrappen in enkele 
projecten, waaronder de fietscampagne Kijk Uit, de ondersteuning voor het 
terugkommoment, etc. De minister stuurde een schrijven naar de VSV met de vraag om 
alsnog de volledige begroting 2024 uit te voeren met slechts 9 miljoen euro. Daardoor was 
de VSV verplicht Mobibus (een project voor het buitengewoon onderwijs) te koop te zetten 
en konden twee lesgevers niet vervangen worden, wat een nefast effect heeft op de 
verkeerslessen van de VSV.
1. De VSV levert zeer goed werk, het is wraakroepend dat er op de beloofde middelen 
van de stichting door de minister beknibbeld wordt, waardoor de VSV een deel van 
haar werking moet stopzetten. 
Op basis van welke argumenten besliste de minister om de beloofde subsidies terug 
te schroeven? Waarom werd teruggekomen op de gemaakte afspraken?
2. De voorzitter van de VSV geeft terecht aan dat de onvoldoende middelen en aandacht 
voor de belangrijkste oorzaak van verkeersonveiligheid, namelijk menselijk gedrag, 
nefast zijn voor de verkeersveiligheid. 
Hoe reageert de minister daarop? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 802 van 27 maart 2024
van ANNICK LAMBRECHT
1. Tussen 2020 en 2024 verhoogden de middelen van de VSV van 8.225.000 euro tot 
9.015.000 euro. Er is dus geen sprake van een ‘beknibbeling’. Op een vergadering 
d.d. 14/11/2023 werd inderdaad de vraag van de VSV voor een bijkomende subsidie 
besproken, om het contractueel engagement m.b.t. de uitzendingen van ‘Kijk Uit’ uit 
te voeren en voor de realisatie van een fietspromotiecampagne. Omdat er voor de 
fietscampagne intussen een voorstel werd ontvangen dat enerzijds financieel 
interessanter is en anderzijds ook meer weerklank kan genereren, werd afgezien van 
de vraag hiervoor aan de VSV. Aangezien de opdracht vervalt, werden deze middelen 
vanzelfsprekend ook niet vastgelegd ten gunste van de VSV, waardoor de bijkomende 
subsidie (bovenop de reeds toegekende 9.015.000 euro) op 110.000 euro werd 
vastgelegd.
2. De VSV is inzake educatie, communicatie en sensibilisering onze prioritaire maar niet 
de enige partner. Bovenop de toelage aan de VSV (intussen aangegroeid tot 
9.015.000 + 110.000 = 9.125.000 euro) werd vorig jaar ook voor ruim 1.4 miljoen 
euro subsidie aan diverse educatieve en sensibiliserende projecten toegekend. Samen 
met de verschillende stakeholders, actief inzake verkeersveiligheid, blijven we dus 
inzetten op gedragsverandering om ongevallen te voorkomen.
