title: Statutaire personeelsleden lokale en provinciale besturen - Nieuwe ontslagregeling
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2004803
thema link: https://www.vlaamsparlement.be/parlementaire-documenten/schriftelijke-vragen/1770173
SCHRIFTELIJKE VRAAG
nr. 17
van BART DOCHY
datum: 11 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Statutaire personeelsleden lokale en provinciale besturen  -  Nieuwe ontslagregeling
Op 16 juni 2023 bekrachtigde de Vlaamse Regering, na aanname door het Vlaams 
Parlement, de nieuwe ontslagregeling voor statutaire personeelsleden bij lokale en 
provinciale besturen. Die nieuwe regeling is opgenomen in het decreet van 22 december 
2017 over het lokaal bestuur (art. 194/1-194/2) en het Provinciedecreet van 9 december 
2005 (art. 111bis-111ter). De nieuwe regeling treedt in werking op 1 oktober 2023.
De verdere modaliteiten van de nieuwe ontslagregeling worden vastgesteld in een besluit 
van de Vlaamse Regering dat het rechtspositiebesluit van 20 januari 2023 zal wijzigen.
Dat besluit met de verdere modaliteiten kreeg al een eerste principiële goedkeuring door 
de Vlaamse Regering op 7 juli 2023 en ligt momenteel voor ter onderhandeling met de 
representatieve vakorganisaties op het Comité C1. Na de definitieve goedkeuring treedt 
het besluit retroactief in werking vanaf 1 oktober 2023. 
Dat betekent dat dit besluit op het moment van de inwerkingtreding van de decretale 
ontslagregeling (1 oktober 2023) nog niet definitief goedgekeurd zal zijn door de Vlaamse 
Regering. 
In een schrijven van 26 september aan de burgemeesters deelt de minister mee:
“Desondanks wil ik u met aandrang vragen om bij de toepassing van de nieuwe 
ontslagregeling vanaf 1 oktober 2023, de statutaire personeelsleden op een gelijke wijze 
te behandelen als de contractuele personeelsleden en hen aldus dezelfde rechten en 
beschermingen te bieden.” 
1. Hoe verlopen/verliepen de onderhandelingen met de vakorganisaties? Wat is de laatste 
stand van zaken?
2. Wat betekent die overgangsregeling met betrekking tot de ontslagregeling concreet?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 17 van 11 oktober 2023
van BART DOCHY aan BART SOMERS
1. Het ontwerp van besluit van de Vlaamse Regering dat de verdere modaliteiten voor de 
nieuwe ontslagregeling voor statutaire personeelsleden bij lokale en provinciale 
besturen vaststelt, werd ter onderhandeling met de representatieve vakorganisaties 
geagendeerd op het comité C1 van 13 september 2023. De onderhandelingstermijn 
van 30 dagen liep ten einde op 13 oktober 2023. De drie representatieve 
vakorganisaties bezorgden op 12 oktober hun gezamenlijk standpunt en gaven zij aan 
het protocol 2023/5 over het ontwerp van besluit te zullen tekenen voor niet-akkoord. 
Het ontwerp van besluit zal binnenkort voor een tweede principiële goedkeuring worden 
voorgelegd aan de Vlaamse Regering.
2. De nieuwe decretale ontslagregeling trad in werking op 1 oktober 2023. Hierbij werden 
geen overgangsbepalingen vastgesteld, waardoor elk ontslag van een statutair 
personeelslid vanaf 1 oktober 2023 moet gebeuren met toepassing van de nieuwe 
decretale ontslagregeling en overeenkomstig titel I, hoofdstuk IV, van de 
Arbeidsovereenkomstenwet van 3 juli 1978.
Het regelgevende traject voor het ontwerp van besluit van de Vlaamse Regering dat 
onder meer de verdere modaliteiten van de nieuwe ontslagregeling zal vaststellen in 
het rechtspositiebesluit van 20 januari 2023 is nog lopende (zie punt 1). De nieuwe 
ontslagregeling voor statutaire personeelsleden beoogt een gelijktrekking te bekomen 
van zowel de ontslaggronden, alsook de bijhorende modaliteiten die hieruit 
voortvloeien zoals vergoedingen bij een kennelijk onredelijk ontslag of bijzondere 
ontslagbeschermingen zoals die reeds van toepassing zijn ten aanzien van contractuele 
personeelsleden bij de lokale en provinciale besturen. Op grond van deze doelstelling, 
en om een gelijke behandeling van statutaire en contractuele personeelsleden bij de 
lokale en provinciale besturen te bekomen, kent het ontwerp van besluit een 
retroactieve werking toe aan de bepalingen in het ontwerp van besluit die betrekking 
hebben op de modaliteiten van de ontslagregeling. Zo zullen de modaliteiten op 
eenzelfde moment in werking treden als de ontslaggronden, met name 1 oktober 2023.
Omwille van bovenstaande overwegingen wordt het de besturen dan ook aangeraden 
om statutaire en contractuele personeelsleden reeds op een gelijke voet te behandelen 
bij ontslag.
Op deze manier wordt geen voorafname gedaan op de definitieve tekst van het ontwerp 
van besluit en het regelgevende traject dat moet worden doorlopen.
