title: Nieuwe Mechelsesteenweg (N26) Leuven-Herent - Fietstunnel Kareelveld - Onteigeningen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2043836
thema link: https://www.vlaamsparlement.be/parlementaire-documenten/schriftelijke-vragen/1799229
SCHRIFTELIJKE VRAAG
nr. 616
van KARIN BROUWERS
datum: 30 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Nieuwe Mechelsesteenweg (N26) Leuven-Herent  -  Fietstunnel Kareelveld  -  
Onteigeningen
Op de website van het Agentschap Wegen en Verkeer (AWV) vinden we meer info terug 
over dit project: 2022-05-23-AWV_BA_N26 Leuven_infopanelen-99x200cm_WEB.pdf 
wegenenverkeer.be
Concreet plannen AWV, de stad Leuven en de gemeente Herent een herinrichting van de 
Nieuwe Mechelsesteenweg (N26) tussen het op- en afrittencomplex met de E314 en de 
Ring van Leuven (R23). 
De belangrijkste reden voor de herinrichting is het organiseren van veiliger fietsverkeer, 
het verbeteren van de infrastructuur voor het openbaar vervoer, veiliger verkeer op de 
Nieuwe Mechelsesteenweg en een beter overzicht over de weg.
Aan Kareelveld, ten zuiden van het op- en afrittencomplex (kant Leuven), komt een fiets- 
en voetgangerstunnel. Die tunnel moet ervoor zorgen dat fietsers en voetgangers de 
Nieuwe Mechelsesteenweg veilig kunnen oversteken. De plannen voor de realisatie van de 
tunnel zijn in de loop van de tijd aangepast. In de huidige plannen zou het huis Kareelveld 
21 toch onteigend moeten worden, omdat de fietstunnel dwars door het huis zou komen. 
Het huis op Kareelveld 10 werd enige tijd geleden te koop aangeboden aan AWV met het 
voorstel om de fietstunnel via deze grond te realiseren. Op die wijze zou het huis op 
Kareelveld 21 eventueel niet moeten worden onteigend. Dat zou betekenen dat de 
fietstunnel enkele meters zou moeten verschuiven.
1. Wat is de stand van zaken en verdere planning van dat project?
2. Klopt het dat in de huidige plannen het huis op Kareelveld 21 onteigend moet worden 
om de fiets- en voetgangerstunnel te realiseren? Tegen wanneer is de onteigening 
gepland? Hoe wordt de vergoeding berekend? 
3. Klopt het dat in de huidige plannen het huis op Kareelveld 16 onteigend moet worden 
om de fiets- en voetgangerstunnel te realiseren? Tegen wanneer is de onteigening 
gepland en hoe wordt de vergoeding berekend?
4. Klopt het dat het huis op Kareelveld 10 te koop is aangeboden aan AWV voor de 
eventuele realisatie van de fiets- en voetgangerstunnel? 
5. Overweegt AWV de plannen van dit stuk van het project te herbekijken, zodat het huis 
op Kareelveld 21 niet onteigend moet worden? Zou de aankoop van het huis op 
Kareelveld 10 kunnen voorkomen dat het huis op Kareelveld 21 onteigend moet 
worden en waarom wel of waarom niet? Is het een optie om de tunnel een aantal 
meters op te schuiven, zodat het huis op Kareelveld 21 niet onteigend moet worden?  
6. Is het mogelijk dat door de verschuiving van de fiets- en voetgangerstunnel (zoals 
aangegeven in de vorige deelvraag) ook het huis op Kareelveld 16 gevrijwaard kan 
worden van onteigening?
7. Overweegt AWV om in gesprek te gaan met de eigenaars van de huizen Kareelveld 10, 
Kareelveld 16 en Kareelveld 21 over het project en de mogelijke onteigening(en)? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 616 van 30 januari 2024
van KARIN BROUWERS
1. Momenteel is de onteigeningsfase lopende. De verdere planning omvat het uitwerken 
van de technische details van het huidige ontwerp, het opmaken en aanvragen van de 
omgevingsvergunning, en tot slot het opmaken van het aanbestedingsdossier.  
2. Ja, de verwervingsgesprekken met deze bewoners zijn lopende. De vergoeding wordt 
bepaald conform de berekeningen van de afdeling Vastgoedtransacties van de Vlaamse 
overheid.   
3. Ja, de verwervingsgesprekken met deze bewoners zijn lopende. De vergoeding wordt 
bepaald conform de berekeningen van de afdeling Vastgoedtransacties van de Vlaamse 
overheid.   
4. Hiervan werd AWV niet op de hoogte gesteld. 
5. In functie van het aanleggen van veilige Ã©n comfortabele fietspaden - conform het 
Vademecum fietsvoorzieningen - dienen fietspadbreedtes en veiligheidsafstanden 
t.o.v. de rijbaan gerespecteerd te worden. Tussen het perceel Kareelveld 21 en de N26 
blijkt onvoldoende openbare ruimte om een veilig en conform dubbelrichtingsfietspad 
aan te leggen. Het opschuiven van de tunnel richting Kareelveld 10 vormt hiervoor 
geen oplossing. 
6. Het antwoord op deelvraag 5 is ook van toepassing op Kareelveld 16. Daarnaast zou 
het verleggen van de fietstunnel richting Herent voor een grote omrijfactor voor het 
fietsverkeer zorgen. 
7. Zoals aangegeven in de antwoorden op deelvragen 2 en 3, zijn de gesprekken in functie 
van de aankoop van deze percelen reeds lopende. 
