title: Bijzondere sociale leningen - Nationaliteit aanvragers
thema: Wonen
pdf link: https://docs.vlaamsparlement.be/pfile?id=2020818
thema link: https://www.vlaamsparlement.be/parlementaire-documenten/schriftelijke-vragen/1784418
SCHRIFTELIJKE VRAAG
nr. 82
van GUY D'HAESELEER
datum: 1 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Bijzondere sociale leningen  -  Nationaliteit aanvragers
Bij het Vlaams Woningfonds (VWF) kan men terecht voor een aantal bijzondere sociale 
leningen zoals de Vlaamse woonlening, de huurwaarborglening en sinds 2022 de 
energetische renovatielening. De nationaliteit van de ontleners kan men tot het jaar 2020 
grotendeels terugvinden in het activiteitenverslag van het VWF 2016-2020. 
De minister gaf eerder al aan dat de diensten van het Rijksregister blijven weigeren om de 
gegevens over nationaliteit mee te delen. Uit zijn antwoord op mijn schriftelijke vraag nr. 
516 van 20 juni 2023 bleek dat, ondanks een bijsturing van de regelgeving van 17 
december 2021, het resultaat identiek blijft. De nationaliteit wordt niet vrijgegeven en dat 
gebaseerd op het argument dat nationaliteit geen gegeven is dat noodzakelijk is om de 
wettelijke opdrachten van het VWF uit te voeren.
In hetzelfde antwoord verduidelijkt de minister dat de administratie op dat moment aan 
het uitzoeken was op welke manier dit toch kon worden ingepast in de opdracht van het 
VWF zodat we in de toekomst toch over die gegevens kunnen beschikken.
1. Heeft de administratie inmiddels een manier gevonden om dat in te passen in de 
opdracht van het VWF? Zo ja, op welke manier zal dat ingepast worden? Zo niet, zijn 
ze dat onderzoek nog aan het voeren en wanneer mogen we een resultaat verwachten?
2. Indien er al cijfers beschikbaar zijn, kan de minister ze dan meedelen op basis van de 
subvragen 2 tot en met 7 uit mijn voorgaande schriftelijke vraag (nr. 516 van 20 juni 
2023)?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 82 van 1 december 2023
van GUY D'HAESELEER
Na onderzoek door mijn administratie is beslist dat er een regelgevend initiatief zal worden 
genomen om deze problematiek op te lossen zodat de diensten van het Rijksregister de 
gegevens over nationaliteit opnieuw meedelen. Dit zal worden afgerond in het voorjaar 
2024.
Momenteel is het dus nog niet mogelijk om een antwoord te geven op uw voorgaande 
schriftelijke vraag 516 van 20 juni 2023.
