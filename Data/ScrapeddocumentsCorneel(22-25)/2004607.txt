title: Viaduct Vilvoorde - Renovatiewerken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2004607
thema link: https://www.vlaamsparlement.be/parlementaire-documenten/schriftelijke-vragen/1765303
SCHRIFTELIJKE VRAAG
nr. 25
van MARINO KEULEN
datum: 28 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Viaduct Vilvoorde  -  Renovatiewerken
Op 16 augustus jl. zijn de renovatiewerken aan het viaduct van Vilvoorde gestart.
De aannemers Stadsbader en Viabuild zullen tot begin 2031 - 8 jaar lang dus - drie ploegen 
inzetten zodat er 24 uur per dag en 365 dagen per jaar aan gewerkt wordt en zo de duurtijd 
pogen te verminderen tot het minimum maar ook gelijktijdig nog altijd verkeer toe te laten 
op het viaduct.
Het viaduct van Vilvoorde is immers een van de belangrijkste verkeersaders van ons land 
en het “tijdelijk” twee jaar sluiten is geen optie. Dagelijks rijden er in de twee richtingen 
150.000 tot 190.000 voertuigen, wat veel meer is dan men in 1978 verwachtte en er voor 
zorgt dat er sneller slijtage optreedt.
Naast de renovatie wordt er ook werk gemaakt van een vierde rijvak zodat er bijvoorbeeld 
ook uitzonderlijk vervoer op kan rijden dat nu gebruikmaakt van de kleinere wegen.
Dit betekent dat tijdens de werken er verkeershinder zal zijn met het piekmoment vanaf 
2027, wanneer enkel nog verkeer zal rijden over de binnenste brughelft.
De Werkvennootschap heeft een ruwe schatting gemaakt dat de vertragingen die 
bijkomend zullen optreden liggen tussen 30 tot 45 minuten. Dat zal natuurlijk een 
uitdeinend effect hebben op de hele R0 en de snelwegen die erop aansluiten.
Volgens De Werkvennootschap zullen veel mensen hierop anticiperen door meer thuiswerk, 
op andere tijden rijden of andere vervoersmiddelen zoeken.
Men vergelijkt de situatie gedeeltelijk met de Oosterweelwerken. Daar heeft men een 
uitgebreide planning van alternatieven die aangeboden worden zoals meer treinen, nieuwe 
trams, parkings aan de stadsrand die dan aansluiten op het openbaar vervoer, …
1. Hoe langer de werken duren, hoe hoger de negatieve impact.
Kan de minister duiden waarom de aanpak van drie ploegen en een duurtijd van 8 jaar 
het beste is? Welke andere beleidsopties om de duurtijd zo kort mogelijk te houden, 
door bijvoorbeeld meer ploegen in te zetten, waren niet valabel en om welke reden?
2. Werden er berekeningen gemaakt van de effecten op de snelwegen die aansluiten op 
de R0 en dus op de dagdagelijkse pendelaar? Welke zijn die effecten?
3. In verband met de Oosterweelwerken wordt er gerapporteerd aan het Vlaams 
Parlement, met veel aandacht voor de flankerende maatregelen.
Welk beleid werd ontwikkeld en zal worden toegepast omtrent de flankerende 
maatregelen bij het project?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 25 van 28 september 2023
van MARINO KEULEN
1. Gezien de cruciale functie die het Viaduct vervult in het economisch weefsel van de 
Vlaamse Rand en daarbuiten, bepaalt na veiligheid van arbeiders, weggebruikers en 
omgeving vooral de beschikbaarheid (van rijstroken) de keuzes tussen verschillende 
opties en faseringen. Er is immers geen alternatieve route voorhanden en dus dient 
het verkeer zoveel mogelijk een vlotte doorgang over het viaduct te krijgen. Hierdoor 
vielen meerdere faseringen met kortere doorlooptijd af, omdat gedurende meerdere 
maanden tot jaren slechts één brughelft ter beschikking zou zijn, met een 
onaanvaardbaar gebrek aan beschikbare rijstroken tot gevolg.
De dwingende noodzaak tot minimale hinder maakt dat er sterk gefaseerd dient 
gewerkt te worden. Er is onderzocht of het mogelijk was om in meer ploegen te 
werken teneinde de doorlooptijden in te korten, maar de ruimtes waarin tegelijk 
gewerkt kan worden, zijn beperkt. Bovendien gaat het vaak om zeer gespecialiseerde 
arbeiders (asbestverwijderaars, lassers …), waardoor niet zomaar opgeschaald kan 
worden. Ten slotte dient ook vermeld dat er aan het Viaduct maar een beperkt 
bijkomend gewicht (en dus steigerwerk) kan opgehangen worden, dus ook hier gelden 
beperkingen. 
2. Voor de eerste fase – de drie versmalde rijstrokken – werd in kaart gebracht wat de 
impact zou zijn. Dat werd ook toegelicht aan de verschillende betrokken actoren: de 
hulpdiensten, gemeenten, wegbeheerder … Uit deze studie kwamen enkele wegen 
naar voren die gemonitord zullen worden om te bekijken of er grote bijkomende 
verkeerstromen gemeten worden.
3. Voor alle projecten van Werken aan de Ring is er een Minder Hinder platform 
opgericht, waarin de verschillende projecten worden toegelicht. Het Minder Hinder 
team binnen De Werkvennootschap leidt alle werven in goede banen en zorgt ervoor 
dat de hinder naar de omgeving beperkt blijft. Naast dit platform is er ook een Traffic 
Incident Management-overleg, waarbij de impact van de werven bekeken wordt met 
een specifieke blik vanuit de hulpdiensten. Zij zijn ook de belangrijkste aanwezigen 
op dit overleg.
Daarnaast zet het programma Werken aan de Ring al 5 jaar bewust in op de 
verschillende alternatieven rond de ring, zoals fietssnelwegen, Hoppinpunten en 
hoogwaardige openbaar vervoer.
