title: Oldtimers - Keuring
thema: Mobiliteit en Verkeer
pdf link: https://docs.vlaamsparlement.be/pfile?id=2043833
thema link: https://www.vlaamsparlement.be/parlementaire-documenten/schriftelijke-vragen/1800236
SCHRIFTELIJKE VRAAG
nr. 598
van BRECHT WARNEZ
datum: 1 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Oldtimers  -  Keuring
In 2018 werd de periodieke keuring voor oldtimers ingevoerd. Het gaat om een verplichting 
voor eigenaars om hun voertuig met een bepaalde periodiciteit naar de keuringsstations 
te sturen afhankelijk van de leeftijd van het voertuig, met enkele uitzonderingen.
Sinds november 2022 is er een nieuw kader voor de oldtimerkeuring. De minister plande 
in mei 2023 een evaluatie van die nieuwe instructie.
Dit is een opvolgvraag van schriftelijke vraag nr. 718 van 2 februari 2023.
Graag de gegevens in Excel.
1. In 2022 was de gemiddelde looptijd vanaf de indiening van het dossier tot en met de 
verzending van de beslissing naar de keuringscentra 61 dagen.
a) Weet de minister wat de gemiddelde doorlooptijd in 2023 is?
Hoe verhoudt zich dat ten opzichte van vorige jaren?
b) Hoe evalueert de minister die cijfers?
2. Tot en met 2021 werd er maar één dossier ingediend om een oldtimer om te bouwen 
tot een elektrische wagen. In 2022 was er zelfs geen enkele ombouwing.
Hoeveel oldtimers werden er in 2023 omgebouwd naar een elektrische auto?
3. Voor hoeveel oldtimers is er een oldtimerdossier opgemaakt?
a) Hoe evalueert de minister die cijfers?
b) Merkt de minister een evolutie op?
4. De minister liet in haar vorige antwoord weten dat er in mei 2023 een evaluatie 
gepland was over de nieuwe oldtimerinstructie.
a) Hoe evalueert de minister die evaluatie?
b) Plant de minister bijkomende maatregelen?
5. Heeft de minister nog overleg met de verenigingen van oldtimereigenaars?
a) Zo ja, met welke organisaties en met welke frequentie?
b) Op welke manier werden zij betrokken bij de evaluatie?
c) Wat zijn hun belangrijkste bezorgdheden over het gevoerde beleid?
d) Welke bezorgdheden neemt de minister mee in haar aanpak?
6. Wat is het percentage van oldtimers die te laat zijn? Graag de cijfers van de afgelopen 
5 jaar. Gelieve de laatkomers op te splitsen in: een groep die minder dan een maand 
te laat is, een groep die tussen 1 en 3 maanden te laat is, een groep die tussen 3 en 
6 maanden te laat is en een groep die meer dan 6 maanden te laat is.
a) Hoe verhouden die percentages zich ten opzichte van gewone auto’s?
b) Kan de minister eventuele significante verschillen verduidelijken?
7. Hoeveel oldtimers werden in 2023 in één keer goedgekeurd? Graag de absolute en 
relatieve cijfers.
a) Hoe verhouden die cijfers zich ten opzichte van vorige jaren?
b) Wat zijn de belangrijkste oorzaken bij een afkeuring?
8. Kan de minister meedelen hoeveel uitnodigingen werden verzonden door de 
keuringsstations en hoeveel keuringen effectief werden uitgevoerd in 2023? Hoe 
verklaart de minister die cijfers?
9. Hoe evalueert de minister het beleid inzake oldtimers gedurende deze legislatuur?
10. Welke uitdagingen ziet de minister nog op dat vlak voor de komende periode?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 598 van 1 februari 2024
van BRECHT WARNEZ
1. a) Gemiddelde doorlooptijd:
- 2020-2021: 74 dagen
- 2022: 61 dagen
- 2023: 49 dagen
b) Er is een dalende trend zichtbaar in de doorlooptijd om oldtimerdossiers te 
behandelen. Met de huidige doorlooptijden krijgt de eigenaar van een verbouwde 
oldtimer sneller antwoord over de verbouwingen aan zijn oldtimer. Dit positief 
resultaat is het gevolg van de nieuwe regelgeving rond de oldtimerkeuring.
   
2. Een oldtimer ombouwen naar een elektrisch voertuig blijft een marginaal gegeven. In 
2023 was er sprake van slechts één oldtimervoertuig.
3. Hieronder een overzicht van het aantal opgemaakte oldtimerdossiers:
- 2021: 295
- 2022: 165
- 2023: 162
a) Het aantal oldtimerdossiers is sinds 2021 sterk gedaald en het aantal dossiers 
blijft de laatste twee jaar nagenoeg op hetzelfde niveau. De daling is grotendeels 
het gevolg van de nieuwe regelgeving rond de oldtimerkeuring.
b) Het nieuwe wettelijk kader bracht in 2022 verduidelijking en vereenvoudiging rond 
de beoordeling van verbouwingen aan oldtimervoertuigen. Dit heeft ertoe geleid 
dat het aantal oldtimerdossiers drastisch is verminderd. Een bijkomend voordeel 
is dat de oldtimerdossiers nu aanzienlijk sneller worden behandeld. 
4. a) De evaluatie van de nieuwe oldtimerinstructie is op veel vlakken positief. Het 
aantal oldtimers dat erin slaagt om technische goedgekeurd te worden, is 
gestegen; het aantal klachten en vragen is verminderd; het aantal 
oldtimerdossiers is gezakt; en de doorlooptijden om oldtimerdossiers te 
behandelen zijn verlaagd.
b) Op dit moment zijn er geen bijkomende maatregelen gepland. De samenwerking 
tussen oldtimerfederatie Belgian Historic Vehicle Association (BEHVA) en het 
overkoepelende orgaan van de erkende keuringsinstellingen (GOCA Vlaanderen) 
is nog lopende om ervoor te zorgen dat de controleurs in de keuringsstations mee 
zijn met bepaalde gevoeligheden van oldtimers.    
5. a) Op dit moment zijn er geen vaste overlegmomenten voorzien. De verenigingen 
van oldtimereigenaars weten echter dat ik steeds bereid ben om in overleg te gaan 
indien nodig.
b) Er werd gepolst bij de grootste oldtimerfederatie BEHVA over de nieuwe werkwijze. 
c) Een grote bezorgdheid blijft dat niet alle controleurs op de hoogte zijn van de 
gevoeligheden van bepaalde oldtimervoertuigen.
d) De samenwerking tussen oldtimerfederatie Belgian Historic Vehicle Association 
(BEHVA) en het overkoepelende orgaan van de erkende keuringsinstellingen 
(GOCA Vlaanderen) zal ervoor te zorgen dat de controleurs in de keuringsstations 
mee zijn met bepaalde gevoeligheden van oldtimers.     
 
6. Voor de cijfers verwijs ik naar de bijlage.
a) De oldtimers scoren in het algemeen minder goed dan de gewone voertuigen. Ze 
doen het echter aanzienlijk beter voor de groep die minder dan een maand te laat 
is. Verder valt het op dat oldtimers slechter scoren voor de groep die meer dan 6 
maanden te laat is.
b) Dat de oldtimers in het algemeen minder goed scoren, is een rechtstreeks gevolg 
van de gevoeligheden van een groot deel van de oldtimers. Het zijn voertuigen 
die soms onderhevig zijn aan lange restauratietijden en een deel van de 
voertuigen komt sporadisch op de weg.
  
7. Voor de cijfers verwijs ik naar de bijlage.
a) Het slaagpercentage om vanaf de eerste keer gekeurd te worden, is doorheen de 
jaren gestegen van 51% naar 59%. De afkeurpercentages zijn de laatste twee 
jaar redelijk stabiel gebleven. 
b) Voor de belangrijkste oorzaken van afkeuring verwijs ik naar de bijlage. De top 
drie oorzaken voor afkeuring zijn een verkeerde afstelling van de lichten, een te 
hoge CO-waarde van de uitlaatgassen, en een slechte remwerking.
8. In 2023 werden er 50.672 uitnodigingen voor een oldtimerkeuring verstuurd en 
werden er 28.055 oldtimerkeuringen uitgevoerd. 
Er zijn diverse redenen waarom dit aantal laag ligt, en dit is eerder typisch voor 
oldtimers. Een aantal van de oldtimers wordt niet gebruikt of bestaat niet meer, maar 
de eigenaar behoudt wel de O-plaat uit praktische overwegingen. Er zijn ook oldtimers 
die nog in restauratie zijn en soms kan de restauratie enige tijd in beslag nemen. 
Verder zijn er de gevallen waarbij de oldtimers in een ander gewest worden gekeurd 
en niet in de Vlaamse statistieken terug te vinden zijn. Ten slotte denk ik dat er nog 
altijd zwaar verbouwde oldtimers zijn die niet voorgereden worden uit vrees voor 
afkeuring.  
9. De algemene conclusie is dat de oldtimerkeuring sinds 2022 aanzienlijk beter verloopt 
dat initieel voorzien. De resultaten die voortvloeien uit deze aanpak zijn positief, nl. 
minder klachten en vragen, hogere slaagpercentages om door de keuring te geraken, 
minder oldtimerdossiers, en kortere doorlooptijden bij het behandelen van 
oldtimerdossiers.
Met de  hervorming van de oldtimerkeuring zijn verregaande maatregelen genomen. 
Mijn aanpak was om flexibeler om te gaan met de keuring van de oldtimers en 
hiermee het Vlaamse oldtimererfgoed te beschermen en de eigenaars van oldtimers 
zoveel mogelijk te ontzorgen. Deze visie was tevens de rode draad in het wettelijk 
kader van 17 juli 2022 m.b.t. de oldtimerkeuring en de vernieuwde oldtimerinstructie 
die op 1 november 2022 in werking trad.  
De nieuwe oldtimerinstructie gaf nog meer duidelijkheid rond de verbouwingen aan 
oldtimers. De aangeboden oplossingen boden de eigenaars van verbouwde voertuigen 
zekerheid dat hun voertuig sneller door de technische keuring kan geraken dan 
voorheen. 
Het was niet evident om een gemeenschappelijke basis te vinden voor alle 
stakeholders. De grootste oldtimervereniging was tevreden met de nieuwe 
oldtimerkeuring en is geen voorstander van zware verbouwingen aan een oldtimer 
om het oldtimererfgoed te bewaren. Dit stond haaks op de visie van verenigingen 
waarvan het verdienmodel gebaseerd is op het zwaar verbouwen van oldtimers. 
10.Op dit moment zie ik geen uitdagingen in de komende periode op het vlak van de 
oldtimerkeuring.  
BIJLAGE
Overzicht
