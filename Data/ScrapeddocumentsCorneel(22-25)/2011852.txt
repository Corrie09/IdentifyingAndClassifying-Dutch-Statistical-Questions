title: Kinderarmoedebeleid - Projectoproep 'Lokale bondgenotennetwerken'
thema: Armoedebeleid
pdf link: https://docs.vlaamsparlement.be/pfile?id=2011852
thema link: https://www.vlaamsparlement.be/parlementaire-documenten/schriftelijke-vragen/1778671
SCHRIFTELIJKE VRAAG
nr. 28
van BRECHT WARNEZ
datum: 9 november 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Kinderarmoedebeleid  -  Projectoproep 'Lokale bondgenotennetwerken'
Om de kansarmoede bij kinderen en jongeren structureel te verminderen, heeft de 
Vlaamse overheid het initiatief genomen om lokale bondgenotennetwerken op te starten 
of bestaande netwerken te verruimen en te verankeren. Dat doet ze door 7 miljoen euro 
subsidies voor deze lokale netwerken toe te kennen. 
De netwerken richten zich tot alle kinderen en jongeren die opgroeien in gezinnen met een 
kansarmoederisico. Het werkingsgebied is het Nederlandstalig basisonderwijs, het 
Nederlandstalig secundair onderwijs of beide. Er wordt voorzien in concrete hulp- en 
dienstverlening.
Het project moet er onder andere voor zorgen dat actoren die actief (willen) zijn op het 
vlak van kansarmoedebestrijding elkaar kunnen vinden of meer op de hoogte zullen zijn 
over wat er op het terrein bestaat. De projectoproep heeft daarom als doelstelling om 
nieuwe lokale ‘bondgenotennetwerken’ op te richten of bestaande netwerken te versterken 
en structureel te verankeren. Zo kunnen de netwerken hun aanbod beter afstemmen, beter 
bekendmaken en een snelle en warme toeleiding realiseren. Indien nodig kunnen ze een 
bijkomende ondersteuning organiseren die tegemoet komt aan de noden en concrete hulp 
bieden aan kinderen en gezinnen.
De ondersteuning van de lokale netwerken verliep via een oproep die liep tot 8 oktober 
2023. Voor het project werd een budget van 7 miljoen euro gereserveerd.
Gelieve alle gegevens beschikbaar te stellen in Excel.
1. Hoeveel aanvragen zijn er ingediend? Graag een overzicht per provincie met 
vermelding van de totaalbedragen.
2. Hoeveel dossiers werden toegekend en aan welke indieners? Graag een oplijsting met 
vermelding van het bedrag per provincie.
Betreffende de West-Vlaamse geselecteerden: 
a) Graag een overzicht, per gemeente, van alle toegekende subsidies per West-
Vlaamse geselecteerde, inclusief de aan hen toegekende bedragen en een korte 
vermelding van de (sub)doelstellingen van de organisatie.
b) Indien het bondgenotennetwerk geen nieuw netwerk is en geïntegreerd wordt in 
(een) bestaand(e) netwerk(en), graag de motivatie van wat in het project 
complementair beoogd wordt.
3. Wat zijn de belangrijkste redenen van afwijzing van projecten?
4. Is de minister tevreden over het aantal toegekende subsidies en de effecten van de 
oproep?
a) Zo niet, ziet de minister nood aan verdere maatregelen?
b) Zo niet, denkt de minister na over hoe hij de lokale bondgenoten inhoudelijk kan 
ondersteunen zodat hun projecten wel goedgekeurd worden?
c) Is de minister tevreden met de geografische spreiding van de aanvragen?
5. In totaal werd door de Vlaamse overheid een budget van 7 miljoen euro gereserveerd. 
a) Acht de minister het vooropgestelde budget voor die subsidie voldoende? Zo niet, 
plant hij stappen om dat budget op te trekken?
b) Plant de minister na deze oproep nieuwe initiatieven in dit domein?
c) Welke actoren zal hij daarbij betrekken? Graag een plan van aanpak, met timing 
en budget.
6. Trad de minister al in overleg met de relevante actoren of ontving hij enige reactie op 
de projectgroep ‘Lokale bondgenotennetwerk’?
Zo ja, wat was het resultaat daarvan? Zal de minister bepaalde acties ondernemen in 
respons daarop? Zo ja, graag plan van aanpak, timing en budget.
Zo niet, plant de minister dergelijk overleg? Graag plan van aanpak en timing.
7. Welke lessen trekt de minister uit die oproep die hij zal meenemen voor toekomstige 
oproepen, beleid of projecten?
BENJAMIN DALLE
VLAAMS MINISTER VAN BRUSSEL, JEUGD EN MEDIA EN ARMOEDEBESTRIJDING 
ANTWOORD
op vraag nr. 28 van 9 november 2023 
van BRECHT WARNEZ
De toekenningsprocedure is momenteel nog niet afgerond. Ik kan dan ook nog geen 
informatie geven over deze oproep.
Het is voor mij wel duidelijk dat de vele ingediende projecten aantonen dat het een juiste 
en nodige keuze was om de bijkomende middelen vrij te maken voor de ondersteuning 
van lokale initiatieven kinderarmoedebestrijding. Lokale organisaties uit de verschillende 
sectoren ervaren grote noden bij de doelgroep, en tonen een duidelijk engagement om 
hierop in te zetten. Wat mij betreft zal er ook in de toekomst hier sterk op ingezet moeten 
blijven worden. Projectmatig voor nieuwe initiatieven, maar ook structureel binnen alle 
relevante sectoren. Waarbij er ook in voldoende ondersteuning voorzien wordt van 
organisaties die willen bijdragen aan de strijd tegen kinderarmoede, maar hierin nog niet 
altijd voldoende expertise of middelen hebben.
Ik geef tenslotte ook nog mee dat ik, bij de totstandkoming van de projectoproep, een 
stakeholdersbijeenkomst heb georganiseerd met actoren uit onderwijs, welzijn en het 
brede middenveld. Hun input gaf mee vorm aan deze oproep.
