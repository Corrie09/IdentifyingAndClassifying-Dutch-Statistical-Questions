title: Studie-efficiëntie hoger onderwijs - Heroriëntering en schakelprogramma
thema: Onderwijs en Vorming
pdf link: https://docs.vlaamsparlement.be/pfile?id=2019523
thema link: https://www.vlaamsparlement.be/parlementaire-documenten/schriftelijke-vragen/1782097
SCHRIFTELIJKE VRAAG
nr. 148
van BRECHT WARNEZ
datum: 24 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Studie-efficiëntie hoger onderwijs  -   Heroriëntering en schakelprogramma
Studie-efficiëntie vormt een van de kernthema’s van het regeerakkoord en de beleidsnota 
van de minister. De studieduurtijd van studenten neemt immers al enkele jaren toe. Zo 
studeert meer dan 40% van de studenten niet af binnen de vooropgestelde studieduur. 
Het is dan ook de bedoeling de studieduur zo veel mogelijk te verminderen, zodat geen 
kostbare jaren verloren gaan. Een van de mogelijke oplossingen daartoe is een snelle 
heroriëntering. Dat kan binnen de faculteit, maar het kan bijvoorbeeld ook gaan om een 
overgang van een academische bachelor naar een professionele bachelor. Het verslag van 
het Rekenhof over studievoortgang in het hoger onderwijs meldt dat studenten met 
zwakke resultaten die heroriënteren, het gemiddeld beter doen dan studenten die in de 
opleiding blijven. 
Daarnaast zien we dat het aantal studenten dat start aan een academische master via een 
schakelprogramma, stijgt. De minister kondigde aan ook initiatieven te nemen om die 
overgang sneller en effectiever te doen verlopen. Er kan echter ook een verband zijn tussen 
enerzijds heroriëntatie in de bachelor en anderzijds een schakelprogramma voor de 
master.
1. Hoeveel studenten startten eerst in een academische bachelor alvorens te 
heroriënteren naar een professionele bachelor? 
2. Wat zijn de absolute/procentuele aantallen? Graag een overzicht in Excel van de 
laatste vijf academiejaren, per instelling per opleiding. Hoe apprecieert de minister 
deze cijfers?
3. Na hoeveel academiejaren heroriënteren de studenten? Graag een overzicht in Excel 
of dat na één, twee, drie of meer academiejaren gebeurt. Hoe apprecieert de minister 
deze cijfers?
4. Hoeveel professionele bachelors (procentueel/absoluut) stromen vervolgens via een 
schakelprogramma door naar een academische master? Graag een overzicht van deze 
cijfers in Excel, per instelling per opleiding. Hoe apprecieert de minister deze cijfers?
5. Hoeveel van deze studenten studeren af binnen de vooropgestelde afstudeertijd? 
(absoluut/procentueel) Graag een overzicht in Excel van de laatste vijf academiejaren, 
per instelling per opleiding. Hoe apprecieert de minister deze cijfers?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 148 van 24 november 2023
van BRECHT WARNEZ
Voor het beantwoorden van deze vragen hanteerden we dezelfde werkwijze als voor SV 
155 van 24 november 2022. Alle gegevens die de Vlaamse volksvertegenwoordiger 
terugvindt in de bijlage hebben betrekking op generatiestudenten die zich voor 15 maart 
uitschrijven. Studenten die zich voor 1 december uitschrijven krijgen immers hun volledige 
leerkrediet terug en studenten die zich voor 15 maart uitschrijven nog de helft (voor het 
aantal opleidingsonderdelen waar nog geen examen werd voor afgelegd). Ik ga ervan uit 
dat de Vlaamse volksvertegenwoordiger deze groep bedoelt met ‘heroriëntaties’.
De Vlaamse volksvertegenwoordiger vindt telkens cijfers van de laatste vijf volledig 
gevalideerde academiejaren, nl. 2017-2018 tot en met 2021-2022. 
1. In Tabel 1 vindt de Vlaamse volksvertegenwoordiger een overzicht van het aantal 
heroriëntaties van generatiestudenten van een academische bacheloropleiding naar 
een professionele bacheloropleiding. Hij krijgt ook het aandeel van dit aantal t.o.v. alle 
heroriëntaties van generatiestudenten uit een academische bachelor naar een andere 
opleiding, en het aandeel van dit aantal t.o.v. alle inschrijvingen van 
generatiestudenten in een academische bacheloropleiding.
2. Tabel 1 bevat zowel absolute aantallen als percentages.
Tabel 1 wordt in Tabel 2 verder uitgesplitst naar instelling van de eerste inschrijving, 
en in Tabel 3 naar de academische bacheloropleiding van waaruit men heroriënteerde.
Iets meer dan 3% van de ingeschreven generatiestudenten heroriënteert binnen het 
jaar dat ze generatiestudent zijn. Dit aandeel fluctueert lichtjes in de beschouwde 
periode en blijft relatief laag. Het is dan ook moeilijk om uit deze cijfers conclusies te 
trekken. 
Met het decreet Studievoortgang nam ik daarom een aantal maatregelen om studenten 
te ondersteunen bij een snelle heroriëntering. Dit decreet treedt pas dit academiejaar 
in voege. De eerste cohorte studenten legt pas  in januari 2024 voor het eerst onder 
het nieuwe beleid examens af. De hogeronderwijsinstellingen moeten studieadvies 
geven aan iedere student die na zijn eerste examenperiode een beperkt aantal 
studiepunten verworven heeft. Deze ondersteunende maatregel kan een stimulans zijn 
om studenten alsnog in de voor hen geschikte opleiding te laten terechtkomen. Verder 
wordt voorzien dat iedere student, ongeacht zijn studieresultaat, het recht heeft om 
een gesprek aan te gaan met een studie- of trajectbegeleider. Ook dit kan de student 
in de juiste richting helpen.
3. Indien generatiestudenten heroriënteren is dit per definitie binnen het eerste 
academiejaar waarin ze ingeschreven zijn in het hoger onderwijs.
4-5.Het is niet haalbaar om dit in kaart te brengen binnen het bestek van een 
parlementaire vraag.
BIJLAGE
Overzicht
