title: Werken Grote Laak Rotselaar - Vergunningen en gevolgen voor omliggende bewoning
thema: Openbare werken
pdf link: https://docs.vlaamsparlement.be/pfile?id=2024852
thema link: https://www.vlaamsparlement.be/parlementaire-documenten/schriftelijke-vragen/1788741
SCHRIFTELIJKE VRAAG
nr. 393
van SUZY WOUTERS
datum: 14 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Werken Grote Laak Rotselaar  -  Vergunningen en gevolgen voor omliggende bewoning
Eind 2023 werd er een openbaar onderzoek gevoerd in het kader van een 
omgevingsvergunningsaanvraag OMV_2022087958 - Sigmaplan Demervallei - deelgebied 
6 - Demermeanders.
Een deel daarvan is deelplan 12 en betreft het plaatsen van nieuwe kopmuren en 
terugslagkleppen op de grachten die in de Laak uitkomen ter hoogte van de wijk Guldentop 
op het grondgebied van de gemeente Rotselaar.
Deelplan 12 is nauw verbonden met deelplan 11 dat beschreven staat in de 
machtigingsaanvraag opgemaakt door Arcadis op 2 augustus 2022. Deelplan 11 betreft 
het verbinden van de Grote Laak met de Demer in Aarschot ter hoogte van meander 10bis.
Bij hoge waterstanden zal het water van de Demer overlopen in de Grote Laak. De 
terugslagkleppen beschreven in deelplan 12 moeten wateroverlast in de Guldentop 
vermijden wanneer de Grote Laak gevoed zal worden door de Demer.
Door de hoge waterstanden in de maand november werd duidelijk dat daar zich een aantal 
problemen zal voordoen. Wanneer het water vanuit de wijk Guldentop onvoldoende in de 
Laak kan vloeien, worden de bewoonde percelen van de wijk Guldentop bedreigd. Een 
terugslagklep zal dat probleem niet oplossen. Het verhindert weliswaar het terugvloeien 
van water van de Laak (al of niet gevoed door extra water van de Demer cf. deelplan 11) 
richting wijk, maar kan er niet voor zorgen dat de wijk voldoende kan afwateren.
De bewoners maken zich daar terecht zorgen over en hebben bezwaren ingediend.
1. Zijn de minister en de bevoegde instanties op de hoogte van de toestand zoals die zich 
in november in de wijk Guldentop heeft voorgedaan? 
2. Welke maatregelen worden er ingepland of zullen worden genomen om een herhaald 
voorkomen van die situatie te vermijden?
3. In eerdere plannen was er sprake van een winterdijk die de wijk Guldentop zou moeten 
beschermen tegen de geplande hogere waterstanden. Van aanleggen van een 
beschermende winterdijk is blijkbaar geen sprake meer in de huidige stand van de 
plannen. 
Wordt nog in een winterdijk voorzien voor de wijk Guldentop en waar zijn de plannen 
terug te vinden?
4. Uit de vaststellingen van de afgelopen maanden blijkt dat de geplande installatie van 
deelplan 12 er niet voor kan zorgen dat de wijk voldoende kan afwateren. 
Zullen de plannen aangepast of vervolledigd worden, bijvoorbeeld door een 
pompinstallatie?
5. Welk advies heeft de gemeente Rotselaar afgeleverd? Waar is dat terug te vinden?
6. Wanneer en hoe zal in deelplan 11 voorzien worden? Zijn er voldoende garanties bij 
de inplanning van deelplan 11 om de betrokken wijk Guldentop te vrijwaren?
7. Zal de minister opdracht geven om de aangekaarte problemen te onderzoeken? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 393 van 14 december 2023
van SUZY WOUTERS
1. De Vlaamse Waterweg nv (DVW) is nog niet op de hoogte gebracht van de exacte 
toestand zoals die zich in november in de wijk Guldentop heeft voorgedaan, noch door 
de bewoners van de wijk of de beheerder van de Grote Laak (Provincie Vlaams-Brabant), 
noch door de gemeente Rotselaar of andere bevoegde instanties. 
Mogelijk heeft er zich in november ter hoogte van deze wijk in min of meerdere mate 
enige lokale wateroverlast voorgedaan als gevolg van pluviale overstromingen of als 
gevolg van fluviale overstromingen vanuit de Grote Laak, die beheerd wordt door de 
Provincie Vlaams-Brabant. De gedetailleerde omstandigheden en condities hiervan zijn 
echter niet bekend bij DVW. Uit de overstromingsgevaarkaarten op waterinfo.be blijkt 
alleszins dat de wijk Guldentop en de ruime omgeving gevoelig zijn voor zowel fluviale 
als pluviale wateroverlast.
2. Zoals hoger aangegeven, zijn mijn diensten (nog) niet op de hoogte gebracht van de 
exacte toestand zoals die zich in november in de wijk Guldentop heeft voorgedaan. Het 
is echter hoegenaamd niet zeker dat de zich voorgedane situatie enig verband houdt 
met de waterstand in de Demer op dat ogenblik.
Het is wel correct dat ook in het kader van de herinrichting van de Demervallei, als 
onderdeel van het Sigmaplan, een aantal maatregelen voorzien worden t.h.v. de wijk 
Guldentop. Dit project Demervallei, als onderdeel van het Sigmaplan, bestaat uit 
verschillende fasen. Volgens de beslissing van de Vlaams Regering uit 2016 is voorzien 
om deelgebied 8 Rechteroever Werchter, waarin de wijk Guldentop gelegen is, in 2027 
te realiseren of minstens in uitvoering te laten gaan niet later dan 2030. 
Het onderzoek ter onderbouwing van de geplande maatregelen uit de beslissing van de 
Vlaamse Regering wordt volgens deze fasering de komende jaren opgestart. Dat 
onderzoek gaat o.a. over het bouwen van een veiligheidsdijk (de zogenaamde winterdijk) 
ter bescherming van Guldentop, Leibos en Werchter. Bij het verder uitwerken van deze 
maatregelen in dat gebied zal er afgestemd worden met de andere waterbeheerders, 
zoals de Provincie Vlaams-Brabant en de gemeente Rotselaar. Op die manier kunnen 
eventueel ook bestaande knelpunten van wateroverlast op een geïntegreerde manier 
aangepakt worden. Het aanpakken van wateroverlast is immers een gezamenlijke 
verantwoordelijkheid.
3. Ja, er wordt in een winterdijk voorzien, zie ook deelvraag 2.
4. Zoals hoger al aangegeven, is de wijk Guldentop vandaag de dag ook al gevoelig voor 
wateroverlast als gevolg van fluviale en pluviale overstromingen. Bij het uitwerken van 
de voorziene waterbeheersingsmaatregelen in het kader van de herinrichting van de 
Demervallei in deze deelzone zal afgestemd worden met de andere waterbeheerders, 
zoals de Provincie Vlaams-Brabant en de gemeente Rotselaar. Op die manier kunnen 
eventueel ook bestaande knelpunten van wateroverlast op een geïntegreerde manier 
aangepakt worden.
 
5. Het advies van de gemeente Rotselaar werd op 1 december 2023 aan DVW bezorgd, na 
afloop van het openbaar onderzoek. Het advies is als bijlage toegevoegd.
6. Zoals hoger reeds aangegeven, bestaat het project van de herinrichting van de 
Demervallei uit verschillende fasen. Dit werd zo vastgelegd in de beslissing van de 
Vlaamse Regering m.b.t. de goedkeuring van het voorkeursalternatief. Dit betekent dat 
een aantal maatregelen, zoals de veiligheidsdijk op rechteroever, pas in een latere fase 
voorbereid en uitgevoerd zullen worden. De maatregelen, die nu voorzien worden aan 
de wijk Guldentop, zijn een eerste stap in het ruimere project voor dit deel van de 
Demervallei op linker- en rechteroever. Bij het ontwerp van de voorgestelde maatregelen 
is gebleken – mede op basis van de oppervlaktewatermodellering – dat er geen 
bijkomende wateroverlast is te verwachten wanneer bij hoge afvoer op de Demer 3 m³/s 
afgeleid wordt naar de Grote Laak. In een volgende fase zullen de andere maatregelen 
op rechteroever voorbereid worden.
7. Bij de uitwerking van de maatregelen van de volgende fase zullen mijn diensten de 
nodige afstemming voorzien met de andere waterbeheerders, zoals de Provincie Vlaams-
Brabant en de gemeente Rotselaar. Op die manier kunnen mogelijk ook de bestaande 
knelpunten van wateroverlast op een geïntegreerde manier aangepakt worden.
BIJLAGE
Advies gemeente Rotselaar
