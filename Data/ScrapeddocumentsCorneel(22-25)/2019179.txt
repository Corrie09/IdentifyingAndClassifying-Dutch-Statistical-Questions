title: Rijscholen - Schorsing en intrekking erkenning
thema: Mobiliteit en Verkeer
pdf link: https://docs.vlaamsparlement.be/pfile?id=2019179
thema link: https://www.vlaamsparlement.be/parlementaire-documenten/schriftelijke-vragen/1782246
SCHRIFTELIJKE VRAAG
nr. 268
van BART CLAES
datum: 24 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Rijscholen  -  Schorsing en intrekking erkenning
Uit het antwoord van de minister op schriftelijke vraag nr. 126 van 20 oktober 2023 leid 
ik af dat rijscholen een waarschuwing krijgen na een negatieve inspectie. Bij herhaaldelijke 
vaststellingen kan worden overgegaan tot tijdelijke schorsing van de erkenning. Indien er 
daarna nog geen verbetering is, kan de erkenning definitief worden ingetrokken.
1. Hoeveel waarschuwingen werden er gegeven aan rijscholen in de periode van 2021 tot 
nu? Graag een overzicht, opgesplitst per jaar.
2. Wat waren de voornaamste vaststellingen die tot een negatieve evaluatie hebben 
geleid?
3. In hoeveel gevallen werden er herhaaldelijk negatieve vaststellingen gedaan? 
4. Hoeveel tijdelijke schorsingen werden er opgelegd? Graag een overzicht, opgesplitst 
per jaar.
5. In haar antwoord stelde de minister het volgende: “Indien de rijschool geen enkele 
vorm van verbetering toont, kan overgegaan worden tot intrekking van de erkenning.” 
Na hoeveel negatieve vaststellingen of na verloop van hoeveel tijd wordt er dan 
effectief tot intrekking van de erkenning overgegaan?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 268 van 24 november 2023
van BART CLAES
1. Naast de pure controle en inspectie van de rijschooladministratie wordt er met de 
rijscholen ook een coachend traject afgelegd, waarbij zij meteen gewezen worden op 
de vastgestelde onvolledigheden/inbreuken bij de administratieve controle. 
Na een administratieve controle ontvangt de rijschool een inspectieverslag met de 
vastgestelde aandachtspunten en/of tekortkomingen. Bij vastgestelde inbreuken 
wordt er meteen een waarschuwing door mijn administratie gegeven, samen met de 
verplichting om een actieplan op te maken en voor te leggen om diezelfde 
tekortkomingen in de toekomst te voorkomen. In de afsluitende beslissing m.b.t. de 
uitgevoerde inspectie en de opvolging wordt de rijschool er nogmaals op gewezen dat 
nieuwe vaststellingen van dezelfde inbreuken ook aanleiding kunnen geven tot een 
sanctie op grond van artikel 41 en 42 van het KB van 11 mei 2004.
Bij de voorbereiding van een volgende inspectie van de rijschool worden dit actieplan 
en de gemaakte afspraken weer meegenomen om de opvolging ervan te evalueren. 
2-3.Zonder hierbij exacte cijfers te kunnen meegeven m.b.t. welke inbreuken meer of 
minder worden vastgesteld dan andere, kan ik u wel enkele voorbeelden geven van 
vaker vastgestelde tekortkomingen: het correct up-to-date houden van het register 
van medewerkers (in- en uitschrijven); gevolgde bijscholingen; de aanwezigheid van 
de praktische info over de rijschool met o.m. de lijst van de tarieven; niet volledige 
en correct ingevulde dagelijkse fiches. 
4.
2021 2022 2023
Aantal tijdelijke schorsingen 2 1 1
5. Herhaling van de vastgestelde tekortkomingen speelt zijn rol, evenals de zwaarte van 
de inbreuk. Er wordt hier evenwel niet puur mathematisch gewerkt. Vaststellingen 
worden individueel beoordeeld.
