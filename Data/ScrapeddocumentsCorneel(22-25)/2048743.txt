title: Kolenhaven Lummen - Ontsluitingsalternatieven
thema: Mobiliteit en Verkeer
Openbare werken
Ruimtelijke ordening
pdf link: https://docs.vlaamsparlement.be/pfile?id=2048743
thema link: https://www.vlaamsparlement.be/parlementaire-documenten/schriftelijke-vragen/1801376
SCHRIFTELIJKE VRAAG
nr. 634
van LUDWIG VANDENHOVE
datum: 7 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Kolenhaven Lummen  -  Ontsluitingsalternatieven
Deze vraag betreft de plannen voor de herstructurering van de Kolenhaven in Lummen. Ik 
verwijs naar mijn eerdere schriftelijke vragen van 23 oktober 2023 aan minister Peeters 
(nr. 143) en minister Demir (nr. 81), en het gecoördineerde antwoord van minister Demir. 
Momenteel liggen twee ontsluitingsalternatieven op tafel. Op basis van de verkennende 
studies blijkt dat alternatief 2, dat bestaat uit varianten A en B en waarbij een bijkomende 
industrieweg door natuurgebied aangelegd moet worden aan de westelijke zijde van het 
Albertkanaal, veel grotere ingrepen vereist en bijgevolg een veel hoger kostenplaatje zal 
hebben. Dit alternatief gaat tevens een veel grotere impact hebben op de nabijgelegen 
woonkern en bedrijven, zowel qua vereiste onteigeningen als qua leefkwaliteit. 
Desondanks hebben de betrokken gemeentebesturen voorafgaand aan de 
inspraakprocedure toch hun voorkeur voor het alternatief 2 gemeld. 
Intussen is de recente inspraakprocedure afgelopen. De lokale bevolking heeft schriftelijk 
commentaar kunnen geven, net als betrokken instanties. Uit de adviezen van die instanties 
komt een reeks zeer kritische bedenkingen naar voren.
Het Agentschap Wegen en Verkeer (AWV) stelt dat het bovenlokale belang van dit lokale 
bedrijventerrein niet geheel duidelijk is, en vervolgt: “Het kwantitatieve surplus voor de 
tewerkstelling in onze provincie kan in vraag worden gesteld. Vanuit economisch oogpunt 
waarbij een opwaardering van de capaciteit van containervervoer wordt vooropgesteld, 
lijkt de huidige kleinschalige insteek voor de kolenhaven hier geen rol van betekenis in te 
spelen. De vraag stelt zich dan ook naar de kosten-baten analyse voor bijkomende 
inrichting van weginfrastructuur ter ontsluiting van het gebied.”
De Vlaamse Waterweg (DVW) stipt aan dat het huidige plangebied zich beperkt tot de 
oostzijde van het Albertkanaal: “Nu wordt er voorbij gegaan aan de ruimtelijke invulling 
die geïmpacteerd wordt door alternatief 2A/B”, hetgeen zou gebeuren op de westzijde. 
Voorts lees ik in dit advies: “Bij nader onderzoek blijkt dat de bestaande oeverconstructie 
op linkeroever niet voorzien is om een uitbreiding van het jaagpad en een verbindingsweg 
te verwezenlijken. De oever is namelijk niet verankerd waardoor de draagkracht van de 
oever onvoldoende is om veel en zwaar verkeer te dragen. Hierdoor komt de stabiliteit van 
de oever in gedrang. Zelfs indien de nieuwe weg aangelegd wordt buiten de 20 meter 
reservatiezone moet de invloed op de oeverconstructie nagerekend worden. Dit geldt ook 
voor het jaagpad ingeval dit dienst zal doen als werfweg voor de aanleg van de nieuwe 
wegenis. Ook de technische uitvoering van de ondertunneling van de autostradebrug, zoals 
voorgesteld in 2B, is nog onvoldoende onderzocht.”
Tot slot ziet de Vlaamse Landmaatschappij (VLM) in alternatief 2 “een moeilijk te 
verantwoorden natuurverlies”.
1. Wat is de timing en de termijn voor de volgende stappen?
2. Waar ziet de minister de opportuniteiten om voort te gaan met dit dossier, gelet op de 
kritische adviezen van de betrokken instanties en fundamentele bedenkingen omtrent 
kosten versus baten? 
3. Kan de minister bevestigen dat de geraamde totaalkostprijs een centraal criterium zal 
zijn in de keuze tussen beide ontsluitingsalternatieven?
4. Kan de minister, ondanks het feit dat verdere studies weliswaar nodig zijn, al een 
inschatting maken van de vereiste kosten voor beide ontsluitingsalternatieven?
5. Is wat nu beoogd wordt het finale doel qua economische ontwikkeling en ruimtelijke 
inplanting, of is het de bedoeling om in een volgend stadium het gebied nog verder uit 
te breiden voor bedrijven?
6. a) Is het verlichten van de mobiliteitsdruk in de lokale dorpskernen van Viversel en 
Genenbos een geïntegreerde doelstelling van dit project? Is het daarbij de 
bedoeling om in de toekomst de schoolomgevingen te vrijwaren van 
vrachtverkeer? 
b) Kan de minister bevestigen dat de plannen voor alternatief 1 geenszins zullen 
zorgen voor vrachtverkeer langs de school in Viversel?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 634 van 7 februari 2024 
van LUDWIG VANDENHOVE
1. Momenteel wordt het ruimtelijk uitvoeringsplan voorbereid door het Departement 
Omgeving. Als initiatiefnemer in dit planproces heeft het Departement Omgeving zicht 
op de vooropgestelde timing.
2. Een goedgekeurd ruimtelijk uitvoeringsplan is een eerste, noodzakelijke stap in de 
ontwikkeling van het bedrijventerrein. De adviezen en bedenkingen worden behandeld 
in het ruimtelijk uitvoeringsplan met de geïntegreerde plan-MER.
3. De kostprijs is geen criterium dat onderzocht wordt in een ruimtelijk uitvoeringsplan. 
Het is één van de beslispunten van de Vlaamse Regering.
4. Verder onderzoek is nodig om een totaalcijfer te kunnen bepalen voor beide 
ontsluitingsalternatieven. Ik kan op dit ogenblik dus geen correcte inschatting maken 
van de totale kostprijs.
5. Er zijn geen andere, verdere stappen gepland voor de ontwikkeling van dit 
bedrijventerrein.
6. a) De doelstellingen van het plan worden geformuleerd in het GRUP. Voor de 
formulering hiervan verwijs ik naar de initiatiefnemer van het GRUP 
(Departement Omgeving). Zij hebben ook zicht op welke mobiliteitseffecten er 
worden onderzocht in de plan-MER.
b) In eerste instantie moet de Vlaamse Regering het GRUP goedkeuren. Als hieruit 
blijkt dat het uit te voeren plan alternatief 1 is, dan kan er gekeken worden welke 
maatregelen noodzakelijk zijn om een veilige schoolomgeving te creëren.
