title: Aanleg rioleringen - Verkorten doorlooptijd
thema: Natuur en Milieu
pdf link: https://docs.vlaamsparlement.be/pfile?id=2050498
thema link: https://www.vlaamsparlement.be/parlementaire-documenten/schriftelijke-vragen/1803189
SCHRIFTELIJKE VRAAG
nr. 340
van PETER VAN ROMPUY
datum: 9 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Aanleg rioleringen  -  Verkorten doorlooptijd
Ik stel deze vraag in opvolging van mijn schriftelijke vraag nr. 443 van 8 februari 2023 
over het verkorten van de doorlooptijd voor de aanleg van rioleringen. 
In 2022 bedroeg de doorlooptijd voor de aanleg van rioleringen 6,1 jaar. 
In het antwoord op bovenvermelde vraag stelt de minister: 
“Ik gaf einde vorig jaar opdracht aan de Vlaamse Milieumaatschappij (VMM) om in overleg 
met de sector een analyse te maken van de aanbestedingen en mogelijke oplossingen in 
kaart te brengen, alsook na te gaan welke aanpassingen op korte termijn aan het 
subsidiebesluit kunnen aangebracht worden om de doorlooptijden in te korten. Dit is 
momenteel lopende. 
In januari startte tevens de uitgaventoetsing water, waarvan het onderzoek naar de 
efficiëntie en effectiviteit van de rioolsubsidies een substantieel onderdeel uit maakt. De 
resultaten hiervan worden eind 2023 verwacht. Op basis hiervan zal ik nagaan welke 
verdere acties nog kunnen ondernomen worden in het kader van de verkorting van de 
doorlooptijden.”
1. Wat was de doorlooptijd voor de aanleg van rioleringen in 2023? 
2. Wat was het resultaat van de opdracht aan de Vlaamse Milieumaatschappij? Welke 
acties zullen eruit voortvloeien om de doorlooptijd voor de aanleg van rioleringen te 
verminderen? 
3. Wat waren de resultaten van de uitgaventoetsing water? Welke acties zullen eruit 
voortvloeien om de doorlooptijd voor de aanleg van rioleringen te verminderen? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 340 van 9 februari 2024
van PETER VAN ROMPUY
1. De doorlooptijd voor gesubsidieerde rioleringsprojecten tussen het opdragen van een 
subsidieprogramma en de gunning van het project bedroeg in 2023 5,4 jaar. Dit cijfer 
werd bepaald op basis van alle in 2023 ingediende eindafrekeningen.
2. Ik verwijs voor het antwoord op uw vraag naar de nota aan de Vlaamse Regering bij 
het gewijzigde subsidiebesluit dat op 7 juli 2023 definitief werd goedgekeurd. Er werden 
administratieve vereenvoudigingen doorgevoerd zodat het voor de rioolbeheerders 
duidelijker is wat van hen verwacht wordt. Daarnaast werd er voor alle projecten, zowel 
nieuwe projecten als projecten waarvoor nog geen subsidie werd vastgelegd, een 
termijn van 5 jaar voor de indiening van het gunningsdossiers vastgesteld. Als men die 
termijn haalt, dan heeft men recht op de volledige subsidie van 75%. Als men die 
termijn niet haalt, dan daalt het subsidiepercentage waar de rioolbeheerder recht op 
heeft met 5% per begonnen jaar na de voormelde termijn van 5 jaar.
Ik verwacht dat dankzij deze wijzigingen aan het subsidiebesluit de doorlooptijden 
verder zullen inkorten.
3. Conform de Vlaamse Codex Overheidsfinanciën zullen de resultaten van de 
uitgaventoetsing voorgelegd worden aan de Vlaamse Regering en vervolgens openbaar 
gemaakt worden. Dat is gepland voor het voorjaar.
