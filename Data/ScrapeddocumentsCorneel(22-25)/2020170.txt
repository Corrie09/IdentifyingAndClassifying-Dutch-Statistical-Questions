title: Studie verbreding E403 Roeselare/Brugge - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2020170
thema link: https://www.vlaamsparlement.be/parlementaire-documenten/schriftelijke-vragen/1782886
SCHRIFTELIJKE VRAAG
nr. 293
van MARTINE FOURNIER
datum: 29 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Studie verbreding E403 Roeselare/Brugge  -  Stand van zaken
Met schriftelijke vraag nr. 534 van 11 januari 2023 vroeg ik naar een stand van zaken van 
de verbreding van de E403. De minister antwoordde toen: “Uit de uitgevoerde studies door 
het Agentschap Wegen en Verkeer blijkt dat een spitsstrook of een derde rijstrook sowieso 
een gunstig effect op de doorstroming kan hebben indien er ook onmiddellijk een duurzame 
oplossing komt voor de zone van de wisselaar van de E40 met de E403 tot de N31 aan de 
Chartreuseweg […]. In 2023 zal de verdere studie naar de verbreding van de E403 op de 
markt gezet worden. Wat betekent dat deze, weliswaar onder voorbehoud van een vlotte 
gunningsprocedure, in 2023 nog kunnen starten.”
1. Wat is de stand van zaken van de studie voor de verbreding van de E403? Is die studie 
al gegund? 
2. Wat is de timing voor het vervolg van het project?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 293 van 29 november 2023
van MARTINE FOURNIER
De opdrachtdocumenten voor de studie voor de verbreding van de E403 worden nu 
gefinaliseerd. Na de aanbestedingsprocedure en de gunning kan de studie worden 
aangevat. De studie zal op twee sporen verlopen: enerzijds de uitwerking tot op voldoende 
detailniveau van de verschillende mogelijke alternatieven voor het verbreden van de E403 
met kosten-batenanalyse van de effecten op mobiliteit, en anderzijds het uitwerken tot 
een technisch uitvoeringsdossier van maatregelen ter verbetering van de doorstroming  
tussen de wisselaar E40-E403 en de N31 aan de Chartreuseweg. Deze zullen parallel 
gestart worden, wat zal toestaan desgevallend wat meer snelheid te maken op het ene 
dan wel het andere spoor. De verdere timing hangt evenwel af van de uiteindelijke 
redelijke alternatieven en de daaraan verbonden noodzakelijke milieueffectenrapportering 
en eventuele planologische processen die dienen doorlopen te worden voorafgaand aan de 
omgevingsvergunningprocedure.
