title: Plas Hazewinkel (Willebroek) - Waterkwaliteit en visbestand
thema: Natuur en Milieu
pdf link: https://docs.vlaamsparlement.be/pfile?id=2016609
thema link: https://www.vlaamsparlement.be/parlementaire-documenten/schriftelijke-vragen/1779090
SCHRIFTELIJKE VRAAG
nr. 123
van GWENNY DE VROE
datum: 14 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Plas Hazewinkel (Willebroek)  -  Waterkwaliteit en visbestand
Hazewinkel is een plas in Heindonk (Willebroek) die oorspronkelijk ontstaan is door 
zandwinning. De plas bestrijkt een totaal oppervlak van 64,2 hectare en heeft een 
oeverlengte van circa 5,8 kilometer. De maximale waterdiepte in de plas reikt ongeveer 
tot 17 meter. Het diepe deel van de plas (>9 meter) vormt meer dan de helft van het 
totale oppervlak (37,0 hectare). Het ondiepe deel, inclusief de oeverzone, heeft een 
gezamenlijk oppervlak van 27,2 hectare.
1. Wat is voor de plas Hazewinkel de kwaliteitsverbetering of kwaliteitsverslechtering van 
het water (fysico-chemische en biologische kwaliteit) voor het jaar 2023 of kan de 
minister de meest recente beschikbare gegevens en cijfers meedelen?
2. a) Welke vooruitgang wordt de komende jaren verwacht?
b) Wanneer wordt een optimaal niveau van de waterkwaliteit verwacht?
3. a) Op welke plaatsen is het visbestand op de plas Hazewinkel het grootst en op welke 
plaatsen bijna onbestaand en dit voor het jaar 2023 of kan de minister de meest 
recente beschikbare gegevens en cijfers meedelen?
b) Kan de minister de ligging van de staalnameplaatsen/meetplaatsen meedelen, een 
overzichtstabel van de totale vangsten weergeven en eventueel ook een tabel met 
de effectieve vangst per vissoort en per staalnameplaats?
c) Kan de minister dit vergelijken met (recente) vorige afvissingen?
d) Zijn er tijdens de verschillende afvissingsperiodes (merkwaardige) nieuwe 
vissoorten waargenomen en zo ja, welke vissoorten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 123 van 14 november 2023
van GWENNY DE VROE
1. Hazewinkel is een Vlaams oppervlaktewaterlichaam.
De fysisch-chemische kwaliteit van oppervlaktewater wordt volgens de Europese 
kaderrichtlijn Water ingedeeld in 5 klassen: slecht, ontoereikend, matig, goed en zeer 
goed. Ook voor de biologische waterkwaliteit gelden deze klassen.
Het meest recente jaar waarvoor alle meetgegevens volledig afgewerkt en beschikbaar 
zijn, is 2022 voor de fysisch-chemische resultaten en 2021 voor de biologische. Ter 
vergelijking werden de gegevens van 2015 gebruikt.
De fysisch-chemische kwaliteit (als samenvatting van 5 gidsparameters: totaal stikstof, 
totaal fosfor, geleidbaarheid, zuurstof en pH) was voor dit waterlichaam in 2015 
ontoereikend, net zoals in 2022.
De totale biologische waterkwaliteit van dit waterlichaam was in 2015 goed, maar is in 
2021 achteruitgegaan naar matig. De reden voor deze achteruitgang bij de biologie is 
het ‘one out, all out’-principe; bij de recentste resultaten waren er ook gegevens voor 
het kwaliteitselement ‘vis’ voorhanden, wat in 2015 niet het geval was. Doordat het 
kwaliteitselement ‘vis’ als slechtst scorende kwaliteitselement doorslaggevend is, gaf 
dit resultaat aanleiding tot een achteruitgang in de eindscore.
2. De Hazewinkelplas valt onder de gebiedsgerichte prioritering aandachtsgebied klasse 
4. De goede ecologische toestand wordt verwacht in 2033 of erna, afhankelijk van 
natuurlijk herstel en mits uitvoering acties opgenomen in stroomgebiedbeheerplannen 
SGBP3 en SGBP4. 
3. De meest recente afvissingen voor plas Hazewinkel dateren van 2022. De 
visbestandopnames werden uitgevoerd door ATKB in opdracht van het Agentschap 
Natuur en Bos. Voor een antwoord op de vragen verwijs ik naar het rapport:
https://natuurenbos.vlaanderen.be/sites/default/files/documenten/Visstandonderzoek
%20Blaasveld%20Broek%20-%20De%20Bocht%20-%20Hazewinkel%202022.pdf
