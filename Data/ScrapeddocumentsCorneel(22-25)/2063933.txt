title: Premies individueel maatwerk - Budget
thema: Sociale economie
Werk
pdf link: https://docs.vlaamsparlement.be/pfile?id=2063933
thema link: https://www.vlaamsparlement.be/parlementaire-documenten/schriftelijke-vragen/1823751
SCHRIFTELIJKE VRAAG
nr. 386
van THIJS VERBEURGT
datum: 25 april 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Premies individueel maatwerk  -  Budget
Klaarblijkelijk werven nogal wat potentiële werkgevers in de ‘reguliere economie’ liever 
geen IMW-werknemers met begeleidingspremie aan. De administratie rond het inhuren 
van externe begeleiding zou een drempel zijn. 
Graag krijg ik de volgende cijfers voor 2023 en 2024.
1. Welk budget is er vooropgesteld voor de begeleidingspremie voor individueel 
maatwerk en hoeveel voor de loonpremie?
2. Hoeveel begeleidingspremies kunnen daarmee naar schatting gegeven worden? 
3. Hoeveel begeleidingspremies zijn er al toegekend en welk budget werd daarvoor 
uitgetrokken?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 386 van 24 april 2024
van THIJS VERBEURGT
1. In 2023 was voor de maatregel individueel maatwerk, die van start ging op 1 juli, 20 
miljoen euro voorzien voor de loonpremie en 1,2 miljoen euro voor de 
begeleidingspremie.
In 2024 werd bij begrotingsopmaak 50,7 miljoen euro voorzien voor de loonpremie en 
9,8 miljoen euro voor de begeleidingspremie.
2. Uitgaand van een maximale bezetting aan gemiddelde begeleidingsnood, konden in 
2023 minimaal 292 begeleidingspremies gestart worden. Als we rekening houden met 
de hoogste ondersteuningsnood, konden in 2023 minimaal 225 begeleidingspremies 
worden opgestart. 
In 2024 is er een krediet voorzien voor minimaal 1246 gemiddelde begeleidingspremies 
(970 voor hoge begeleidingsnoden).
3. Op 2 mei 2024 zijn 308 toegekende begeleidingspremies actief, waarvan 170 gestart 
in de loop van 2023. 
Naar aanleiding van de kwartaalafrekening van het derde en vierde kwartaal 2023, 
waarbij een aantal achterstallige betalingen nog moeten worden opgenomen, werd een 
voorlopig krediet van 288 keuro benut.
Voor 2024 zijn op vandaag, gelet op het gebruik van de DmfA data bij de berekening 
die nog niet definitief zijn, nog geen definitief berekende uitgaven beschikbaar.
Naar aanleiding van de geformuleerde bezorgdheid merken we op dat werkgevers 
verantwoordelijk zijn voor de goede inzet van de begeleidingspremie en hierbij de 
keuze hebben tussen het inzetten van een erkende externe dienstverlener of een eigen 
personeelslid dat de rol van gekwalificeerde begeleider kan opnemen.
