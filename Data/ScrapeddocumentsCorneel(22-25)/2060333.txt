title: VLIF voor toekomstgerichte en duurzame bedrijfsstrategieën - Steunaanvragen
thema: Landbouw
Visserij
pdf link: https://docs.vlaamsparlement.be/pfile?id=2060333
thema link: https://www.vlaamsparlement.be/parlementaire-documenten/schriftelijke-vragen/1821441
SCHRIFTELIJKE VRAAG
nr. 369
van CHRIS STEENWEGEN
datum: 18 april 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
VLIF voor toekomstgerichte en duurzame bedrijfsstrategieën  -  Steunaanvragen
Ik stelde eerder reeds vragen over de ondersteuning die jonge boeren/instromers kunnen 
krijgen in de opstartfase van een nieuw bedrijf. Er was de voorbije jaren weinig interesse 
in de steunmaatregel ‘voor de ontwikkeling van kleine landbouwbedrijven’. Ondertussen is 
die maatregel hervormd tot het VLIF voor toekomstgerichte & duurzame 
ondernemingsstrategie op een landbouwbedrijf (VLIF: Vlaams Landbouwinvesterings-
fonds). Die maatregel beoogt het ondersteunen van een zoektocht naar andere 
verdienmodellen die meer inzetten op het creëren van toegevoegde waarde. Er kan een 
forfaitaire steun worden toegekend van 20.000 of 40.000 euro afhankelijk van de omzet 
die met het vernieuwend verdienmodel wordt gerealiseerd na het uitvoeren van een 
bedrijfsplan. 
De oproep richt zich tot landbouwbedrijven die na het uitvoeren van het bedrijfsplan (nog 
steeds) voldoen aan de definitie van actieve landbouwer en een verdiencapaciteit uit 
productie, verwerking en verkoop van bedrijfseigen landbouwproducten hebben van 7500 
euro of meer. Kandidaten moeten een kwaliteitsvol bedrijfsplan indienen met daarin de 
activiteiten van het duurzaam vernieuwend verdienmodel. De eerste aanvraagperiode liep 
van 1 november 2023 tot en met 31 januari 2024. 
1. Hoeveel aanvragen werden er uiteindelijk ontvangen?
2. Hoeveel van die aanvragen voldeden aan de vormvereisten?
3. Hoeveel bio-boeren vroegen de steunmaatregel aan?
4. Hoeveel zij-instromers vroegen de steunmaatregel aan?
5. Hoeveel projecten werden er goedgekeurd?
6. Werd het gereserveerde budget daarmee opgebruikt?
7. Wat waren de voornaamste redenen om projecten af te keuren?
8. Wanneer zal de volgende oproep worden gelanceerd en hoe zullen land- en tuinbouwers 
worden ondersteund in het opstellen van hun aanvraag?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 369 van 18 april 2024
van CHRIS STEENWEGEN
1. Er werden 34 aanvragen ingediend.
2. Deze aanvragen voldeden allemaal aan de vormvereisten.
3. Er waren 11 steunaanvragen afkomstig van bio-boeren.
4. ‘Zij-instromers’ is moeilijk te definiëren. 8 bedrijven werden geïdentificeerd als 
landbouwer in 2022 of later. Het merendeel van deze landbouwers zou ook als 
‘nieuwkomer’ kunnen bestempeld worden, omdat de voorgaande generatie geen 
landbouwer is/was.
5. Er werden 24 steunaanvragen geselecteerd.
6. Het gereserveerde budget werd hiermee niet opgebruikt.
7. Bepaalde projecten zijn niet geselecteerd omdat ze de vereiste totale minimumscore 
niet behaalden ofwel omdat ze een 0-score op één van de selectiecriteria kregen. De 
voornaamste redenen voor niet-selectie zijn een slecht uitgewerkt bedrijfsplan met 
soms tegenstrijdigheden, geen nieuw product of dienst die gerealiseerd wordt (bv. het 
telen van een zeldzame teelt op Vlaams niveau is onvoldoende, ook de wijze waarop 
het product wordt afgezet, moet goed uitgewerkt zijn). Een andere reden is dat 
bedrijven, zoals toegelaten volgens de wetgeving, al begonnen zijn met de uitvoering 
van het bedrijfsplan, maar dat er geen significante bijkomende uitbreiding van het 
product- of dienstenaanbod met het bedrijfsplan gerealiseerd wordt.
8. Het e-loket wordt minstens één keer per jaar opengesteld en de oproep wordt ook 
bekendgemaakt met een persbericht. Het aanvraagformulier bevat richtlijnen om het 
bedrijfsplan op te maken. Er is ook een handleiding beschikbaar. Op basis van de 
ervaring van de eerste oproep zal het aanvraagformulier en de handleiding geüpdatet 
worden. Landbouwers kunnen het Agentschap Landbouw en Zeevisserij contacteren bij 
vragen op basis van een korte inhoudelijke beschrijving. Gedetailleerde inhoudelijke 
hulp vanuit de overheid bij het opstellen van de steunaanvraag/bedrijfsplan is niet 
mogelijk. In de kennisportefeuille is voorzien dat de landbouwer subsidie kan 
aanvragen voor advies bij het uitwerken van een bedrijfsplan.
