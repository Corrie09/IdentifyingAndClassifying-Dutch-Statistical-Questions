title: Dreigende 'reverse modal shift' - Maatregelen
thema: Mobiliteit en Verkeer
pdf link: https://docs.vlaamsparlement.be/pfile?id=2062492
thema link: https://www.vlaamsparlement.be/parlementaire-documenten/schriftelijke-vragen/1818274
SCHRIFTELIJKE VRAAG
nr. 830
van MAARTEN DE VEUSTER
datum: 9 april 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Dreigende 'reverse modal shift'  -  Maatregelen
Om de vervoersknoop en de files rond onze grote steden aan te pakken, én omwille van 
klimaatoverwegingen, streeft Vlaanderen naar een modal shift. Dit is vooral een belangrijk 
aspect wat de werken rond Antwerpen, het Toekomstverbond, betreft.
Vooral het vrachtvervoer komt daarbij in beeld, met de vraag naar een duidelijke shift van 
de weg naar binnenvaart en spoorvervoer.
Dat loopt echter niet van een leien dakje. Het wegvervoer slokt nog altijd het meeste aantal 
ton-kilometers op. Wegvervoer blijft hoe dan ook om verschillende redenen een significant 
prijs- en comfortvoordeel bieden (minder overslag van goederen, deur-deurtransport, 
snelheid …), zeker nu hier ook de e-revolutie en het LZV-vervoer zich aandienen. Dat doet 
ervoor vrezen dat de modal shift doelstellingen almaar trager bereikt zullen worden, maar 
erger nog: dat er een soort van reverse modal shift ontstaat waarbij het wegvervoer 
opnieuw terrein zal winnen.
Dat blijkt trouwens nu al uit de cijfers. Ik citeer uit De Standaard van 29 maart 2024, blz. 
16-17: ‘Vrachtvervoer per spoor is ideaal voor de industrie'. “Voor Bernard Gustin (noot: 
ceo van spoorvrachtbedrijf Lineas) loopt niet alles zoals hij het zou willen. Het spoor is de 
ideale oplossing voor de bevoorrading van de industrie, en toch lukt het ons niet om meer 
vrachtwagens van de weg te halen. Wat hem bijzonder hoog zit, is dat sinds zijn aantreden 
als ceo de goederenvolumes per spoor zelfs fors zijn gedaald (met vijftien procent) tot het 
laagste niveau in zeven jaar. Dat bleek onlangs uit cijfers van de Belgische 
spoornetbeheerder Infrabel."
1. Hoe staat de minister tegenover de problematiek van de reverse modal shift?
2. Wat zijn de belangrijkste hindernissen om vrachtvervoer van de weg naar het spoor 
of de waterweg te krijgen?
3. Welke maatregelen plant de minister om de modal shift te bevorderen, dan wel op zijn 
minst om de reverse modal shift tegen te gaan?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 830 van 9 april 2024
van  MAARTEN DE VEUSTER
1. Vrachtwagens zijn op dit ogenblik de belangrijkste vervoerswijze voor het 
vrachtverkeer op het Belgische grondgebied, met een gelijkaardig aandeel in 
vergelijking met het gemiddelde van EU-landen. Om de modal shift te bevorderen, 
neem ik een resem maatregelen en heb ik al aanzienlijke investeringen (zie antwoord 
3) gedaan, waarvan het rendement nog niet in de beschikbare cijfers vervat zit. Ik 
streef naar een optimale inzet van de verschillende modaliteiten.
2. Een belangrijke drempel is de hogere kostprijs van multimodaal vervoer. De 
consolidatiekosten blijven een handicap, waardoor het potentieel van modal shift 
onderbenut blijft. De externe kosten van de verschillende transportwijzen reflecteren 
momenteel slechts ten dele in de transportprijs. Daarnaast is er een grotere 
flexibiliteit voor wegvervoer in vergelijking met spoor en binnenvaart.
3.Een geïntegreerde aanpak, samenwerking tussen overheden en bedrijven, en 
aanzienlijke investeringen in infrastructuur zijn essentieel om vrachtvervoer 
duurzamer te maken en de modal shift naar spoor en water te bevorderen. Er werden 
de voorbije jaren op mijn aangeven hiervoor belangrijke stappen gezet: 
a) Op 1 januari 2024 werd het wegennet waarop in het Vlaamse Gewest de 
kilometerheffing voor vrachtvervoer van toepassing is, uitgebreid met 686 
kilometer. Deze uitbreiding was de implementatie van een maatregel (onder 
rubrieknummer 2.2.1.4.1.2) uit het geactualiseerd ontwerp van het Vlaams 
Energie- en Klimaatplan (VEKP) dat begin mei 2023 door de Vlaamse Regering 
werd goedgekeurd en waarmee een effect op de modal shift door verschuiving 
van goederentransport van de weg richting water en spoor wordt beoogd.
b) Aanpakken van infrastructurele knelpunten en uitbreidingsprojecten:
Binnenvaart (o.a.):
•Deze legislatuur heb ik versneld ingezet op het verhogen van de 
bruggen van het Albertkanaal tot een vrije doorvaarthoogte van 9,10 
m. Sinds begin dit jaar is het Albertkanaal klaar voor 4-lagen 
containervaart en kan de binnenscheepvaart verder groeien. Het 
Albertkanaal wordt zo meer dan ooit een watersnelweg tussen 
zeehavens en het hinterland. Daarnaast zijn er ook o.a. de 
investeringen in het Seine-Schelde-project, het Kaaimurenprogramma 
en de Royerssluis.
Spoor (o.a.):
•Er wordt door Vlaanderen meegefinancierd in prioritaire 
spoorinfrastructuur dankzij een samenwerkingsakkoord met de 
federale overheid. Hierbij zijn er ook projecten gericht op 
goederenvervoer, bv. in het havengebied van North Sea Port en 
Antwerpen.
c) Operationele steun:
Spoor:
•Financiële ondersteuning van de intermodale verbinding per spoor 
tussen Haven Genk en de haven Zeebrugge. De subsidie ondersteunt 
een deel van de jaarlijkse kosten van een startend intermodaal 
spoorproject, dat moet leiden tot een break-even bezettingsgraad van 
de spoorverbinding tussen Haven Genk en het havengebied Brugge-
Zeebrugge aan het einde van de subsidieperiode. De bevindingen 
hierover kunnen leiden tot gelijkaardige initiatieven in de toekomst.
Binnenvaart:
•Steunmaatregel afvaltransport van de Vlaamse Waterweg
•Via Palletto ter ondersteuning van palletvervoer van bouwmaterialen 
via het water 
•Impulsprogramma Binnenvaart
•Samenwerking tussen het Departement Mobiliteit en Openbare Werken,  
Lantis en de havenbedrijven Port of Antwerp-Bruges en North Sea Port 
Flanders met als doelstelling het verhogen bereikbaarheid van de 
Vlaamse zeehavens
d) Inzetten op mental shift: er werd een samenwerkingsovereenkomst met 
“Multimodaal.Vlaanderen” afgesloten. Dit platform binnen het VIL heeft als 
missie om “als modusneutraal en onafhankelijk adviespunt bedrijven [te] 
informeren, sensibiliseren en begeleiden zodat een ‘mental shift’ leidt tot een 
optimale moduskeuze per goederenstroom”. Ook via de marktdevelopers bij De 
Vlaamse Waterweg wordt ingezet op een mental shift. Op die manier worden 
ondernemingen geïnformeerd, gesensibiliseerd en begeleid om per 
goederenstroom een optimale moduskeuze te maken.
