title: Versterkte coördinatie inzake drinkwater- en afvalwateroperatoren - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2050542
thema link: https://www.vlaamsparlement.be/parlementaire-documenten/schriftelijke-vragen/1803456
SCHRIFTELIJKE VRAAG
nr. 350
van PETER VAN ROMPUY
datum: 13 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Versterkte coördinatie inzake drinkwater- en afvalwateroperatoren  -  Stand van zaken
Ik stel deze vraag in opvolging van schriftelijke vraag nr. 546 van 9 maart 2023 over de 
versterkte coördinatie inzake drinkwater- en afvalwateroperatoren.
Om die te realiseren keurde de Vlaamse Regering op 25 september 2020 een conceptnota 
goed. Daarin zijn verschillende mijlpalen met een duidelijke timing opgenomen, dit tot 
2027. De derde mijlpaal was op 31 december 2023 en geeft aan dat 25 procent van het 
inspectieplan uitgevoerd moet zijn, waaronder minimaal 25 procent van de kritische riolen.
Om zicht te krijgen op de evolutie van het traject, graag volgende vragen:
1. Werd de eerste mijlpaal ondertussen volledig afgerond? Ontbreekt er nog info? Van 
welke rioolbeheerders?
2. Werd de tweede mijlpaal ondertussen volledig afgerond? Ontbreekt er nog info? Van 
welke rioolbeheerders?
3. Werd de derde mijlpaal ondertussen volledig afgerond? Ontbreekt er nog info? Van 
welke rioolbeheerders?
4. Wat is de impact van de onbrekende info voor het vooropgestelde traject? Welke 
stappen zullen worden gezet om de ontbrekende info te bekomen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 350 van 13 februari 2024
van PETER VAN ROMPUY
1. De eerste mijlpaal is afgerond. Alle gemeenten en Aquafin hebben hun info opgeladen 
in de AWIS-rioolinventaris.
2. Er zijn drie verschillende doelstellingen van toepassing:
•Volledige rioolinventaris: er zijn nog 2 gemeenten met een onvoldoende dekking.
oZottegem: 75%. Met de rioolbeheerder werd afgesproken om tegen ten 
laatste kwartaal 2 van 2024 data aan te leveren. De volledige gegevens 
zullen beschikbaar zijn tegen begin juli 2024.
oLommel: 89%. De stad heeft aangegeven dat ze vertraging heeft opgelopen. 
Lommel is momenteel nog maar 1% verwijderd van de doelstelling.
•Risicokaart: Er zijn 3 gemeenten die hiervoor nog geen gegevens hebben 
opgeladen, namelijk Zwijndrecht, Lommel en Jabbeke. 
•Inspectieplan: Er zijn 3 gemeenten die hiervoor nog geen gegevens hebben 
opgeladen, namelijk Zwijndrecht, Lommel en Jabbeke. 
3. Verwijzend naar uw schriftelijke vraag nr. 546 van 9 maart 2023 zal de definitieve 
rapportering over de derde mijlpaal in juni 2024 kunnen gebeuren. 
4. De gemeenten die vandaag nog niet in orde zijn, zullen een inhaalbeweging moeten 
maken. In vele gevallen zijn er al afspraken gemaakt met de nodige gemeenten en 
rioolbeheerders (zoals hierboven beschreven). De gemeenten Zwijndrecht, Lommel en 
Jabbeke komen omwille van het niet-naleven van de afspraken rond asset management 
niet in aanmerking voor het bekomen van subsidie GIP-programma 2024/1.
Via overleg (bilateraal en via de VLARIO werkgroep asset management) kunnen 
problemen in de sector aangekaart worden en vervolgens afspraken gemaakt worden. 
Het asset management voor saneringsinfrastructuur wordt ook verder verankerd in het 
Besluit Vlaamse Regering over de invulling van de saneringsverplichting dat recentelijk 
werd goedgekeurd door de Vlaamse Regering. Daarin worden de afspraken die in 
uitvoering van de conceptnota al werden gemaakt tussen de rioolbeheerders, Aquafin 
als verantwoordelijke voor het bovengemeentelijk niveau en de Vlaamse 
Milieumaatschappij (VMM) opgenomen en aangevuld. Een koppeling tussen het 
maatregelenprogramma volgend uit de asset management werking en het 
meerjarenplan voor de gemeentelijke saneringsverplichting wordt voorzien. Aan de 
bevoegde entiteit wordt het mandaat gegeven om via technische richtlijnen, die steeds 
na raadpleging van de rioolbeheerders worden opgesteld, de concrete invulling van het 
asset management inhoudelijk vanuit technisch oogpunt te verfijnen en het 
harmoniseren tussen de rioolbeheerders. De praktische afspraken die al gemaakt 
werden tussen alle betrokken partijen in uitvoering van de conceptnota vormen de 
basis.
