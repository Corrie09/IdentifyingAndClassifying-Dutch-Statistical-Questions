title: Mijn VerbouwLening en Mijn VerbouwPremie - Particuliere verhuurders
thema: Wonen
pdf link: https://docs.vlaamsparlement.be/pfile?id=2064663
thema link: https://www.vlaamsparlement.be/parlementaire-documenten/schriftelijke-vragen/1824971
SCHRIFTELIJKE VRAAG
nr. 273
van GUY D'HAESELEER
datum: 2 mei 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Mijn VerbouwLening en Mijn VerbouwPremie  -  Particuliere verhuurders
Private verhuurders kunnen mits het voldoen aan een aantal voorwaarden eveneens 
gebruikmaken van Mijn VerbouwLening en Mijn VerbouwPremie. Om bijvoorbeeld 
aanspraak te kunnen maken op Mijn VerbouwLening, moeten private verhuurders ofwel 
verhuren via een sociaal verhuurkantoor, ofwel via het systeem van geconventioneerde 
verhuur. 
Bij het systeem van de geconventioneerde verhuur zijn er eisen voor de maximale huurprijs 
en afhankelijk van de hoogte van de lening moet er gedurende 9 jaar een maandelijkse 
korting gegeven worden op de huurprijs.
Tijdens de begrotingsbesprekingen van de begroting voor 2023 gaf de minister aan dat 
ongeveer 3% van de aanvragen voor Mijn VerbouwPremie werden ingediend door 
particuliere verhuurders. Over Mijn VerbouwLening kon de minister op dat moment nog 
geen representatieve cijfers geven omdat de energiehuizen hun leningen nog maar 
gedeeltelijk hadden ingevoerd in het centrale kredietsysteem.
1. Hoeveel ingediende aanvragen voor Mijn VerbouwPremie werden ingediend door 
private verhuurders in 2023? Hoe ligt dat in verhouding met het aantal ingediende 
aanvragen door particuliere eigenaars-bewoners?
2. Voor welke werken dienden de private verhuurders aanvragen in voor Mijn 
VerbouwPremie? Graag een overzicht, opgesplitst per categorie van het aantal 
aanvragen en de verhouding ten opzichte van eigenaars-bewoners.
3. Hoeveel ingediende aanvragen voor Mijn VerbouwLening werden ingediend door 
private verhuurders in 2023? Hoe ligt dat in verhouding met het aantal ingediende 
aanvragen door particuliere eigenaars-bewoners?
4. Voor welke werken dienden de private verhuurders aanvragen in voor Mijn 
VerbouwLening in 2023? Graag een overzicht, opgesplitst per categorie van het aantal 
aanvragen en de verhouding ten opzichte van eigenaars-bewoners.
5. Ligt de procentuele verhouding van het aantal aanvragen voor beide systemen tussen 
verhuurders en eigenaars-bewoners in lijn van de verwachtingen van de minister? Hoe 
staat die verhouding tegenover de verhouding eigen woning - huurwoning?
6. Heeft de tijdelijke bevriezing van het indexeren van huurprijzen een verhoging 
opgeleverd van de aanvragen voor Mijn VerbouwPremie en Mijn VerbouwLening?
7. Heeft de minister er zicht op of deze maatregel verhuurders versneld aangezet zou 
hebben om hun huurpand te verkopen?
8. Wanneer zal dit de eerste keer geëvalueerd worden? Zullen er mogelijk aanpassingen 
komen aan de voorwaarden voor particuliere verhuurders?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 273 van 2 mei 2024
van GUY D'HAESELEER
1. In 2023 werden 843 aanvragen ingediend door particuliere verhuurders die hun woning 
verhuren aan een sociaal verhuurkantoor of woonmaatschappij en 4.533 aanvragen 
ingediend door particuliere verhuurders die hun woning op de private huurmarkt 
verhuren. De particuliere verhuurders die hun woning verhuren op de private huurmarkt 
moeten dit voor Mijn VerbouwPremie echter niet doen volgens het systeem van 
geconventioneerde verhuur, maar zij hebben enkel recht op de laagste premies zoals 
ook de hoogste inkomens. In 2023 werden door particuliere eigenaar-bewoners 118.055 
aanvragen voor Mijn VerbouwPremie ingediend.
2. U kan de cijfers opgesplitst per categorie terugvinden in de bijlage 1.
3. In 2023 werden 44 aanvragen voor Mijn VerbouwLening ingediend door particuliere 
verhuurders die hun woning verhuren aan een sociaal verhuurkantoor of 
woonmaatschappij en 91 aanvragen ingediend door particuliere verhuurders die hun 
woning op de private huurmarkt verhuren volgens het systeem van geconventioneerde 
verhuur. Door particuliere eigenaar-bewoners werden in 2023 7.669 aanvragen voor 
Mijn VerbouwLening ingediend.
4. U kan de cijfers opgesplitst per categorie terugvinden in de bijlage 1.
5. Via Mijn VerbouwPremie en Mijn VerbouwLening proberen we eigenaars die hun woning 
verhuren aan een SVK/woonmaatschappij of via het systeem van geconventioneerde 
verhuur, te overhalen en te ondersteunen om hun woning te renoveren tot 
kwaliteitsvolle en energiezuinige woningen. Voor Mijn VerbouwPremie kan ik wel stellen 
dat het aantal aanvragen door verhuurders aan een SVK/woonmaatschappij een succes 
is in vergelijking met het vroegere aantal aanvragen bij de renovatiepremie waarbij het 
toen over ongeveer 400 tot 450 aanvragen op jaarbasis ging.
6. Aangezien Mijn VerbouwLening en Mijn VerbouwPremie van start gegaan zijn rond 
hetzelfde moment dat de indexatie van de huurprijzen tijdelijk werd bevroren, kan het 
effect van die maatregel op Mijn VerbouwPremie en Mijn VerbouwLening niet gemeten 
worden.
7. Hier heb ik geen zicht op, maar ik vermoed dat het effect zeer beperkt is gebleven 
aangezien de huurprijzen slechts voor één jaar werden bevroren.
8. Er wordt in 2024 door het Steunpunt Wonen een eerste evaluatie uitgevoerd over Mijn 
VerbouwPremie en Mijn VerbouwLening.
BIJLAGE
Aantal aanvragen Mijn VerbouwPremie en Mijn VerbouwLening
