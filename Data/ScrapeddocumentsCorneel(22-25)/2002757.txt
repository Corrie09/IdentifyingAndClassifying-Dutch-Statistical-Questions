title: Erediensten - Verkiezing kerkraden
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2002757
thema link: https://www.vlaamsparlement.be/parlementaire-documenten/schriftelijke-vragen/1768674
SCHRIFTELIJKE VRAAG
nr. 13 
van STAF AERTS
datum: 5 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Erediensten  -  Verkiezing kerkraden 
Begin dit jaar werden nieuwe kerkraden samengesteld: na een oproep in januari werden 
in april nieuwe leden van de verschillende kerkraden verkozen. Niet alle erediensten 
organiseren hun verkiezing op dezelfde manier. Artikel 8 van het decreet stelt dat voor de 
nieuwe samenstelling van kerkraden van rooms-katholieke parochies geldt dat "de 
uittredende of de te vervangen leden binnen twee maanden na de datum waarop zij 
moeten uittreden of nadat de vacature ontstaan is, vervangen worden door leden die door 
de overige leden worden verkozen uit de lijst van de kandidaat-leden. De vervanger zet 
het oorspronkelijke mandaat verder."
Voor de protestantse, anglicaanse en israëlitische erediensten stelt artikel 84 dat "de 
uittredende leden binnen twee maanden na de datum waarop zij moeten uittreden 
vervangen worden door leden die door de kiesgerechtigde leden van de kerkgemeente 
worden verkozen."
Voor de orthodoxe en islamitische erediensten stelt artikel 192 dat “de uittredende leden 
binnen twee maanden na de datum waarop zij moeten uittreden worden vervangen door 
leden die door de kiesgerechtigde leden van de parochie worden verkozen.”
1. Werden alle mandaten van de bestuursraden die door middel van verkiezingen, 
georganiseerd in april van dit jaar, voor alle erediensten ingevuld? Graag een overzicht 
van de raden waar dat nog niet gebeurde en indien beschikbaar de reden waarom dat 
niet gebeurde.
2. Waarom kunnen bij sommige erediensten de 'kiesgerechtigde leden van de parochie' 
de nieuwe vertegenwoordigers aanduiden en gebeurt dat bij de rooms-katholieke 
eredienst door de ‘overige leden van de kerkraad’? Welke argumentatie is er voor het 
onderscheid en de verschillende behandeling?
BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 13 van 5 oktober 2023
van STAF AERTS
1. Het besluit van de Vlaamse regering van 1 april 20221 verplicht de besturen van de 
eredienst om vanaf 1 februari 2023 de gegevens van de bestuursleden digitaal door te 
geven via een door het Agentschap Binnenlands Bestuur vastgelegde elektronische 
procedure en een daarvoor ontwikkeld digitaal systeem. De verantwoordelijkheid om de 
gegevens van de bestuursmandaten na een bestuursverkiezing digitaal in te geven en 
ze daarna actueel te houden ligt bij de besturen van de eredienst zelf. Met de 
bestuursverkiezingen van april 2023 was het de eerste keer dat de besturen van de 
eredienst de mandaatgegevens van hun bestuurders digitaal moesten ingeven via het 
voornoemde digitaal systeem. Aangezien dit systeem zeer recent is en omdat de 
bestuursleden vrijwilligers zijn heeft het Agentschap Binnenlands Bestuur de besturen 
van de eredienst de nodige ondersteuning aangeboden via volgende 
informatiecampagnes over het gebruik van het digitaal systeem:
•E-mail-campagnes aan de voorzitter en de secretaris van de besturen van de 
eredienst d.d. 22/11/2022, 11/01/2023, 20/01/2023, 02/02/2023, 28/02/2023, 
01/06/2023, 20/10/2023;
•Versturen van een brief d.d. 20/12/2022 via de post gericht aan alle besturen van 
de eredienst;
•Informatie op de website van het Agentschap Binnenlands Bestuur waaronder 
specifieke instructiefilmpjes: https://www.vlaanderen.be/lokaal-bestuur/digitale-
communicatie-met-de-vlaamse-overheid;
•Verschillende online sessies op 12, 19 en 26 januari, 2, 8, 16 en 22 februari, 2, 8, 
16, 22 en 30 maart 2023;
•Organiseren van fysieke bijeenkomsten met oefensessies rond gebruik van het 
nieuw digitaal systeem) in VAC Brugge  (17/01/2023), VAC Gent (18/01/2023, VAC 
Leuven (20/01/2023), VAC Hasselt (23/01/2023), VAC Brussel (24/01/2023) en 
VAC Antwerpen (25/01/2023);
•Betrekken van de representatieve organen van de erediensten waarbij zij ook aan 
verschillende online sessies hebben deelgenomen en via hun eigen 
informatiekanalen de besturen van de eredienst informeerden over de nieuwe 
elektronische procedure en het digitaal systeem.
Het Agentschap Binnenlands Bestuur, bevoegd voor de eredienstenmaterie, volgt de 
toepassing van het nieuwe digitaal systeem nauw op en blijft de nodige ondersteuning 
aanbieden voor de besturen van de eredienst.  
Met uitzondering van 11 besturen van de eredienst hebben alle overige 1622 besturen van 
de eredienst zich als gebruiker voor het digitaal systeem geregistreerd en aangesloten. De 
resultaten van de aangifte van de bestuursmandaten in het nieuwe digitaal systeem zijn 
uiterst positief:
1 Besluit van de Vlaamse Regering van 1 april 2023 tot uitvoering van het Erkenningsdecreet Lokale Geloofsgemeenschappen van 
22 oktober 2021 en het decreet van 7 mei 2004 betreffende de materiële organisatie en werking van de erkende erediensten, 
wat betreft de wijze van communicatie, de opmaak van algemene protocollen voor de elektronische uitwisseling van 
persoonsgegevens en tot opheffing van het besluit van de Vlaamse Regering van 13 mei 2016 tot vaststelling van de wijze van 
communicatie in het kader van het bestuurlijk toezicht op de besturen van de eredienst, BS. 27 juni 2022.
•Van 90,5% van de besturen van de eredienst (aantal: 1478) ontving het digitaal 
systeem alle mandaatgegevens van de bestuursleden;
•Van 7,8% van de besturen van de eredienst (aantal: 128) ontving het digitaal 
systeem gedeeltelijk de mandaatgegevens van de bestuurders;
•Van 1,7% van de besturen van de eredienst (aantal: 27) ontving het digitaal 
systeem geen mandaatgegevens van de bestuurders. 
Gelet op enerzijds dat het digitaal systeem maar zeer recent operationeel is op 1 februari 
2023 en anderzijds dat de besturen van de eredienst voornamelijk bestaan uit 
vrijwilligers, is het gebruik van het digitaal systeem niettemin een groot succes zoals 
blijkt uit het feit dat 98,3% van alle besturen van de eredienst de bestuursmandaten 
volledig of gedeeltelijk via dit digitaal systeem hebben doorgegeven. 
Aangezien het digitaal systeem maar sedert 1 februari 2023 operationeel is, staat de 
rapportering van de door de besturen van de eredienst ingevulde gegevens technisch 
nog niet volledig op punt waardoor niet met zekerheid kan meegedeeld worden wat de 
achterliggende redenen zijn van 1) een gedeeltelijke aangifte, 2) de volledige niet-
aangifte van de mandaatgegevens of 3) het zelfs nog niet aangesloten zijn op het 
digitaal systeem. Om deze reden acht ik het derhalve niet opportuun om de namen van 
deze betrokken besturen van de eredienst publiekelijk bekend te maken. Ik zal dan ook 
de lijst van de 155 besturen van de eredienst die momenteel niet volledig de 
mandaatgegevens van hun bestuurders hebben doorgegeven, vertrouwelijk aan de 
parlementsleden ter inzage leggen in het Vlaams parlement conform artikel 90, punt 5 
en artikel 104 punt 1.c) van het Reglement van het Vlaams Parlement.
2. Er is inderdaad een verschil bij de organisatie van de verkiezingen van het 
bestuursorgaan van een bestuur van de eredienst, tussen de rooms-katholieke eredienst 
en de andere 5 erkende erediensten.
Nadat het Vlaams Gewest met de vijfde staatshervorming van 2001 bevoegd werd voor 
de besturen van de eredienst2, kwam een nieuw Vlaams Eredienstendecreet tot stand 
op 7 mei 20043. Toen werd er door de Vlaamse decreetgever voor gekozen om de 
toenmalige federale regeling grotendeels over te nemen voor wat betreft de organisatie 
van de verkiezingen. Die federale regelgeving sloot aan, voor wat de rooms-katholieke 
eredienst betreft, bij de hiërarchische gezagsstructuur die aan deze eredienst eigen is. 
Voor de overige erkende erediensten, waarvan er een aantal uit verscheidene 
stromingen bestaan, koos de Vlaams decreetgever met het Eredienstendecreet van 7 
mei 2004 voor een verkiezing door de kiesgerechtigde leden.
Het Eredienstendecreet van 7 mei 2004 zoals het momenteel bestaat is ondertussen 
niet meer aangepast aan de huidige maatschappelijke context en is aan een grondige 
evaluatie toe. Zoals ik in de Commissie Binnenlands Bestuur van 10 oktober 2023 
uitgebreid heb toegelicht heb ik aan de Universiteit Antwerpen de opdracht gegeven om 
een evaluatiestudie uit te voeren van het Eredienstendecreet. Het onderscheid in de 
organisatie van de verkiezingen en de vraag of dit verschil kan weggewerkt worden, 
maakt ook deel uit van deze evaluatiestudie. De evaluatiestudie wordt uiterlijk op 15 
maart 2024 opgeleverd om vervolgens toegelicht en besproken te worden in de 
Commissie Binnenlands Bestuur van het Vlaams Parlement.
2 Artikel 4 van de Bijzondere wet van 13 juli 2001 houdende overdracht van diverse bevoegdheden aan de gewesten en de 
gemeenschappen, BS. 3 augustus 2001.
3 Decreet van 7 mei 2004 betreffende de materiële organisatie en werking van de erkende erediensten, BS. 6 september 2004.
