title: Autokeuring - Boetes bij laattijdige keuring wegens lange wachttijden
thema: Mobiliteit en Verkeer
pdf link: https://docs.vlaamsparlement.be/pfile?id=2008852
thema link: https://www.vlaamsparlement.be/parlementaire-documenten/schriftelijke-vragen/1772656
SCHRIFTELIJKE VRAAG
nr. 113
van SOFIE MERTENS
datum: 18 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Autokeuring  -  Boetes bij laattijdige keuring wegens lange wachttijden
Wegens de moeilijkheden om tijdig een afspraak te maken voor de technische keuring door 
de lange wachttijden bij de keuringsstations, kondigde de minister aan dat de boete voor 
laattijdigheid (tot 1 maand) vanaf 15 juni niet meer zal worden aangerekend.
Ook de mensen die al een boete gekregen en betaald hebben, kunnen een terugbetaling 
aanvragen wegens overmacht bij het Departement Mobiliteit en Openbare Werken (MOW).
In de commissievergadering van 22 juni 2023 zei de minister het volgende: “Aan het 
Departement MOW is gezegd dat wie vanaf 1 januari kan aantonen dat ze laat zijn, hun 
dossier automatisch als een overmachtssituatie wordt beschouwd.”
Op de website van de Vlaamse overheid kan men volgende informatie terugvinden:
“In geval van overmacht kan uw toeslag voor het laattijdig voorrijden bij de keuring worden 
terugbetaald.
Overmacht is een uitzonderlijke omstandigheid, onafhankelijk van de wil van de 
betrokkene. Wanneer u een geval van overmacht (ziekte, sterfgeval, voertuig defect, auto-
ongeval) hebt ervaren binnen de 15 dagen voorafgaand aan de uiterste datum waarop uw 
keuring had moeten plaatsvinden, zal de uitzonderlijke omstandigheid beoordeeld worden 
door de minister of zijn afgevaardigde. In geval van overmacht mag u zich met uw voertuig 
ledig en langs de kortste weg verplaatsen tussen uw woonplaats en het keuringsstation, of 
omgekeerd.”
1. Op de website van de Vlaamse overheid wordt het ‘niet tijdig kunnen maken van een 
afspraak bij de autokeuring omwille van de lange wachttijden’ niet als mogelijk geval 
van overmacht vermeld. In de commissievergadering van 22 juni 2023 deelde de 
minister mee dat dat wel een reden is voor overmacht.
a) Wordt deze reden wel of niet aanvaard?
b) Zo ja, waarom wordt deze reden niet vermeld op de website van de Vlaamse 
overheid?
2. Op de website van de Vlaamse overheid en GOCA Vlaanderen wordt vermeld dat 
overmacht slechts ingeroepen kan worden binnen de 15 dagen voorafgaand aan de 
uiterste datum waarop de keuring had moeten plaatsvinden. In de 
commissievergadering van 22 juni 2023 gaf de minister aan dat iedereen die kan 
aantonen dat hij/zij vanaf 1 januari 2023 een boete kreeg voor een laattijdige keuring, 
ook overmacht kan inroepen om een terugbetaling van de boete te verkrijgen.
a) Voor welke periode is die maatregel van toepassing? Wat is de begin- en 
einddatum?
b) Gaat het departement MOW terug voor laattijdige keuringen tot 1 januari 2023?
c) Moeten klanten de aanvraag tot terugbetaling binnen een bepaalde termijn doen? 
Zo ja, welke?
3. Hoeveel aanvragen tot terugbetaling van de boete wegens het niet tijdig kunnen 
maken van een afspraak werden gedaan gedurende de periode van 1 januari 2023 tot 
en met 15 oktober 2023? Graag een overzicht:
a) van het totaalaantal aanvragen;
b) per provincie;
c) per maand.
4. Hoeveel aanvragen tot terugbetaling van de boete wegens het niet tijdig kunnen 
maken van een afspraak werden goedgekeurd gedurende de periode van 1 januari 
2023 tot en met 15 oktober 2023? Graag een overzicht:
a) van het totaalaantal goedgekeurde aanvragen;
b) per provincie;
c) per maand.
5. Hoeveel aanvragen tot terugbetaling van de boete wegens het niet tijdig kunnen 
maken van een afspraak werden afgekeurd gedurende de periode van 1 januari 2023 
tot en met 15 oktober 2023? Graag een overzicht:
a) van het totaalaantal afgekeurde aanvragen;
b) van de redenen voor de weigering van de terugbetaling.
c) per provincie;
d) per maand.
6. Hoeveel boetes van bovenstaande goedgekeurde aanvragen werden gedurende de 
periode van 1 januari 2023 tot en met 15 juni 2023 effectief terugbetaald. Graag een 
overzicht:
a) van het totaalaantal terugbetaalde boetes;
b) van het totale terugbetaalde bedrag in euro;
c) per provincie;
d) Per maand.
7. Wat is de verhouding tussen het totaalaantal aanvragen tot terugbetaling wegens het 
niet tijdig kunnen maken van een afspraak en het totaalaantal boetes voor laattijdige 
keuring (tot 1 maand) gedurende de periode van 1 januari 2023 tot en met 15 juni 
2023? Graag een overzicht:
a) per maand;
b) per provincie.
8. Wat is de verhouding tussen het totaalaantal aanvragen en het aantal goedgekeurde 
aanvragen?
9. Wat is de verhouding tussen het totaalaantal aanvragen en het totaalaantal afgekeurde 
aanvragen?
10. Wat is de verhouding tussen het totaalaantal goedgekeurde aanvragen en het aantal 
effectief terugbetaalde boetes?
11. Het aanvraagformulier op de website van Autoveiligheid vermeldt dat de aanvrager de 
overmacht moet bewijzen.
a) Klopt dat? Welk bewijs moet worden bijgevoegd in het geval van overmacht 
wegens het niet tijdig kunnen maken van een afspraak?
b) In hoeveel procent van de aanvragen werd het bewijs van overmacht toegevoegd?
c) Welke bewijzen werden aanvaard?
d) Welke bewijzen werden geweigerd?
12. Wat was de gemiddelde doorlooptijd van het moment van de aanvraag van de 
terugbetaling tot de effectieve terugbetaling?
13. Hoe werden de klanten op de hoogte gehouden van:
a) de ontvangst van hun aanvraag;
b) de goedkeuring/afkeuring van hun aanvraag;
c) de effectieve terugbetaling van de boete wegens overmacht?
14. Werden de klanten die onterecht een boete kregen wegens de lange wachttijden 
voldoende/vlot bereikt? Verliep de terugbetaling van de boetes wegens overmacht 
voor de consument vlot?
15. Werden er klachten ingediend naar aanleiding van de procedure tot terugbetaling van 
een boete wegens overmacht? Zo ja, over hoeveel klachten gaat het? Wat waren de 
redenen voor de klachten?
16. Wat was de werklast voor het departement MOW? Kregen ze de aanvragen tot 
terugbetaling van de boetes voor laattijdige keuring wegens de lange wachttijden 
verwerkt? Zorgde die maatregel voor extra druk op het departement?
17. Hoe evalueert de minister de maatregel om boetes voor laattijdige keuring wegens de 
lange wachttijden terug te betalen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 113 van 18 oktober 2023
van SOFIE MERTENS
1. a) Deze reden wordt inderdaad aanvaard.
b) De reden was niet opgenomen, omdat de klant geen overmacht moet bewijzen. 
Om dit te verduidelijken, is op de site vlaanderen.be extra informatie bij het 
aanvraagformulier bijgevoegd.
     
2. a) Deze tijdelijke maatregel is van toepassing vanaf 1 januari 2023 tot uiterlijk 1 
september 2024. 
b) Het departement MOW behandelt de aanvragen van klanten die vanaf 1 januari 
2023 een toeslag wegens laattijdigheid van maximaal 1 maand hebben gekregen 
en dit a.g.v. het niet tijdig vinden van een afspraak.
 
c) Er is geen termijn vastgelegd waarin de klanten de aanvraag tot terugbetaling van 
de toeslag laattijdigheid van maximaal 1 maand dienen in te dienen. 
3. 165 (1/1-7/11/2023)
Er worden geen andere statistieken bijgehouden.
4. 149 (1/1-7/11/2023)
Er worden geen andere statistieken bijgehouden.
5. 16 (1/1-7/11/2023)
Er worden geen andere statistieken bijgehouden.
De meest voorkomende reden voor een weigering is dat de toeslag wegens 
laattijdigheid over een langere laattijdigheid ging dan de eerste maand. 
6. Er werden tijdens de periode van 1 januari 2023 tot en met 7 november 2023 149 
toeslagen terugbetaald, voor een bedrag van 1445,30 euro
Er worden geen andere statistieken bijgehouden.
7. Deze verhouding tijdens de door u aangegeven referentieperiode bedroeg ongeveer 
0,001.
Er worden geen andere statistieken bijgehouden.
8. De verhouding tussen het totaal aantal aanvragen en het totaal goedgekeurde 
aanvragen voor de periode van 1 januari 2023 tot en met 7 november 2023 bedroeg 
1,68. 
9. De verhouding tussen het totaal aantal aanvragen en het totaal geweigerde 
aanvragen voor de periode van 1 januari 2023 tot en met 7 november 2023 bedroeg 
2,46.
10.De verhouding tussen het totaal aantal aanvragen en het totaal effectief terugbetaalde 
aanvragen voor de periode van 1 januari 2023 tot en met 7 november 2023 bedroeg 
1,68.
11. a) Het aanvraagformulier op de site van Autoveiligheid gaat over de standaard 
gevallen zoals o.a. ziekte, ongeval. Voor de gevallen waarbij niet tijdig een 
afspraak kan gemaakt worden, hoeft de klant niets te bewijzen, want 
Autoveiligheid heeft het keuringsbewijs en kan de nodige info achterhalen.
b) Er kan geen bewijs van overmacht toegevoegd worden, omdat de erkende 
keuringsonderneming alle gegevens heeft.
c) Er kan geen bewijs van overmacht aanvaard worden, omdat er geen bewijs 
ingediend moet worden.
d) Er kan geen bewijs van overmacht geweigerd worden, omdat er geen bewijs 
ingediend moet worden.
12.Het departement MOW streeft ernaar dat de effectieve betaling snel wordt uitgevoerd. 
Er worden geen doorlooptijden bijgehouden.
13. a) De klant krijgt bij het indienen van een aanvraag een bevestigingsbericht dat de 
aanvraag goed ontvangen is.
b) De klant krijgt bij goedkeuring of weigering van de aanvraag een bericht van de 
terugbetaling of de reden van weigering.
c) De klant krijgt geen extra bericht dat de betaling effectief is doorgevoerd. Het 
departement MOW wordt wel op de hoogte gehouden over de betaling door de 
erkende keuringsondernemingen.
14.Het departement MOW doet geen metingen of een berichtgeving de klanten voldoende 
of vlot bereikt. Tot op heden verliep de terugbetaling van de toeslagen wegens 
laattijdigheid zonder probleem. 
15.Er zijn geen klachten binnengekomen over de procedure tot terugbetaling van de 
toeslag wegens laattijdigheid. 
16.Alle aanvragen tot terugbetaling van de toeslag voor laattijdigheid wegens de lange 
wachttijden zijn verwerkt. Aangezien dit een uitzonderlijke maatregel is, is het ook 
logisch dat dit voor extra werk zorgde.
17.Deze tijdelijke maatregel heeft zijn nut bewezen en was nodig omdat de oplossingen 
van de erkende keuringsondernemingen om de wachttijden te normaliseren 
ontoereikend bleken te zijn. 
