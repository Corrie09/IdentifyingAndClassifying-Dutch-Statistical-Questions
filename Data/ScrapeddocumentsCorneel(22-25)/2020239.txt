title: Geïntegreerd investeringsprogramma (GIP) 2024 - Rumst
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2020239
thema link: https://www.vlaamsparlement.be/parlementaire-documenten/schriftelijke-vragen/1784310
SCHRIFTELIJKE VRAAG
nr. 304
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Rumst
In het GIP van het Departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen deze entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
Graag vraag ik meer informatie over de investeringen die daarin opgenomen worden voor 
de gemeente Rumst.
1. In het ontwerp GIP 2024 wordt onder nummer GIP000493/04: “Doortrekken N171 
tussen A12 en E19 - Studie” een budget van €400.000 voorzien, aangevuld met een 
reservebudget van €80.000. Op een eerdere vraag over het doortrekken van de N171 
antwoordde de minister dat ze de opdracht heeft gegeven aan haar administratie om 
het doorstromingsalternatief, verder uit te werken tot een aanvraag voor 
bouwvergunning. De nodige (studie)budgetten zullen daarvoor in de 
meerjarenbegroting van de Vlaamse overheid voorzien worden. 
Wat is de stand van zaken voor de uitwerken van de bouwaanvraag? Welke concrete 
stappen zullen daartoe met het budget opgenomen in het ontwerp GIP 2024 worden 
voorzien? Zal de bouwaanvraag daarmee gefinaliseerd kunnen worden, of dient er nog 
budget voorzien te worden?
2. In het doorkijk GIP 2022 en het ontwerp GIP 2022 werd onder nummer GIP002870/02: 
“N17 opstart complex project Rumst (inclusief kruispunt N1-N1c)” een budget van 
€1.000.000 voorzien. Dit project werd evenwel niet verder opgenomen in het definitief 
GIP 2022, noch werd het voorzien binnen het GIP 2023, het ontwerp GIP 2024 of het 
doorkijk in 2025-2026. 
Kan een stand van zaken over dit project gegeven worden? Om welke redenen werd 
dit project niet verder voorzien in 2022 en de jaren nadien? Welke ambities en intenties 
zijn er nog om dit complex project op te starten? Welke concrete stappen worden er 
gepland?
3. In het ontwerp GIP 2024 wordt onder nummer GIP002455/01: “Nieuwe stelplaats 
Rumst fase 2 - onderhoudscentrum” een budget van €1.300.000 voorzien. In het 
doorkijk GIP 2025 wordt voor deze investering nog aanvullend €2.000 voorzien. 
Kan meer informatie gegeven worden over deze investering? Welke concrete werken 
zullen voorzien worden? Wat is momenteel de stand van zaken met betrekking tot de 
nieuwe stelplaats in Rumst?
4. Welke plannen zijn er met de gebouwen van de oude stelplaats in het centrum van 
Rumst? Wanneer zullen ze verlaten kunnen worden? Zijn er gesprekken met de 
gemeente rond de herbestemming van de site en in welke investeringen moet daarvoor 
voorzien worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 304 van 1 december 2023
van ORRY VAN DE WAUWER
1. Begin 2024 zal het Agentschap Wegen en Verkeer (AWV) een studiebestek in de markt 
zetten zodat de studie opnieuw kan opgestart worden in de zomer van 2024. Vooraleer 
de effectieve bouwaanvraag kan opgemaakt worden, moet het concept verder verfijnd 
worden en afgestemd op de lokale grondwaterstanden. Dit kan in de tweede helft van 
2024 worden voorzien met de voorziene budgetten.
  
In 2025 wordt voorzien in het opstellen en indienen van de 
omgevingsvergunningsaanvraag en kan het definitief ontwerp worden uitgewerkt. 
2. De vraag met betrekking tot de stand van zaken van het complex project Rumst werd 
reeds gesteld en beantwoord in de parlementaire vraag nummer 1518, gedateerd op 
6 juli 2023. Er is niets veranderd in de tussentijd en dit antwoord geldt nog altijd. Er 
lopen nog steeds parallelle processen in de regio die een invloed kunnen hebben op 
het complexe project. Deze moeten eerst duidelijk worden, alvorens er een beslissing 
kan vallen over het al dan niet doorgaan van het complex project Rumst.
3. Deze 1,3 miljoen euro werd niet voor fase 2 voorzien, wel voor de financiële afronding 
van fase 1, de bouw van het onderhoudscentrum. Dit budget zal gebruikt worden voor 
de financiering van o.m. verrekeningen en herzieningen. 
De studie voor de nieuwe stelplaats zelf in Rumst wordt in 2024 opgestart. De bouw 
zal gerealiseerd worden via een PPS-constructie waarin ook een aantal andere 
stelplaatsen zullen vervat zitten. 
 
4. Er zijn nog geen concrete plannen. De gemeente heeft aangegeven te willen 
meedenken over de ontwikkeling van deze site, maar concrete afspraken over de 
opstart van een nieuw RUP zijn nog niet gemaakt.
