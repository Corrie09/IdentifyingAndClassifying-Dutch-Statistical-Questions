title: Opwaardering Leie-as Deinze-Wervik - Beleefzones
thema: Mobiliteit en Verkeer
Toerisme
pdf link: https://docs.vlaamsparlement.be/pfile?id=2066726
thema link: https://www.vlaamsparlement.be/parlementaire-documenten/schriftelijke-vragen/1829976
SCHRIFTELIJKE VRAAG
nr. 11
van BERT MAERTENS
datum: 17 juli 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Opwaardering Leie-as Deinze-Wervik  -  Beleefzones
Op de oevers van de Leie van Deinze tot Wervik komen minstens dertien beleefzones waar 
ten volle van de rivier en de streek kan worden genoten.
1. Graag een oplijsting van de specifieke locaties van de dertien beleefzones.
2. Wat is de timing van de verschillende beleefzones? Graag een timing per locatie.
3. Zeven beleefzones worden een ‘roothoek’. 
Hoe worden de andere beleefzones ingericht en waarom verschillen ze van elkaar?
4. Wat is de vooropgestelde kostprijs per beleefzone?
5. Wat is het gereserveerde budget vanwege De Vlaamse Waterweg (DVW)? In welke 
subsidies/financiële middelen wordt voorzien door welke overheid? Graag een 
opsplitsing per beleefzone.
6. Worden de gronden overgedragen naar de gemeenten of blijven ze eigendom van De 
Vlaamse Waterweg?
7. Wordt er in waterrecreatie voorzien aan de beleefzones? Zo ja, graag een oplijsting 
per beleefzone.
8. In welke faciliteiten voorzien de beleefzones nog? Komen er bijvoorbeeld 
vuilnisbakken?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 11 van 17 juli 2024
van BERT MAERTENS
1. In de bijlage vindt u een overzichtskaart die het vooropgestelde netwerk van de 
dertien beleefzones in beeld brengt. Er wordt aan dit netwerk nog één extra 
beleefzone Roothoek toegevoegd. Deze is gelegen op grondgebied van Oeselgem 
(Dentergem) en zal gerealiseerd worden langs het jaagpad ter hoogte van de KMO-
zone. Het totale aantal beleefzones komt aldus op 14.
2. Voor de verschillende beleefzones wordt momenteel volgende timing vooropgesteld: 
1) Brielmeersen: realisatie gekoppeld aan de fietsbrug over de Toeristische Leie 
(fietssnelweg F422), vanaf 2026;
2) Roothoek Kunstdorp: 2025;
3) Roothoek Oeselgem: vanaf 2026;
4) Limnander: 2025 – 2026;
5) Barrage: 2025 – 2026;
6) Roothoek De Ketser: vanaf 2028;
7) Munkenhof: vanaf 2028;
8) Roothoek Zavelput: vanaf 2029;
9) Moleneiland: reeds gerealiseerd;
10) Roothoek roterij Sabbe: vanaf 2029;
11) Roothoek Bissegem Plage: vanaf 2027;
12) Brug Wevelgem-Lauwe: vanaf 2026;
13) Roothoek Badhuis: vanaf 2027;
14) Roothoek Busbekestraatje: vanaf 2029.
3. De roothoeken vormen een samenhangend project omwille van volgende redenen:
- De locatiekeuze was los van een specifiek infrastructuurproject en zoekt 
mooie, strategische plekken langs de boorden van de Leie waar natuur-, 
landschaps- en cultuurbeleving mogelijk zijn;
- Ze hebben allen een gelijkaardig ontwerp gekregen, zowel naar inrichting als 
materiaalkeuze.
De overige beleefzones zijn onlosmakelijk verbonden aan een specifiek 
infrastructuurproject en maken vaak deel uit van hun omgevingsaanleg. Vanwege 
deze sterke integratie met de voorziene infrastructuur zijn het concept, de 
functionaliteit en het ontwerp verschillend per locatie.
4. De roothoeken gaan uit van een modulair concept, de indicatieve raming van de 
kostprijs ervan varieert naargelang de omvang en precieze locatie van de ingreep en 
bedraagt voor de verschillende punten tussen de 125.000 en 150.000 euro (minder 
dan 0,5% van het voorziene budget voor de geplande kalibratiewerken binnen het 
project Seine-Schelde). Voor de overige beleefzones ligt het budget binnen dezelfde 
grootteorde, zij het dat sommige ingrepen moeilijk afzonderlijk te ramen zijn 
vanwege de verregaande integratie in het bredere infrastructuurproject.
5. Omtrent het voorziene budget verwijs ik naar op vraag 4. Vanwege de integratie van 
deze ingrepen in de reguliere investeringsprojecten van het project Seine-Schelde 
komen deze eveneens in aanmerking voor het Europese subsidieprogramma CEF 
(Connecting Europe Facility), waar een cofinanciering voor studies en werken ten 
belope van 50% voorzien wordt.
6. De beleefzones worden gerealiseerd op terreinen in eigendom van De Vlaamse 
Waterweg nv (DVW). Het dagdagelijks beheer zal overgedragen worden aan het 
betrokken lokaal bestuur, DVW heeft daartoe een kaderovereenkomst met de 
betrokken steden en gemeenten afgesloten.
7. Er wordt op deze punten niet voorzien in waterrecreatie. Enkel hengelen in de Leie 
zal bij sommige beleefzones mogelijk gemaakt worden.
8. De beleefzones voorzien in een comfortabele fietsenstalling en een zit- en 
picknickgelegenheid. Vuilnisbakken worden niet voorzien. De passanten worden 
verondersteld hun afval mee te nemen. De roothoeken voorzien ook een educatief 
luik waar verschillende thema’s die verband houden met de waterwegen en het 
project Seine-Schelde aan bod zullen komen. Dit zal worden voorzien via een 
infopaneel en een link naar allerlei digitale mediaproducten.
BIJLAGE
Overzichtskaart
