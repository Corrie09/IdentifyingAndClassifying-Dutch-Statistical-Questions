title: Baggerwerken IJzerbekken - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2066596
thema link: https://www.vlaamsparlement.be/parlementaire-documenten/schriftelijke-vragen/1829830
SCHRIFTELIJKE VRAAG
nr. 7
van BERT MAERTENS
datum: 5 juli 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Baggerwerken IJzerbekken  -  Stand van zaken
In november 2023 liet De Vlaamse Waterweg (DVW) weten baggerwerken te starten in het 
IJzerbekken (persbericht d.d. 6 november 2023).
Uit het antwoord op mijn schriftelijke vraag nr. 457 van 12 januari 2024 bleek dat er, in 
het kader van Weerbare Westhoek, nog extra baggerwerken in het IJzerbekken gepland 
stonden. De opdracht met een budget van 10.500.000 euro was in opmaak. De 
onderhoudsbaggerwerken zouden plaatsvinden in het Lokanaal, Kanaal Ieper-IJzer, Oude 
Veurnevaart, IJzer en nog verder te specifiëren locaties.
1. Werd de opdracht al opgemaakt? Wat is de stand van zaken van de opdracht?
2. Welke baggerwerken werden in de voorbij jaren (2019-2024) al uitgevoerd in het 
IJzerbekken? Graag opsplitsing per locatie en met bijhorend budget.
3. Welke baggerwerken staan gepland in het IJzerbekken? Graag per locatie:
a) huidige diepte en gewenste diepte;
b) gereserveerd budget;
c) concrete timing.
4. Hoeveel kubieke meter slib moet er in totaal worden weggehaald?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 7 van 5 juli 2024 
van BERT MAERTENS
1. De Vlaamse Waterweg NV (DVW) laat weten dat het raambestek 
onderhoudsbaggerwerken Weerbare Westhoek werd gegund. Na het 
zomerbouwverlof starten in opdracht van DVW onderhoudsbaggerwerken en 
slibruimingswerken in het IJzerbekken.
Op de IJzer en het Kanaal Nieuwpoort-Duinkerke worden onderwater-drempels 
afgevlakt. Het Lokanaal, dat de IJzer in Fintele met het Kanaal Nieuwpoort-Duinkerke 
in Veurne verbindt, wordt opnieuw op diepte gebracht. De werken zullen tot het 
voorjaar van 2025 duren. 
De eerste baggerwerken en slibruimingen zullen op verschillende plaatsen starten. 
Op de IJzer tussen Roesbrugge en Nieuwpoort worden de lokale ondieptes 
weggewerkt via de techniek van slibslepen. Daarna start het onderzoek naar de 
eventuele aanwezigheid van explosieven of vervuiling. In 2025 wordt de IJzer overal 
teruggebracht naar minimum 2m20 diepte. 
Het Lokanaal wordt opnieuw op diepte gebracht. De vaargeul van 6m breed zal na 
het baggeren over zijn gehele lengte opnieuw minimum 2m20 diep zijn.
Deze werken worden uitgevoerd vanaf het water. De afvoer van alle slib zal per schip 
gebeuren. 
DVW voorziet volgende bagger- en slibruimingswerken uit te voeren:
•Lokanaal: 
a) De huidige waterdiepte varieert tussen de 1m60 en 2m, de 
gewenste waterdiepte is 2m20
b) Gereserveerd: 7.500.000 euro
c) Uitvoeringstermijn: 1 augustus 2024 – 30 april 2025
d) Te baggeren en af te voeren specie 60.000m³
•Oude Veurnevaart:
a) De huidige diepte is momenteel zeer beperkt en dient vergroot te 
worden om de afvoerfunctie te herstellen
b) Raming: 5.000.000 euro afhankelijk van CTE-onderzoek en 
bodemkwaliteit
c) Voorbereidende werken starten najaar 2024, eerste CTE-ruiming en 
grondonderzoek. Uitvoeringstermijn ong. 4 à 6 maanden
d) Te baggeren en af te voeren specie ca. 20.000m³
•IJzer:
a) In het vak Roesbrugge-Fintele varieert de waterdiepte tussen de 
1m50 en 2m en is de gewenste waterdiepte 2m20.
In het vak Fintele-Iepersluis wordt de gewenste waterdiepte van 
2m20 gehaald, er zijn lokaal echter een aantal drempels weg te 
werken
b) Raming: 8.000.000 euro afhankelijk van CTE-onderzoek en 
bodemkwaliteit
c) Uitvoeringstermijn ong. 1 jaar, start januari 2025 (onder 
voorbehoud) 
d) Te baggeren en af te voeren specie 60.000m³
Kanaal Ieper-IJzer wordt in het kader van Weerbare Westhoek en het herstel van 
de waterafvoerfunctie niet meegenomen.
2. In de periode 2019-2024 werden op de vaarwegen in het IJzerbekken in beheer van 
DVW volgende baggerwerken uitgevoerd:
•IJzer:
•2018-2019: 45.000 m³, zone E40 tot Fintele sluis (voornamelijk 
drempels wegwerken, ca. 2.000.000 euro)
•Overige waterwegen in het IJzerbekken:  
•2023: Kanaal Ieper-IJzer: 6.000 m³, ca. 1.500.000 euro. Eerste 
fase in uitvoering vanaf kanaalkom Ieper
3-4. Zie vraag 1.
