title: Vlaamse Belastingdienst (VLABEL) - Klanttevredenheid
thema: Financiën
pdf link: https://docs.vlaamsparlement.be/pfile?id=2030657
thema link: https://www.vlaamsparlement.be/parlementaire-documenten/schriftelijke-vragen/1791914
SCHRIFTELIJKE VRAAG
nr. 105
van BRECHT WARNEZ
datum: 5 januari 2024
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Vlaamse Belastingdienst (VLABEL)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij de Vlaamse Belastingdienst.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van de Vlaamse Belastingdienst betreft? 
2. Om de hoeveel tijd is er een meting van de klanttevredenheid? 
3. Gebruikt de Vlaamse Belastingdienst andere methodes dan een bevraging alleen om 
klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van de 
Vlaamse Belastingdienst?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van de Vlaamse Belastingdienst 
geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert de Vlaamse Belastingdienst na het klanttevredenheidsonderzoek nog 
naar de respondent over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van de Vlaamse 
Belastingdienst?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 105 van 5 januari 2024
van BRECHT WARNEZ
1-2.De Vlaamse Belastingdienst (VLABEL) voert regelmatig 
klantentevredenheidsonderzoeken uit. Onder meer in 2002, 2006, 2008 en 2013 
waren dat algemene onderzoeken. Gezien dat laatste algemene 
klantentevredenheidsonderzoek over de dienstverlening van VLABEL zeer positief was 
en uit de antwoorden nog weinig concrete verbeterpunten konden afgeleid worden, 
werd daarna geopteerd voor onderzoek bij specifieke doelgroepen en/of rond 
specifieke thema’s. 
Zo werd in 2019 bij het notariaat gepolst naar hun ervaringen met de erf- en 
registratiebelasting, waarvan de dienst in 2015 werd overgenomen van de federale 
overheid. In 2023 startte VLABEL een klantentevredenheidsonderzoek over de digitale 
dienstverlening.
3. De algemene en specifieke klantentevredenheidsonderzoeken gebeuren in eerste 
instantie aan de hand van een bevraging (zie verder). 
Daarnaast wordt ook gepeild naar de tevredenheid van een contact bij de telefoon- en 
chatgesprekken die worden afgehandeld door 1700, het gratis informatienummer van 
de Vlaamse overheid waarop VLABEL een beroep doet voor zijn eerstelijns 
burgercontacten. 
Hieronder vindt u per jaar de gemiddelde tevredenheidscores (scores op 10) over de 
telefoon- en chatgesprekken met 1700.
2020 2021 2022 2023
telefoon 8,78 8,65 8,75 8,89
chat 8,12 8,12 8,30
4-6.De klantentevredenheidsonderzoeken worden uitgevoerd door gespecialiseerde 
bureaus, die worden aangesteld op basis van een raamcontract van de Vlaamse 
overheid. De meerwaarde hiervan is duidelijk: door het schaalvoordeel en de adequate 
voorselectie kan VLABEL een beroep doen op de hoogst mogelijke expertise tegen de 
beste prijs-kwaliteitverhouding.
VLABEL bepaalt uiteraard zelf de onderwerpen, in functie van de actualiteit of 
noodwendigheden die blijken uit andere indicatoren. De algemene doelstelling hierbij 
is het identificeren van verbeterpunten om de dienstverlening te optimaliseren.
De lopende bevraging over de digitale dienstverlening bijvoorbeeld werd gekozen 
omwille van de introductie van nieuwe vormen van dienstverlening (betalen via QR-
code, de toepassing ERFonline voor de aangifte van een nalatenschap, de mogelijkheid 
om online afspraken te boeken, het gebruik van “Mijn Dossier”1). 
Het aangestelde bureau staat in overleg met VLABEL in voor de concrete uitwerking 
van de bevraging: het definiëren van het onderzoeksopzet, de keuze van de 
1 “Mijn Dossier” is een online applicatie waarmee de eigen belastingdossiers kunnen worden bekeken, 
simulaties worden gemaakt, bezwaren of aangiftes kunnen worden ingediend of een afspraak kan 
worden geboekt. 
methodiek, de selectie van een steekproef, uitwerken van een vragenlijst, technische 
ondersteuning, analyse van resultaten en rapportering, … De werkwijze kan verschillen 
naargelang het type onderzoek of zelfs per deelaspect, maar het inzetten van een 
professioneel bureau garandeert dat het onderzoek methodologisch correct verloopt 
en representatief is. 
Voor het klantentevredenheidsonderzoek over de digitale dienstverlening werd bv. 
voor een gedifferentieerde aanpak gekozen. Omwille van de gevoeligheid van het 
thema werd voor de bevraging ERFonline gekozen voor een persoonlijke aanpak: via 
een pop-up in de toepassing werden gebruikers geselecteerd. De aansluitende 
gesprekken werden zowel fysiek als digitaal gevoerd, al naargelang de voorkeur van 
de gebruiker. De bevraging rond Mijn Dossier is algemener van opzet: na een 
kwalitatief vooronderzoek (fysiek of via videochat) zullen bepaalde issues kwantitatief 
verder onderzocht worden via een telefonische bevraging. 
De kostprijs voor het onderzoek over de digitale dienstverlening bedraagt ca. 56.000 
euro. Het onderzoek uit 2019 bij het notariaat kostte 43.197 euro. 
7-10.Volgens het laatste algemene klantentevredenheidsonderzoek uit 2013 was 9 op de 
10 respondenten tevreden of zeer tevreden. De bevraging uit 2019 is moeilijk te 
vergelijken met die uit 2013 aangezien ze gebeurden met een verschillende 
reikwijdte en bij verschillende doelgroepen, maar ook ongeveer 9 op 10 notarissen 
gaf aan dat VLABEL over het algemeen genomen een goede indruk geeft (imago), 
dat ze vertrouwen hebben in VLABEL en tevreden zijn over de dienstverlening. Voor 
het klantentevredenheidsonderzoek uit 2019 verwijs ik verder graag naar schriftelijke 
vraag nr. 365 van 15 juni 2020. 
Het eindrapport van het in 2023 opgestarte onderzoek is nog niet volledig afgerond. 
De resultaten zullen worden opgenomen in het jaarverslag 2023 van VLABEL, dat 
vermoedelijk eind maart wordt gepubliceerd. Wat ERFonline betreft kan ik wel 
meegeven dat uit eerste resultaten blijkt dat de feedback hierover zeer positief is. 
Dat blijkt ook uit het feit dat die toepassing in de praktijk vaak wordt gebruikt. Acties 
en verbeterpunten zullen worden opgevolgd via het ondernemingsplan van VLABEL. 
11. Gezien het huidige klantentevredenheidsonderzoek nog lopende is, is er nog geen 
beslissing over een volgend onderzoek.
12. Ik ben blij dat VLABEL blijft waken over de kwaliteit van haar dienstverlening en zoekt 
naar mogelijkheden tot verbetering. Dit bewijst dat VLABEL een moderne administratie 
is, die mee de maatschappelijke evoluties, onder meer op vlak van digitalisering, volgt 
en zo het administratief beheer voor de burgers wenst te verbeteren en 
vereenvoudigen.
