title: Uitbreiding Waaslandhaven - Impact op landbouwbedrijven
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2013553
thema link: https://www.vlaamsparlement.be/parlementaire-documenten/schriftelijke-vragen/1776730
SCHRIFTELIJKE VRAAG
nr. 100
van STEFAAN SINTOBIN
datum: 6 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Uitbreiding Waaslandhaven  -  Impact op landbouwbedrijven
De bedrijven in de Waaslandhaven wilden al langer de ongebruikte gronden van de haven 
gebruiken om te bouwen of uit te breiden. Ze kregen er echter nooit een vergunning omdat 
ze beschouwd werden als een bedreiging voor de roofvogels die er hun leefgebied hebben. 
De Vlaamse Regering besliste onlangs dat de uitbreiding toch wel kan omdat het openbaar 
belang groot is, maar dat er dan wel moet gezorgd worden voor natuurcompensaties. Zo 
moet er wel op andere plaatsen ‘nieuwe natuur’ komen, zoals in Kallo en Sint-Gillis-Waas. 
In totaal gaat het om een uitbreiding van 270 hectare.
Geert Spanoghe van het INBO (Instituut voor Natuur- en Bosonderzoek) geeft aan dat er 
nu eerder kleinere natuurcompensatiegebieden zijn, maar de nieuwe overeenkomst zal 
zorgen voor een groter open gebied. "Verschillende instanties moeten nog mee op de kar 
springen, ook landbouwers zullen moeten gecompenseerd worden. Maar voor de bruine 
kiekendief is het alleszins interessant om ook open gebieden te hebben om tijdens het 
foerageren (jagen) op bijvoorbeeld muizen te kunnen jagen." Spanoghe lijkt dus aan te 
geven dat ook landbouwers mogelijk grond zullen verliezen.
1. Hoeveel hectare, van de uitbreiding van 270 hectare, is landbouwgrond? Hoeveel 
verschillende landbouwbedrijven zijn daarop momenteel gevestigd?
2. Werden de landbouwers in kwestie al aangeschreven/werd op andere manieren al met 
hen gecommuniceerd? Wat werd hun precies verteld, welke concrete opties hebben 
ze?
3. Hoeveel landbouwers gingen al in op het aanbod van de Vlaamse Regering/overheid 
om in te gaan op compensatiemaatregelen? Hoeveel gaven aan dit niet te willen doen? 
Welke bijkomende maatregelen/initiatieven zal de minister nog nemen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 100 van 6 november 2023
van STEFAAN SINTOBIN
1. De Haven van Antwerpen-Brugge en Maatschappij Linkeroever hebben, op basis van 
de bevoegdheden die hen door respectievelijk het Havendecreet en de Wet Chabert 
zijn toegekend, een strategische MER-procedure doorlopen om de inname van circa 
270 ha terreinen (restgronden) op de linkerscheldeoever (LSO) als haveninbreiding 
mogelijk te maken. De Vlaamse Regering besliste op 20 oktober 2023 overeenkomstig 
artikel 36ter van het Natuurdecreet dat de inname van de restgronden LSO is 
ingegeven door een dwingende reden van groot openbaar belang. Op basis van hun 
eindbeslissing over het programma restgronden LSO moeten de Haven van Antwerpen-
Brugge en Maatschappij Linkeroever thans een natuurcompensatie uitvoeren in Kallo 
en Sint-Gillis-Waas.
2. In de berichtgeving over de beslissing van de Vlaamse Regering werd een quote van 
dhr. Spanoghe van het Instituut voor Natuur- en Bosonderzoek (INBO) opgepikt door 
de media. Hij geeft aan dat de vermelde restgronden in de haven eerder kleine, 
verspreid liggende zones in het havengebied betreffen die gecompenseerd zullen 
worden door de realisatie van aaneengesloten open gebieden. Het citaat dat 
“verschillende instanties nog mee op de kar [moeten] springen, ook landbouwers zullen 
moeten gecompenseerd worden” slaat echter niet op natuurcompensaties maar op 
vrijwillige beheerovereenkomsten die landbouwers kunnen afsluiten in dit gebied. Bij 
zo’n beheerovereenkomsten worden landbouwers vergoed (gecompenseerd) voor 
minderopbrengsten omdat ze vrijwillig ecologische restricties op hun teelt aanvaarden. 
De natuurcompensaties gebeuren voor een verlies van Europese natuurwaarden op 
restgronden in het havengebied. Die natuurwaarde ligt niet voor alle percelen even 
hoog. In het MER is een inschatting gemaakt van de hoogte van die natuurwaarde. De 
te compenseren oppervlakte ligt ook flink lager dan 270 ha en past binnen de 
oppervlaktes waarover met de landbouwsector afspraken zijn gemaakt in het kader van 
het “Verbond voor de toekomst en leefbaarheid van het ommeland van de haven van 
Antwerpen, de polders op Linkerscheldeoever” van 20 april 2022 (het 
“Ommelandverbond”), waarbij onder meer de Polder van het Land van Waas en de 
Boerenbond partij zijn.
De natuurcompensaties worden grotendeels uitgevoerd op gronden die reeds een 
bestemming natuurgebied hadden maar in gebruik waren door landbouwers. De 
meeste gronden voor de natuurcompensaties zijn inmiddels reeds in eigendom van een 
overheid (o.a. de Haven van Antwerpen-Brugge) of in verwerving op basis van een 
verkoop- of ruilbelofte. In geen van de beide gebieden voor natuurcompensatie in Kallo 
en Sint-Gillis-Waas is er een landbouwbedrijf gevestigd.
3. Aan alle eigenaars werd de mogelijkheid geboden om hun perceel met de overheid te 
ruilen voor een landbouwperceel elders of gewoon vrijwillig te verkopen aan de 
overheid.
De meeste eigenaars van de gronden waarop de natuurcompensatie zal worden 
uitgevoerd, hebben hun perceel reeds geruild voor een ander landbouwperceel van de 
overheid of verkocht, of hebben hiervoor reeds een verkoop- of ruilbelofte ondertekend. 
Met 2 eigenaars lopen nog gesprekken om de ruilbelofte af te ronden. Daarmee zullen 
alle nodige gronden voor de realisatie van de natuurcompensaties verworven zijn en 
zijn er geen bijkomende maatregelen/initiatieven nodig.
