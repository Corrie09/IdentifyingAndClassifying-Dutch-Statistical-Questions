title: Vlaamse Rand - Mogelijkheid tot overbrenging naar Nederlandstalig ziekenhuis - Communicatie door gemeenten
thema: Brussel en de Vlaamse Rand
Gezondheid
pdf link: https://docs.vlaamsparlement.be/pfile?id=2013232
thema link: https://www.vlaamsparlement.be/parlementaire-documenten/schriftelijke-vragen/1776728
SCHRIFTELIJKE VRAAG
nr. 49
van JAN LAEREMANS
datum: 6 november 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Vlaamse Rand  -  Mogelijkheid tot overbrenging naar Nederlandstalig ziekenhuis  -  
Communicatie door gemeenten
Op 23 mei 2023 kreeg Kamerlid Sigrid Goethals een antwoord van minister Frank 
Vandenbroucke over de problematiek van Vlaamse patiënten die met de ambulance tegen 
hun wil in een ziekenhuis terechtkomen waar men geen Nederlands kan of wil spreken. De 
minister antwoordde dat de Provinciale Commissie Dringende Geneeskundige 
Hulpverlening van Vlaams-Brabant in een afwijkingsprocedure heeft voorzien waarbij de 
patiënt zelf of iemand uit zijn/haar omgeving kan vragen om omwille van taalredenen af 
te wijken van de basisregel van vervoer naar het dichtstbijzijnde ziekenhuis.
Helaas blijken niet alle gemeenten hun bevolking daarover even adequaat te hebben 
ingelicht, ondanks de oproep van de gouverneur van Vlaams-Brabant.
1. Ziet de minister toe op de opvolging van die instructie? Zo ja, heeft hij een overzicht 
van de acties daaromtrent? Zo niet, waarom niet?
2. Welke actie onderneemt de minister indien gemeenten nalaten om dat effectief te 
doen?
3. Wordt er via minister Crevits ook opdracht gegeven om dat kenbaar te maken via een 
campagne bij de eerstelijnshulpverlening?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 49 van 6 november 2023
van JAN LAEREMANS aan BART SOMERS
1. De Provinciale Commissies voor Dringende Geneeskundige Hulpverlening (PCDGH’s) 
verzamelen alle actoren van eenzelfde provincie teneinde de samenwerking en de goede 
werking van de dringende geneeskundige hulpverlening te verzekeren. De voorzitter is 
telkens een gezondheidsinspecteur. Zij zijn opgericht bij Koninklijk Besluit en 
ressorteren onder de FOD Volksgezondheid. Het initiatief van de provinciegouverneur 
van Vlaams-Brabant kadert in deze materie van dringende geneeskundige 
hulpverlening. Het gaat dus om een federale bevoegdheid. Ik ben als Vlaams minister 
niet bevoegd voor deze materie.
2. Het gaat om een federale bevoegdheid. Indien nodig, kan de provinciegouverneur als 
commissaris van de federale regering hierin verdere initiatieven nemen, op eigen 
initiatief of op vraag van de bevoegde federale minister.
3. Het Agentschap Binnenlands Bestuur beschikt niet over deze informatie. Dergelijke 
campagnes vallen onder de bevoegdheid van mijn collega Hilde Crevits, Viceminister-
president van de Vlaamse Regering en Vlaams minister van Welzijn, Volksgezondheid 
en Gezin. 
