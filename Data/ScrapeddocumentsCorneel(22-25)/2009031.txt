title: Demping Oude Leie-meander Wielsbeke - Compensatie
thema: Natuur en Milieu
pdf link: https://docs.vlaamsparlement.be/pfile?id=2009031
thema link: https://www.vlaamsparlement.be/parlementaire-documenten/schriftelijke-vragen/1772766
SCHRIFTELIJKE VRAAG
nr. 64
van MIEKE SCHAUVLIEGE
datum: 18 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Demping Oude Leie-meander Wielsbeke  -  Compensatie
In 2020 werd door de gemeente Wielsbeke een aanvraag ingediend voor het dempen van 
een oude Leie-meander in de omgeving van de Ooigemstraat (dossiernummer 
OMV2019045267). Deze oude Leie-arm is - eigenaardig genoeg - gelegen in 
industriegebied. De bedoeling was om het bestaande watervolume en de aanwezige 
natuurwaarden te laten verdwijnen in functie van een vrachtwagenparking van het 
nabijgelegen bedrijf, ondertussen eigenaar van het betrokken perceel. Na een reeks 
bezwaren werd de aanvraag weer ingetrokken. De compensatie op het vlak van water en 
natuur in de aanvraag was ook verre van voldoende in vergelijking met de bestaande 
situatie.
Naar verluidt zou er een nieuwe aanvraag in voorbereiding zijn, waarbij in een ruimere 
compensatie voorzien wordt. Die compensatie zou deels bekostigd worden met Blue 
Dealmiddelen. De Blue Deal schiet natuurlijk zijn doel voorbij mochten deze middelen niet 
gebruikt worden om een nettoverbetering van waterbeheer en natuur te realiseren, maar 
dienen voor betaling van het laten verdwijnen van bestaande watervolumes en 
natuurwaarden.
1. Klopt het dat een dergelijk project in voorbereiding is, waarbij de compensatie voor 
het verdwijnen van de oude Leie-meander deels bekostigd zou worden met Blue 
Dealmiddelen? Zo ja, kan de minister een overzicht geven van de aanvraag, de 
vrijgemaakte middelen (bedrag budget) en de status van het project?
2. Zijn er nog Blue Dealprojecten die ingezet werden ter compensatie van watervolume 
dat elders verdwijnt? Graag een overzicht van die projecten per provincie en per jaar.
3. Overweegt de minister een planologisch initiatief te nemen om deze oude Leie-
meander in industriegebied een andere bestemming te geven?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 64 van 18 oktober 2023
van MIEKE SCHAUVLIEGE
1. In Wielsbeke zijn er in de omgeving van de Leie verschillende Blue Deal-projecten 
lopende, meer bepaald het Vlaggenschipproject ‘Rivierherstel Leie’, het aanleggen van 
een speelbos in Sint-Baafs-Vijve en het herstel van de sluis in Ooigem. Deze Blue Deal-
projecten staan los van de mogelijke demping van een oude Leie-meander in 
Wielsbeke. Ook de meer recente projectvoorstellen die werden ingediend in het kader 
van de Blue Deal-projectoproepen circulair water, levend water, de aankoopsubsidies 
en projectsubsidies natuur 2023 en de lokale gebiedsdeals droogte 2.0 staan volledig 
los van eventuele compensatie op vlak van water en natuur voor de werken in de 
industriezone ter hoogte van de Ooigemstraat.
2. Door de watertoets gecombineerd toe te passen met de voorwaarden die opgenomen 
zijn in de subsidiereglementen kan vermeden worden dat er Blue Deal-middelen ingezet 
worden voor projecten ter compensatie van watervolumes die elders verdwijnen.
Immers, als er in het kader van infrastructuurwerken watervolumes verdwijnen, wordt 
via de watertoets onderzocht of dit schade kan berokkenen aan het watersysteem. In 
het geval de vergunningverlener schadelijke effecten verwacht, wordt beschreven 
welke voorwaarden er in de vergunning opgelegd worden om die effecten te vermijden, 
beperken, herstellen of compenseren. Op die manier kunnen de projectmaatregelen die 
uitgevoerd worden om invulling te geven aan deze voorwaarden, inclusief 
compenserende maatregelen, beschouwd worden als maatregelen die onder een 
wettelijke verplichting vallen. 
Via specifieke voorwaarden in de Blue Deal-subsidiereglementen wordt vermeden dat 
projecten en projectmaatregelen gesubsidieerd worden die uitvoering geven aan 
wettelijke verplichtingen. Zo is in de instapvoorwaarden voor de projectsubsidies 
Natuur 2023 volgende bepaling opgenomen: “Het project of de projectmaatregel kan 
niet bestaan uit het uitvoeren van wettelijke verplichtingen en mag niet in strijd zijn 
met bestaande wetgeving”. Ook in het subsidiereglement van de oproep circulair water 
is een dergelijke ontvankelijkheidsvoorwaarde opgenomen, namelijk: “Het project doet 
meer dan wat wettelijk verplicht is”. Een gelijkaardige voorwaarde is opgenomen in de 
subsidiereglementen voor de Lokale Gebiedsdeals droogte 2.0 en Natuur in je school: 
“Het project of een onderdeel van het project kan niet bestaan uit het uitvoeren van 
wettelijke verplichtingen en mag niet in strijd zijn met bestaande wetgeving. De 
financiering vormt geen garantie op het bekomen van vergunningen”.
Door de combinatie van de toepassing van de watertoets en van de voorwaarden van 
de subsidiereglementen kan er concluderend gesteld worden dat Blue Deal-middelen 
enkel toegekend mogen worden aan projecten die zorgen voor een nettoverbetering 
van waterbeheer en natuur.
Om op een sluitende manier te vermijden dat Blue Deal-middelen dienen voor het laten 
verdwijnen van bestaande watervolumes en natuurwaarden is het evenwel nodig om 
ook bij de uitbetaling van subsidies na te gaan of er aan de combinatie van de 
voorwaarden van de watertoets en van de subsidiebepalingen voldaan is. Het is immers 
mogelijk om compenserende maatregelen als gevolg van de toepassing van de 
watertoets pas in een latere fase aan een Blue Deal-subsidieproject te koppelen, dus 
ook nadat de initiële subsidies zijn toegekend. In het geval dat pas na uitbetaling zou 
blijken dat de subsidieontvanger de voorwaarden waaronder de subsidie werd verleend 
heeft geschonden, is in de Vlaamse Codex Overheidsfinanciën van 29 maart 2019 
voorzien dat de subsidieontvanger gehouden is tot onmiddellijke terugbetaling van de 
subsidie.
3. Momenteel is geen gewestelijk planningsinitiatief aan de orde met betrekking tot de 
oude Leie-meander in industriegebied.
Op 14 juli 2023 is door de Vlaamse Regering de startnota goedgekeurd van het 
Gewestelijk Ruimtelijk Uitvoeringsplan ‘Leievallei van Wielsbeke tot Deinze’. Dit 
planningsinitiatief is opgestart om de nodige bestemmingswijzigingen door te voeren 
voor het Vlaggenschipproject ‘Rivierherstel Leie’ en de verdere uitwerking van de 
gebiedsgerichte en geïntegreerde visie op landbouw, natuur en bos voor de regio 
Leiestreek. De betreffende meander ter hoogte van de Ooigemstraat is hierbij niet 
opgenomen in de plancontour, maar ligt wel aansluitend aan het plangebied. Indien er 
uit de inspraak over de startnota blijkt dat de vraag leeft om de meander op te nemen 
in het planningsproces zal dit verder onderzocht worden.
