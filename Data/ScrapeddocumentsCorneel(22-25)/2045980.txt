title: Verkeersveiligheid schoolomgevingen - Subsidiëring
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2045980
thema link: https://www.vlaamsparlement.be/parlementaire-documenten/schriftelijke-vragen/1800244
SCHRIFTELIJKE VRAAG
nr. 599
van BRECHT WARNEZ
datum: 1 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersveiligheid schoolomgevingen  -  Subsidiëring
De verkeersveiligheid aan schoolomgevingen is cruciaal. Het is daarom belangrijk lokale 
besturen aan te moedigen om die verkeersveiligheid te verbeteren.
Krachtens het besluit van de Vlaamse Regering houdende de regeling van subsidies aan 
gemeenten in het kader van veilige schoolomgevingen van 29 maart 2019 kunnen 
gemeenten en steden een subsidie aanvragen voor projecten die erop gericht zijn de 
verkeersveiligheid van schoolomgevingen te verbeteren. De gemeenten kunnen een 
subsidie aanvragen voor de uitgaven voor verkeerssignalisatie en uitgaven voor kleinere 
infrastructurele maatregelen die de verkeersveiligheid in de schoolomgeving verhogen.
Dit is een opvolgvraag van schriftelijke vraag nr. 545 van 5 januari 2022 en van schriftelijke 
vraag nr. 683 van 30 januari 2023.
Gelieve de gevraagde gegevens in een Excel-bestand te bezorgen.
1. Wat is het totale subsidiebedrag dat in 2023 werd toegekend om veiligere 
schoolomgevingen te creëren? Graag een overzicht per provincie.
2. Welke projecten die schoolomgevingen veiliger maken, werden in 2023 gesubsidieerd? 
Graag een overzicht voor de provincie West-Vlaanderen, per gemeente, de locatie van 
het project, een omschrijving van het project en het bijbehorende subsidiebedrag.
3. Is de minister tevreden met het aantal projecten? Plant ze initiatieven om lokale 
besturen die rond dit thema niet of minder actief zijn te sensibiliseren? Zo ja, wat is 
daarvoor het plan van aanpak, met timing en budget?
4. Hoe beoordeelt de minister de geografische spreiding van het aantal aangepakte 
schoolomgevingen in Vlaanderen? Zijn er volgens de minister regio’s of besturen waar 
men te weinig aandacht heeft voor veilige schoolomgevingen? Zo ja, wat zal zij 
daarvoor ondernemen?
5. Uit het antwoord van de minister op mijn vorige vragen blijkt dat een groot deel van 
het bedrag dat ze heeft uitgetrokken zowel in 2021 als in 2022 naar West-Vlaamse 
gemeenten gaat. 
Heeft de minister daar een verklaring voor? Is die tendens ook merkbaar in 2023?
6. Heeft de minister weet van lokale besturen die voor hun geplande investering in een 
gewestweg geen goedkeuring krijgen van het Agentschap Wegen en Verkeer (AWV)? 
Graag een overzicht, met vermelding van gemeente, projectomschrijving en de 
motivatie.
7. In haar antwoord op vraag nr. 683 kondigde de minister aan dat er in maart 2023 een 
evaluatieonderzoek zou gebeuren naar de impact van de subsidie. Dat 
evaluatieonderzoek zou volgens de minister ook rekening houden met de bevindingen 
uit een beleidsmatig analyseonderzoek van begin 2022.
a) Zijn die bevindingen uit het analyseonderzoek daadwerkelijk meegenomen in het 
evaluatieonderzoek? Wat zijn de meest aangevraagde maatregelen voor de 
subsidie? In welke periode/maand worden het meeste subsidies aangevraagd?
b) Volgens de website ( https://www.vlaanderen.be/verkeersveiligheidsonderzoek) is 
het onderzoek nog lopende.
Wanneer worden de resultaten bekendgemaakt?
c) Wat zijn de voorlopige bevindingen uit het onderzoek?
d) Hoe evalueert de minister de voorlopige resultaten uit het onderzoek?
8. Plant de minister bijkomende maatregelen op het vlak van veilige schoolomgevingen?
a) Zo ja, graag plan van aanpak met timing en budget.
b) Zo niet, hoe reageert de minister op de kritiek in de samenleving dat er nog altijd 
erg onveilige situaties bestaan rond schoolomgevingen en op schoolroutes?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 599 van 1 februari 2024
van BRECHT WARNEZ
1. In Vlaanderen werd in 2023 in totaal een subsidiebedrag van € 1.570.411,66 
toegekend aan 62 gemeenten voor het (her)inrichten van veilige schoolomgevingen. 
Het aandeel van iedere provincie hierin wordt weergegeven in onderstaande tabel.
Provincie Som van subsidiebedrag (50% met max. 25.000 per 
schoolomgeving)
OVL € 326.118,18
VLB € 108.572,69
ANT € 298.438,50
LIM € 356.161,57
WVL € 481.120,72
Eindtotaal € 1.570.411,66
2. De tabel hieronder geeft de West-Vlaamse gemeenten weer die in 2023 een 
goedkeuring ontvingen voor de subsidie voor het veiliger maken van 
schoolomgevingen op hun grondgebied. Het gaat over 12 West-Vlaamse gemeenten, 
die een aanvraag indienden voor 56 schoolomgevingen in totaal.
De kolom ‘aard van de maatregelen’ geeft de gesubsidieerde projecten weer per  
aanvraag. De exacte locatie van het project moet niet worden opgegeven in het 
aanvraagformulier. De aanvraagdossiers worden beoordeeld op basis van de foto’s en 
ramingen, bijgevoegd in het aanvraagdossier.
Gemeente Aantal 
school-
omgevingen Subsidiebedrag (50% 
met max 25.000 per 
schoolomgeving) Aard van de 
maatregelen
Avelgem 1 €  6.655,00 slagboom schoolstraat
Bredene 7 € 10.822,13 thermoplastische 
markeringen
regenboogzebra-
paden
Brugge 10 € 37.506,65 straatmeubilair
thermoplastische 
markeringen
Gistel 3 € 52.562,05 fietsstraat
fietssuggestie-stroken
thermoplastische 
markeringen
rijbaankussen
verkeersborden
fietsbeugels
straatmeubilair
Harelbeke 1 € 25.000,00 fietsenstalling
Hooglede 3 € 56.813,51 scan- en 
beloningssysteem
eenrichtingsverkeer
herinrichten 
kruispunten
Ingelmunster 2 € 11.809,07 fietszone
Koksijde 9 € 3.314,30 thermoplastische 
markeringen
Lendelede 1 € 12.490,25 aanleg voetpad
octopusbeugels
Meulebeke 2 € 17.224,31 octopuspalen en -
beugels
verlichting zebrapad
thermoplastische 
markeringen
Roeselare 10 € 199.745,55 thermoplastische 
markeringen
markeringen
octopus 
straatmeubilair
fietsenrekken
aanpassingen 
voetpaden
aanpassingen 
parkeerstroken
groenaanleg
dynamische zone 30
Torhout 7 € 47.177,90 Fietssuggestie-
stroken
veilige doorsteek
verkeersborden
fietszone
herinrichten parking
straatmeubilair
3. In het dossierjaar 2023 zijn in Vlaanderen m.b.v. de subsidie 266 schoolomgevingen 
verkeersveiliger gemaakt in 62 gemeenten, waarvan 56 schoolomgevingen en 12 
gemeenten in West-Vlaanderen. 
Om het aantal projecten te beoordelen, is het aangewezen te kijken naar de som van 
de voorbije jaren. Schoolomgevingen worden immers niet ieder jaar opnieuw 
aangepakt. Sinds 2019 zijn 445 aanvragen goedgekeurd om in totaal 1.903 
schoolomgevingen verkeersveiliger te maken. Het veiliger maken van het verkeer in 
die omgevingen is cruciaal en verdient continu aandacht. Naast de financiële steun 
werd daarom in het najaar van 2023 de inspiratiebundel voor de aanpak van veilige 
schoolomgevingen gelanceerd. Op basis van de aanvragen en de vragen in de mailbox 
bleek immers dat de lokale besturen die extra inspiratie en ondersteuning zeker 
kunnen gebruiken. 
Momenteel zijn er op Vlaams niveau geen extra sensibiliseringscampagnes voorzien 
specifiek voor het benadrukken van de verkeersveiligheid in schoolomgevingen.
4. In juli 2021 werd een beleidsmatig onderzoek uitgevoerd a.d.h.v. gegevens van de 
aanvragen die toen voorhanden waren. Ook de geografische spreiding komt hierin 
aan bod. Daaruit bleek dat deze spreiding omvangrijk is, wat nog steeds het geval is. 
Het evaluatieonderzoek van de subsidie dat binnenkort gepubliceerd zal worden, gaat 
hier ook dieper op in. 
5. Ook in 2023 gaat het grootste aandeel van het totale subsidiebedrag naar de provincie 
West-Vlaanderen. Het aantal gemeenten dat beroep deed op de subsidie is wel groter 
in Oost-Vlaanderen en Antwerpen, respectievelijk 19 en 16. Ook vorig jaar hadden de 
twee provincies een groter aantal gemeenten die de subsidie aanvroegen dan West-
Vlaanderen. Volgens tussentijdse bevindingen blijkt dat West-Vlaamse gemeenten 
gemiddeld grotere subsidiebedragen aanvragen. 
6. AWV heeft geen weet van dergelijke dossiers. 
 
7. Het evaluatieonderzoek naar de impact van de subsidie voor veilige 
schoolomgevingen zit in de afrondingsfase. Zodra dat is afgerond, zal het volledige 
onderzoeksrapport online beschikbaar worden gemaakt.
8. Al voor het evaluatieonderzoek naar de impact van de subsidie voor veilige 
schoolomgevingen bleek een operationele moeilijkheid te zitten in het aanvragen van 
de subsidie. Daarom werd sterk ingezet op de digitalisering van de subsidieprocedure. 
De subsidieprocedure verloopt sinds januari volledig online (aanvraag, verloop en 
afhandeling). Dit heeft onder andere als gevolg dat lokale besturen bij het opmaken 
van de subsidieaanvraag meer gestuurd worden, dat ze een duidelijkere weergave 
krijgen van wat allemaal nodig is om de subsidieaanvraag goed te keuren, en dat ze 
ook na het indienen het procesverloop kunnen volgen. Tegelijk wordt geen afbreuk 
gedaan aan de laagdrempeligheid van de subsidie.
Met de aanbevelingen uit het evaluatieonderzoek zal aan de slag gegaan worden om 
deze subsidie, waar mogelijk, verder te optimaliseren.
Ik blijf ook niet onbewogen voor de onveilige situaties die zich op schoolroutes 
voordoen. Een schoolroute is echter helemaal niet eenduidig af te bakenen en kan in 
principe op het volledige grondgebied van een gemeente liggen. Daarom benadrukte 
ik in een vorige ministeriële bijeenkomst de kindnorm bij het ontwerp van nieuwe 
infrastructuur. Eerder dan dat het een specifieke maatregel is, betekent het dat we 
een morele norm moeten hanteren om kindvriendelijk te gaan ontwerpen. Het 
integreren van de kindnorm vraagt om een sterk verhoogde aandacht voor het 
specifieke mobiliteitsgedrag van kinderen en jongeren. 
Met de subsidie voor ‘De Grote Sprong’ wordt een mooi en inhoudelijk project van 
Kind & Samenleving ondersteund voor de mobiliteit van tieners die de overgang 
maken van de basis- naar de middelbare school.
Met de subsidie voor ‘Jonge Wegweters’ wordt bijvoorbeeld een driejarig 
actieprogramma van Bataljong en Kind & Samenleving ondersteund voor het 
ontwikkelen van een toolbox voor steden, gemeenten en de vervoerregio's om 
jongeren te betrekken bij het (boven)lokale mobiliteitsbeleid. Met voldoende 
participatie kan een analyse van de impact van het mobiliteitsbeleid op hun autonome 
en duurzame verplaatsingen gebeuren. Een groot aandeel van deze verplaatsingen is 
op die leeftijd het traject van en naar school.
Recent publiceerde de Vlaamse Stichting Verkeerskunde (VSV) een 
onderzoeksrapport komende van een grootschalige jongerenbevraging. Door die 
bevraging heeft de VSV nu een grondigere kennis van het verplaatsingsgedrag van 
jongeren, en meer specifiek van hun 'onveilig' verplaatsingsgedrag. Met inzicht over 
waarom jongeren zich al dan niet op een verkeersveilige manier gedragen kunnen zij 
via hun educatie, sensibilisatie en workshops daar beter op inspelen.   
Daarnaast werd recent het Afwegingskader voor oversteekvoorzieningen 
gepubliceerd. Dit is een voorafname op een nieuw Vademecum 
voetgangersvoorzieningen, waar zowel het AWV als het Departement Mobiliteit en 
Openbare werken en andere partners in 2024 hun schouders zullen onder zetten. Ik 
blijf ten slotte ook inzetten op kwalitatieve fietsinfrastructuur. Dit zal ook bijdragen 
aan de kwaliteit van de woon-schooltrajecten. 
