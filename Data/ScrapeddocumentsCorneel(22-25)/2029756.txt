title: Vlaamse Radio- en Televisieomroep (VRT) - Klanttevredenheid
thema: Media
pdf link: https://docs.vlaamsparlement.be/pfile?id=2029756
thema link: https://www.vlaamsparlement.be/parlementaire-documenten/schriftelijke-vragen/1791904
SCHRIFTELIJKE VRAAG
nr. 50
van BRECHT WARNEZ
datum: 5 januari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Vlaamse Radio- en Televisieomroep (VRT)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij de VRT.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van de VRT betreft? 
2. Om de hoeveel tijd is er een meting van de klanttevredenheid? 
3. Gebruikt de VRT andere methodes dan een bevraging alleen om klanttevredenheid te 
meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van deVRT?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van de VRT geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert de VRT na het klanttevredenheidsonderzoek nog naar de respondent 
over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van de VRT?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 50 van 5 januari 2024
van BRECHT WARNEZ
Ik nam hiervoor contact met VRT. 
VRT zet sterk in op onderzoek dat peilt naar hoe de Vlaming de (activiteiten van) VRT 
evalueert. Bij de evaluatie wordt ook aandacht besteed aan de maatschappelijke impact 
van het aanbod. Om een volledig beeld te kunnen schetsten wordt vanuit verschillende 
afdelingen informatie verzameld en/of in interactie getreden met de mediagebruiker. De 
informatieverzameling gebeurt voornamelijk door de VRT Studiedienst. VRT beantwoordt 
deze vraag door per afdeling te kaderen hoe er met klanten omgegaan wordt. In haar 
jaarverslag rapporteert VRT meer uitgebreid over bepaalde onderzoeken, zoals bereik en 
impact. Ik verwijs dus ook naar hun jaarverslagen voor de resultaten: 
https://www.vrt.be/nl/over-de-vrt/prestaties/jaarverslag/ 
1-11.De VRT Studiedienst organiseert jaarlijks een onderzoek waarbij de algemene mening 
van de Vlaming aan de hand van een score op 10 wordt opgevolgd. De opvolging 
gebeurt sinds 2020 bij een representatieve steekproef van Vlamingen van 12 jaar en 
ouder. In 2023 namen 2014 respondenten deel aan het onderzoek. Dit onderzoek 
gebeurt via een online panel onder beheer van onafhankelijk onderzoeksbureau 
DataSynergy. 
Daarnaast voert VRT structureel onderzoek naar de maatschappelijke impact die de 
mediagebruiker toeschrijft aan haar aanbod en rapporteert hierover in haar 
jaarverslag. 
Ook organiseert de VRT Studiedienst op gezette tijdstippen onderzoeken om het 
imago en de bekendheid van haar merken in kaart te brengen. 
De VRT organiseerde in 2021 de grootschalige bevraging ‘Jouw VRT’ bij een 
representatieve steekproef van 2620 Vlamingen van 12 jaar en ouder. Naast imago 
werd in dit onderzoek gepeild naar de tevredenheid van de Vlaming onder vermelding 
van diverse domeinen, onder andere het digitale aanbod. 
In 2022 organiseerde de VRT Studiedienst drie uitgebreide onderzoeken om het 
imago en de bekendheid van video-, audio-, en nieuwsmerken bij de Vlaming in kaart 
te brengen. Aan deze onderzoeken nam telkens een representatieve steekproef van 
2000 Vlamingen van 12 jaar en ouder deel. Deze onderzoeken gebeurden in 
samenwerking met onafhankelijk onderzoeksbureau Ipsos. 
In 2024 plant de VRT Studiedienst een onderzoek om het imago van VRT in kaart te 
brengen.
Zoals de huidige beheersovereenkomst voorschrijft, doet VRT Studiedienst jaarlijks 
een onderzoek om de betrouwbaarheid van haar informatie-aanbod te evalueren. In 
2023 namen 2014 respondenten deel aan het onderzoek. Dit onderzoek gebeurt via 
een online panel onder het beheer van onafhankelijk onderzoeksbureau 
DataSynergy.
Het publieksbereik wordt vanuit de CIM structureel opgevolgd. Cijfers voor online en 
televisie zijn dagelijks beschikbaar en voor radio om de 4 maanden. Eigen digitale 
platformen (VRT sites en apps) worden intern continu opgevolgd via Snowplow 
software. Jaarlijks organiseert de VRT Studiedienst een Totaalbereik onderzoek voor 
VRT en haar informatie-aanbod in het kader van de bereiks-KPI die is opgelegd in de 
beheersovereenkomst. Dit betreft een hybride onderzoek (telefonisch en online) bij 
een representatieve (ovv geslacht, leeftijd, herkomst en opleiding) steekproef van 
de Vlaamse populatie van 12 jaar en ouder. Aan het onderzoek nemen jaarlijks 2500 
Vlamingen deel. Dit onderzoek verloopt in samenwerking met een onafhankelijk 
onderzoeksbureau, Profacts.
VRT verwijst ook nog naar de vragen, klachten en opmerkingen die de klantendienst 
en de ombudsman ontvangen om haar werking te evalueren en te verbeteren. Ook 
vanuit de productteams die de verschillende digitale producten ontwerpen en 
ontwikkelen, wordt er proactief en reactief omgegaan met feedback van 
mediagebruikers. 
12. Ik stel vast dat VRT diverse onderzoeken en methodieken inzet en combineert om de 
klantentevredenheid te meten. Het onderzoek toont aan dat de publieke omroep veel 
mensen bereikt doorheen het hele jaar en dat een grote meerderheid van de 
Vlamingen en Nederlandstalige Brusselaars tevreden is over het aanbod van de VRT.
