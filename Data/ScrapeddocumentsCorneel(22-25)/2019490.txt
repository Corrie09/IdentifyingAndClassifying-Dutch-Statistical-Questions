title: Prinselijke handelsmissie naar Australië - Evaluatie
thema: Internationaal ondernemen
pdf link: https://docs.vlaamsparlement.be/pfile?id=2019490
thema link: https://www.vlaamsparlement.be/parlementaire-documenten/schriftelijke-vragen/1780719
SCHRIFTELIJKE VRAAG
nr. 57
van KARL VANLOUWE
datum: 21 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Prinselijke handelsmissie naar Australië  -  Evaluatie
Eind oktober vond een prinselijke handelsmissie naar Australië plaats. Naast federaal 
minister van Buitenlandse Zaken Lahbib en ministers van gewestelijke regeringen, nam 
ook de minister deel als hoofd van de Vlaamse delegatie die bestond uit zo’n 87 Vlaamse 
bedrijven en organisaties.
Hoewel het vrijhandelsakkoord tussen de Europese Unie en Australië in dezelfde periode 
mislukte, lazen wij in de media dat onze handelsmissie een succes was. Zo werd een 
memorandum of understanding (MoU) ondertekend met de deelstaat New South Wales, 
dat onder andere de samenwerking wil versterken op het vlak van havenlogistiek en 
energietransitie. De focus lag daarbij op Port Botany dat als grootste containerhaven van 
Australië sinds kort deelneemt aan ons ‘State of the Art’-havenplatform. Daarnaast lag de 
focus ook op groene waterstof en offshore windenergie. Australië is een van onze weinige 
stabiele partners en bondgenoten die toegang hebben tot kritieke mineralen, essentieel 
voor de groene transitie. De intentieverklaring zou focussen op onder andere onderzoek 
en ontwikkeling, bedrijfsontwikkeling, toeleveringsketen, mobiliteit en groen staal.
Naast havenlogistiek en energie was er ook aandacht voor onze troeven op het vlak van 
videogameontwikkeling en software voor sporttechnologie. Naast de klassieke interesse 
voor onze chemische producten en farmaceutische sector, maakten we de Australiërs ook 
warm voor onze opkomende innovatieve hoogtechnologische sectoren.
1. Hoe evalueert de minister de handelsmissie?
2. Kan de minister verslag uitbrengen van de diverse ontmoetingen die de Vlaamse 
regering in Australië had, zowel op politiek als economisch vlak? Wat werd er 
besproken, en wat was de input van onze bedrijven?
3. Kan de minister een inschatting maken van de impact van de handelsmissie voor de 
deelnemende bedrijven? Werden er bijkomende investeringen binnengehaald of nieuwe 
partnerschappen afgesloten? Welke contracten werden afgesloten met Vlaamse 
ondernemingen?
4. Kan de minister een toelichting geven over het memorandum of understanding en hoe 
de samenwerking met Australië en New South Wales verder zal versterkt worden in de 
toekomst?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 57 van 21 november 2023
van KARL VANLOUWE 
1. Ik beschouw de handelsmissie naar Australië als zeer succesvol. De handelsmissie bood 
de gelegenheid om via contacten op het hoogste niveau en netwerking met 
beslissingsnemers belangrijke deuren voor de Vlaamse bedrijven te openen. Daarnaast 
werden de troeven en het potentieel van Vlaanderen in de verf gezet en werd het 
internationaal imago van onze innovatieve kennisregio gepromoot. Ik ben tevreden te 
constateren dat de meerderheid van de deelnemende Vlaamse bedrijven lokale 
potentiële zakenpartners hebben ontmoet. 
Ik zet enkele resultaten op een rijtje:
•Flanders Investment &Trade (FIT) maakte meer dan 250 B2B-ontmoetingen op voor 
de deelnemende Vlaamse bedrijven;
•FIT organiseerde verschillende high level evenementen, die Australische en Vlaamse 
stakeholders in verschillende sectoren bijwoonden. Hierin werd Vlaanderen steeds op 
de kaart gezet als een innovatie tech-regio; 
•Een tiental ondertekende contracten tussen Vlaamse bedrijven en hun Australische 
partners;
•Vlaamse bedrijven die interacties en partnerschappen op hoog niveau houden; 
•De ondertekening van een memorandum of understanding (MoU) tussen Vlaanderen 
en New South Wales rond samenwerking in groene waterstof. 
2. De handelsmissie draaide om het bespreken van ideeën en verkennen van innovatieve 
en duurzame oplossingen die voordelig zijn voor zowel Australië als Vlaanderen. Tijdens 
de ontmoetingen en evenementen belichtte ik projecten en expertise in Vlaanderen, 
plaatste ik bestaande samenwerkingen tussen Vlaanderen en Australië in de kijker en 
heb ik nieuwe samenwerkingen verkent.
Hierbij een overzicht van mijn politieke contacten:
•Beleefdheidsbezoek aan de gouverneur-generaal van het Gemenebest Australië, 
David John Hurley;
•Beleefdheidsbezoek aan de premier van New South Wales, Chris Minns;
•Beleefdheidsbezoek aan de gouverneur van New South Wales, Margaret Beazley;
•Beleefdheidsbezoek aan de gouverneur van Victoria, Margaret Gardner;
•Beleefdheidsbezoek aan Tim Pallas, minister van Financiën van Victoria, alsook 
minister voor Industriële Betrekkingen, Handel en Investeringen;
•Tijdens de evenementen werden ook contacten gelegd met:
oJohn Graham, minister van Kunst in New South Wales;
oBen Carroll, vicepremier van Victoria en minister van Onderwijs en Medisch 
Onderzoek.
Hierbij een overzicht van mijn deelname aan economische activiteiten:
•Seminarie over de energietransitie in Vlaanderen. FIT organiseerde dit evenement en 
verschillende Vlaamse bedrijven en organisaties aangesloten bij het energie track, 
een uitgebreid gamma aan evenementen rond energie tijdens de handelsmissie, 
woonde het evenement bij. Ik denk hierbij, onder meer, aan North Sea Port, 
Parkwind, NxtPort, Jan De Nul, DEME, Waterstofnet, De Blauwe Cluster.
•Bezoek aan Port Botany. Ik woonde een demonstratie van het smart logistics digital 
platform van de Vlaamse firma Nxtport International bij;
•Bezoek aan Chris O’Brien Lifehouse Hospital, waar 3D-technologie van de Vlaamse 
firma Materialise gebruikt wordt;
•Bezoek aan de animatiestudio Flying Bark Productions, een dochteronderneming van 
Studio 100. Flying Bark Productions heeft plannen om verder uit te breiden door 
middel van nieuw opgezette trainingsprogramma's en partnerschappen. Zo zou het 
bedrijf meer dan 150 nieuwe banen voor de studio garanderen, met de mogelijkheid 
om rechtstreeks samen te werken met Belgische onderwijsaanbieders;  
•Vergadering met Cochlear, een Australische investeerder gespecialiseerd in 
hoorimplantaten. De Cochlear-groep beschikt wereldwijd over vijf vestigingen, 
waarvan er één gevestigd is in Mechelen. 
• Invest Power Lunch. Tijdens de lunch promootte ik de troeven van Vlaanderen bij 
(potentiële) Australische investeerders. Het doelpubliek zijn CEO’s (en CFO’s) van 
bestaande of potentiële investeerders. Naast Cochlear, nodigde FIT 
vertegenwoordigers van acht lokale bedrijven uit; 
•Deelname aan een seminarie getiteld AI in formal education and lifelong learning. De 
Vlaamse Universiteiten en Hogescholen Raad, d-teach en Edtech Station 
organiseerden het seminarie.
•Evenement rond de gaming sector. FIT organiseerde het evenement in nauwe 
samenwerking met de Flanders Games Hub (FLEGA) en HoWest.
•Seminarie getiteld Belgian Expertise & capabilities in green hydrogen. FIT 
organiseerde het seminarie. 
•Bezoek aan de Vlaamse stand op de beurs All-Energy Australia en de beurs Waste 
Expo; 
•Bezoek aan Great Wrap, een Australische investeerder gespecialiseerd in 
composteerbare stretchfolie. Het bedrijf heeft een lopend onderzoeksproject in 
samenwerking met Vlaanderen, de universiteit Gent en Bio Based Europe Pilot Plant. 
In dit kader heeft het een nieuwe juridische entiteit opgericht in Gent.
•Seminarie getiteld Blue Acceleration at the North Sea. De UGent, DEME en het 
European Food Centre organiseerden het seminarie.  
•Seminarie getiteld Open & Fair Data in Healthcare. Voka Health Community 
organiseerde het seminarie. 
•Seminarie getiteld Belgium & Australia: Sports Tech Match. FIT, in samenwerking 
met Agoria Sports & Entertainment Technology Club, RefAssist, ProSoccerData, 
DeMedici en The Pelvic Floor organiseerden het seminarie.
•Ontmoetingen met Vlaamse ondernemers gevestigd in Australische tijdens de 
Vlaamse drink;
•Seminarie getiteld The Academia-Industry Nexus: stimulating research and 
innovation to address grand challenges’. De KU Leuven organiseerde het seminarie.  
3. De handelsmissie zette Vlaanderen als innovatieve regio op de kaart in Australië. Het 
focuste op Vlaanderen als innovatieve technologiehub, met toepassingen in de 
energietransitie, ClimateTech (inclusief Waste-to-Energy), de blauwe economie, 
CreativeTech (videoproductie/animatie en videospellen), SportsTech, HealthTech en 
Smart Logistics.
Concreet liet de handelsmissie toe om: 
•Vlaanderen als innovatieve regio op de kaart te zetten bij potentiële Australische 
investeerders;
•contacten te hebben met bestaande Australische investeerders in Vlaanderen;
•een nieuwe investeerder in Vlaanderen (Seed Terminator – agritech) te ontmoeten 
en een bezoek te brengen aan Great Wrap;
In Sydney vonden elf ondertekeningen plaats door Vlaamse firma’s:
•Colossus printers – Print3D Industries
•d-teach – Aurora College
•Energyville/Uhasselt – UNSW Sydney
•Gorillini – Synergy
•HoGent – ICMS
•Ickx Verkoop – Apromo Trading
•Linguitex – Bizz.Agency
•Netalux – Precision Laser Cleaning
•Televic Education – NAATI
•Ghent University – Macquarie University
•Ghent University – University of Technology Sydney
In Melbourne vonden vier ondertekeningen plaats door Vlaamse firma’s:
•Acotec – Matrix Composites and Engineering
•Aerobel – Aero Insulations
•Bematrix – Harry The Hirer
•Hortibreed – Brooks Nursery
Ten slotte ondertekenden de Blauwe Cluster en Blue Economy CRC een MoU. 
4. De MoU onderstreept de nauwe relaties tussen Vlaanderen en Australië in de 
energietransitie. Het is in lijn met de waterstofstrategie van de Vlaamse overheid, die 
onderzoek & ontwikkeling, technologisch leiderschap en internationale samenwerking 
benadrukt. 
New South Wales is een van de eerste staten in Australië actief in offshore windenergie, 
een sector waarin Vlaanderen sterk staat. De MoU zal toelaten om er verder op in te 
zetten. Ik denk hierbij aan kennisdeling en kansen creëren voor grote en kleine Vlaamse 
bedrijven om de markt verder te verkennen. Mijn diensten plannen specifieke 
workshops en een vervolgmissie in 2024.
De MoU omvat verder een samenwerking op vlak van groene staal. Concreet zou een 
samenwerking met Vlaanderen inzake onderzoek en ontwikkeling naar groene staal het 
Australische bedrijf BlueScope Steel kunnen helpen om over de schakelen naar groene 
staalproductie. Dienaangaande bezocht een vertegenwoordiger van de New South 
Wales-regering North Sea Port in mei 2023 en besprak er het Ghent Carbon Hub-project, 
een initiatief van North Sea Port, ArcelorMittal Belgium en Fluxys. 
Inzake onderzoek & ontwikkeling ondertekenden de universiteiten van Hasselt en New 
South Wales een bijkomende MoU tijdens de handelsmissie. Deze MoU betreft de 
ontwikkeling van nieuwe zonnecellen voor de productie van hernieuwbare brandstoffen 
van niet-biologische oorsprong. Het toont aan dat er vanuit de bedrijfswereld en 
kennisinstellingen concrete interesse is voor samenwerking tussen Vlaanderen en New 
South Wales. Zo bespraken de deelnemende onderzoeks- en hogeronderwijsinstellingen 
daarnaast andere potentiële samenwerkingen, zoals studentenuitwisselingen, met hun 
Australische tegenhangers. 
Mijn diensten plannen, ten slotte, workshops op beleidsniveau tussen de Vlaamse 
overheid en de overheid van New South Wales om best practices uit te wisselen en de 
samenwerking rond waterstof verder te versterken. Daarnaast zullen mijn diensten 
workshops, bijkomende B2B-meetings, en individuele bezoeken organiseren om de 
wederzijdse banden te versterken, alsook bedrijven en export te promoten.
