title: Fonds ter bestrijding van de uithuiszettingen (FBUH) - Stand van zaken
thema: Wonen
pdf link: https://docs.vlaamsparlement.be/pfile?id=2020696
thema link: https://www.vlaamsparlement.be/parlementaire-documenten/schriftelijke-vragen/1782548
SCHRIFTELIJKE VRAAG
nr. 67
van GUY D'HAESELEER
datum: 28 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Fonds ter bestrijding van de uithuiszettingen (FBUH)  -  Stand van zaken
Het nieuwe Fonds ter bestrijding van de uithuiszettingen is op 1 juni 2020 in werking 
getreden als opvolger van het Huurgarantiefonds voor verhuurders. Na de evaluatie en de 
aanbevelingen van het Steunpunt Wonen werden een aantal wijzigingen aan het FBUH 
doorgevoerd. Sindsdien zou er een merkbare stijging zijn van de ingediende en 
goedgekeurde dossiers. 
Gedurende lange tijd was er weinig zicht op het aantal uithuiszettingen. Het aantal 
vonnissen en arresten werd door de federale overheidsdienst (FOD) Justitie niet 
aangeleverd, ook al drong de Vlaamse overheid daar meermaals op aan. Sinds 2022 krijgt 
de minister wel van de Nationale Kamer van Gerechtsdeurwaarders per kwartaal de cijfers 
van het aantal uitgevoerde uithuiszettingen. Over het aantal bevelen tot uithuiszetting 
zouden er nog geen cijfers bestaan. De minister zou daarover op 30 maart 2023 een brief 
gericht hebben tot de federale minister van Justitie, maar geen antwoord gekregen hebben.
Wat er tot nu toe nog niet duidelijk is, is over welke nationaliteit de huurders beschikken 
die een uithuiszetting opgelegd krijgen.
1. Wat is de huidige stand van zaken van het gebruik van het FBUH? Wordt het nu door 
alle OCMW’s in Vlaanderen gebruikt? 
2. Kan de minister zowel bij de ingediende als de goedgekeurde dossiers bij het FBUH 
een onderscheid maken betreffende de nationaliteit? Graag voor de laatste twee jaar 
een overzicht, met opsplitsing tussen Belg, niet-EU-burger en EU-burger en tevens per 
gemeente.
3. Kan de minister bij het aantal uitgevoerde uithuiszettingen een onderscheid maken 
betreffende de nationaliteit? Graag een overzicht, met opsplitsing tussen Belg, niet-
EU-burger en EU-burger en tevens per gemeente.
4. Zijn de cijfers van het aantal uitgevoerde uithuiszettingen van het derde kwartaal van 
2023 bekend? Hoe verhouden die zich ten opzichte van de vorige kwartalen van 2023 
en hetzelfde kwartaal van 2022? Hoe verklaart de minister de stijging/daling ten 
opzichte van de andere kwartalen.
5. Heeft de minister inmiddels antwoord gekregen van de federale minister van Justitie 
op zijn schrijven van 30 maart 2023 betreffende het beschikbaar stellen van de cijfers 
van het aantal bevelen tot uithuiszetting? Zo ja, va wanneer zullen die beschikbaar 
zijn of heeft de minister daar al cijfers van ontvangen? Zo niet, zal de minister hierover 
een herinnering sturen?
6. Welke initiatieven zal de minister hieromtrent nog nemen?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 67 van 28 november 2023
van GUY D'HAESELEER
1. Het Fonds ter bestrijding van de uithuiszettingen (FBU) wordt nog niet door alle OCMW’s 
gebruikt. Sinds de start ontving het Fonds van 114 OCMW’s een aanvraag.
2. Er worden geen gegevens m.b.t. nationaliteit opgevraagd of bijgehouden.
3. De Nationale Kamer van gerechtsdeurwaarders bezorgt per kwartaal het aantal 
processen-verbaal van uithuiszetting, per gerechtelijk arrondissement en voor Brussel-
Halle-Vilvoorde ook per afdeling. Over een verdere opsplitsing per gemeente of per 
nationaliteit van de bewoners die uit huis gezet werden, zijn geen gegevens 
beschikbaar.
4. Eind oktober heb ik de cijfers met betrekking tot het aantal pv’s van uithuiszetting van 
de eerste twee kwartalen van 2023 ontvangen van de Nationale Kamer van 
Gerechtsdeurwaarders. De cijfers van het derde kwartaal van 2023 heb ik nog niet 
ontvangen.
Provincie
Kwartaal Antwerpen Limburg Oost-
VlaanderenVlaams-
BrabantWest-
VlaanderenTotaal 
Vlaams Gewest
2022 701 148 655 229 173 1.906
Q1 179 45 196 67 19 506
Q2 175 40 169 69 36 489
Q3 187 24 112 46 69 438
Q4 160 39 178 47 49 473
2023 339 130 382 138 160 1.149
Q1 193 70 209 72 69 613
Q2 146 60 173 66 91 536
De cijfers van het eerste en tweede kwartaal van 2023 van het gerechtelijk 
arrondissement Leuven werden voor de twee kwartalen samen aangeleverd en in de 
tabel verdeeld over Q1 en Q2. Het totaal aantal effectieve uithuiszettingen in het 
Vlaamse Gewest is in het eerste semester van 2023 met 15% gestegen t.o.v. het eerste 
semester van 2022. Zoals aangegeven zijn de cijfers van de laatste kwartalen nog niet 
beschikbaar.
5. Tot op heden heb ik nog geen antwoord ontvangen van de minister van Justitie op mijn 
schrijven van 30 maart 2023. Ik verwijs naar mijn antwoord op deelvraag 1 van 
schriftelijke vraag nr. 540 van mevrouw Katja Verheyen. De steundienst van het College 
voor de hoven en rechtbanken heeft geantwoord dat ze als gevolg van een 
personeelstekort niet in staat is om de statstieken met betrekking tot uithuiszettingen 
te verstrekken.
6. Om de effecten van het beleid inzake de preventie van uithuiszettingen te kunnen 
monitoren is er inderdaad nood aan cijfergegevens met betrekking tot de 
uithuiszettingen in elke fase van de gerechtelijke procedure. Ik volg dan ook de 
ontwikkelingen op die hiertoe kunnen bijdragen.
Op het vlak van de beslissingen met betrekking tot bevelen tot uithuiszetting zijn er 
twee interessante ontwikkelingen:
- enerzijds werd bij de FOD Justitie een centraal register van de vonnissen opgericht 
bij wet van 16 oktober 2022. Eén van de doelstellingen van dit centraal register is de 
verwerking voor statistische doeleinden i.f.v. statistieken vandaag ontbreken of 
onvolledig zijn. Dit centraal register zou in werking treden op 31 december 2023. Op 
6 december 2023 werd in de federale Kamer echter een wetswijziging goedgekeurd 
om de inwerkingtreding uit te stellen tot 1 april 2024 met het oog het afwerken van 
de technische component voor het automatisch pseudonimiseren van de vonnissen.
- anderzijds werd in het Brussels Hoofdstedelijk Gewest op 22 juni 2023 een 
ordonnantie aangenomen tot invoeging van de proceduregels voor gerechtelijke 
uithuiszetting. In deze proceduregels werd ook bepaald dat met het oog op het 
beheer en de uitvoering van het overheidsbeleid de beslissingen die een 
uithuiszetting toestaan door de griffie meegedeeld moeten worden aan een derde 
partij, op hetzelfde moment dat ze worden meegedeeld aan het OCMW. Die derde 
partij – het Brussels Instituut voor Statistiek – dient de gegevens te generaliseren 
en vervolgens over te maken aan het Brusselse Observatorium Huisvesting dat zal 
zorgen voor de publicatie van de statistieken met betrekking tot de beslissingen tot 
uithuiszettingen.
Ik volg deze ontwikkelingen verder op en onderzoek de mogelijkheden om deze data te 
onsluiten voor het monitoren van de uithuiszettingen in Vlaanderen.
