title: Thermografische kaarten - Gevelscans
thema: Energie
pdf link: https://docs.vlaamsparlement.be/pfile?id=2051275
thema link: https://www.vlaamsparlement.be/parlementaire-documenten/schriftelijke-vragen/1809132
SCHRIFTELIJKE VRAAG
nr. 407
van ROBRECHT BOTHUYNE
datum: 1 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Thermografische kaarten  -  Gevelscans
Het voldoende isoleren van woningen is cruciaal voor het halen van de 
klimaatdoelstellingen. Via thermografische kaarten/warmtescan kan men inschatten of 
woningen veel of weinig warmte afgeven/verliezen. Veel gemeenten werden al overvlogen 
om die scan te maken, andere blijven in de kou staan. Naast de warmtescan van het dak 
kan men ook een gevelscan maken. Dat maakt het beeld van verlies van warmte groter 
en effectiever.
1. Voor hoeveel Vlaamse gemeenten werden er al thermografische kaarten opgemaakt? 
Graag een overzicht van het totale aantal tot op heden en opdeling naar:
a) provincie; 
b) aanduiding van de distributienetbeheerder.
2. Welke Vlaamse gemeenten staan klaar om overvlogen te worden in 2024 om een 
thermografische kaart op te maken? Graag een overzicht van het totale aantal en 
opdeling naar: 
a) provincie; 
b) aanduiding van de distributienetbeheerder.
3. Hoeveel bedroeg de kostprijs van het overvliegen van de gemeenten voor een 
thermografische kaart in 2023? Graag totale kostprijs. 
4. De minister startte met proefprojecten in regio’s met een goed uitgebouwd lokaal 
dienstverleningsaanbod rond energierenovatie. 
In welke mate is de uitrol van die als positief beschouwde projecten gerealiseerd? Met 
inzet van welke middelen? 
5. Hoeveel unieke bezoekers genereerde de website dakinzicht.fluvius.be in 2023? Graag 
totaalaantal unieke bezoekers per jaar. 
6. Inwoners van gemeenten die een gevelscan lieten uitvoeren, konden de resultaten 
raadplegen via het lokaal energieloket/thermoloket of een energiehuis. De thermische 
kaarten kunnen worden geraadpleegd via Fluvius. De informatie is aldus erg 
gefragmenteerd en moeilijk bereikbaar voor de burger. 
Zal er één centraal punt worden gelanceerd om die informatie te bundelen? Wanneer?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 407 van 1 maart 2024
van ROBRECHT BOTHUYNE
1-3.Ik verwijs hiervoor naar mijn antwoord op de schriftelijke vraag nr. 364 van 22 februari 
2024.
4. In 2021 organiseerde het Vlaams Energie- en Klimaatagentschap (VEKA) inderdaad 
een projectoproep thermografie voor proefprojecten met thermografische foto’s voor 
een looptijd van 3 jaar, met een budget van 0,5 miljoen euro. Er werden 3 projecten 
geselecteerd. Die zijn op verschillende momenten gestart en hebben er inmiddels 
allemaal iets meer dan 2 werkingsjaren opzitten. Gedurende deze 2 jaren werden via 
verschillende methodieken in totaal 43.478 thermografische beelden gemaakt. Deze 
warmtescans werden aan de geïnteresseerde bewoners toegelicht via in totaal 5.109 
individuele adviezen of interpretatiemomenten. De warmtescans van gevels blijken 
een goede trigger te zijn voor bewoners om zich te interesseren voor de energetische 
prestatie van hun woning. De aanpak via de 3 proefprojecten is ook interessant omdat 
door de 3 uitvoerders verschillende methoden gehanteerd worden die we kunnen 
vergelijken qua aanpak (handmatige scans, thermocar, drones en verschillende 
communicatie- en informatiekanalen), kostprijs en impact. Samen met de uitvoerders 
zal het VEKA de beste werkwijzen aanreiken aan de andere energiehuizen voor de 
verschillende stappen in een thermografische campagne. 
5. Ook voor deze vraag verwijs ik naar mijn antwoord op schriftelijke vraag nr. 364 van 
22 februari 2024.
6. Het is niet voorzien om de informatie over de gevelscans en de luchtfoto’s op 1 plaats 
te bundelen. Met de website dakinzicht.fluvius.be streeft Fluvius naar een kaart voor 
het hele Vlaamse grondgebied. De gevelscans, die voorlopig slechts voor een heel 
beperkt aantal gemeenten beschikbaar zijn, zijn moeilijk te integreren in een 
luchtthermografische kaart die vanuit de hemel zicht biedt op de aarde, aangezien de 
gevelscans vanuit een horizontale positie thermografische beelden maken. Gelet op 
het voorlopig kleine aantal beschikbare gevelscans, die bovendien worden beheerd 
door verschillende energiehuizen, lijkt het me voorlopig niet aangewezen om hiervoor 
een nieuwe en kostelijke tool voor ontsluiting te ontwikkelen.
