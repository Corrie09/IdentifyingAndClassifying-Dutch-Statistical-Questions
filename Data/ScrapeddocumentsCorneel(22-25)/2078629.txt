title: Budgethuren of geconventioneerd huren - Stand van zaken
thema: Toerisme
pdf link: https://docs.vlaamsparlement.be/pfile?id=2078629
thema link: https://www.vlaamsparlement.be/parlementaire-documenten/schriftelijke-vragen/1832618
SCHRIFTELIJKE VRAAG
nr. 8
van GIJS DEGRANDE
datum: 9 oktober 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Budgethuren of geconventioneerd huren  -  Stand van zaken
Om een hiaat in het aanbod van betaalbare, goedkopere huurwoningen op te lossen, werd 
afgelopen zittingsperiode het budgethuren of geconventioneerd huren ingevoerd. Via dat 
systeem kunnen mensen die moeilijk terechtkunnen op de private huurmarkt toch in een 
huurwoning terecht. Men moet wel aan bepaalde voorwaarden voldoen om er te kunnen 
op intekenen.
Tijdens de actuelevragenronde in de plenaire vergadering van 4 oktober 2023 kwam het 
onderwerp aan bod en gaf de voorganger van de minister mee dat er nog altijd overleg 
aan de gang is met minister Van Peteghem over een btw-verlaging op die vorm van huren. 
In het verleden was dat mogelijk, maar tijdens de vragenronde had men nog geen 
toezegging.
1. Kan de minister een overzicht geven van het aantal projecten die al zijn ingediend 
binnen dat budgethuren? Daarbij graag een opsplitsing per provincie.
2. Als er al projecten in de stijgers staan of afgerond zijn, hoeveel huurders kunnen er 
per project worden geholpen?
3. Hoeveel attestaanvragen van huurders zijn er al binnengekomen om te kunnen 
budgethuren? Hoeveel daarvan zijn er aanvaard en geweigerd? Wat waren daarbij de 
voornaamste redenen voor een weigering?
4. Hoeveel mensen die een attest indienden, staan ook op de wachtlijst voor een sociale 
huurwoning?
5. Kan de minister de evolutie in de btw-regeling meegeven waarover overleg was met 
minister Van Peteghem?
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 8 van 9 oktober 2024
van GIJS DEGRANDE
1. In bijlage 1 vindt u een overzicht van de principiële en goedgekeurde projecten 
weergegeven per provincie. U vindt er ook terug hoeveel woningen er momenteel in 
verhuring zijn. 
2. Per project dat definitief is goedgekeurd zijn er gemiddeld 4,3 sociale huurwoningen en 
9,1 geconventioneerde huurwoningen gerealiseerd. Per project dat principieel is 
goedgekeurd, worden gemiddeld 9,5 sociale huurwoningen en 20,9 geconventioneerde 
huurwoningen gerealiseerd. In totaal zullen met de projecten die nog gerealiseerd 
moeten worden en de gerealiseerde projecten minstens 106 sociale huurders en 228 
huurders met een attest respectievelijk in de sociale en geconventioneerde 
huurwoningen wonen.
3. In de periode van 1 oktober 2023 tot en met 1 oktober 2024 heeft mijn administratie 
in totaal 2288 attestaanvragen ontvangen. Hiervan werden 2109 aanvragen 
goedgekeurd. 179 van deze attestaanvragen werd geweigerd.
Het niet voldoen aan de eigendoms- en inschrijvingsvoorwaarde zijn de voornaamste 
redenen voor het niet toekennen van een attest. De aanvrager (en in voorkomend geval 
zijn huwelijks- of wettelijke samenwonende partner) mag namelijk geen woning of 
perceel voor woningbouw volledig in volle eigendom hebben. In 35% van de gevallen 
tot weigering van een attest heeft men een eigendom in het binnenland. In 35% van de 
gevallen tot weigering heeft men op eer verklaard dat men een eigendom heeft in het 
buitenland. Verder is 25% van de geweigerde attestaanvragen te wijten aan het feit dat 
de aanvrager (en in voorkomend geval zijn huwelijks- of wettelijke samenwonende 
partner) niet is ingeschreven in de bevolkingsregisters of op een referentieadres.
4. Mijn administratie beschikt niet over deze gegevens, aangezien het niet zomaar is 
toegelaten om gegevens uit verschillende administratieve databanken aan mekaar te 
koppelen. 
5. Mijn voorganger heeft twee brieven verstuurd naar minister van Peteghem met de vraag 
om het standpunt over het toepasselijk btw-tarief van 21% voor budgethuurwoningen 
te heroverwegen. 
In een brief van 12 juli 2023 van de FOD Financiën, Algemene Administratie Fiscaliteit, 
werd aangegeven dat het stelsel van de budgethuren geen vorm is van huisvesting in 
het kader van het sociaal beleid in de zin van het KB nr. van 20 juli 1970 inzake btw-
tarieven. Naar aanleiding van de vermelde brief werd een overleg georganiseerd op 
woensdag 5 juni 2024 met de FOD Financiën, het kabinet van minister Vincent Van 
Peteghem, het kabinet van de voormalige minister van Wonen en mijn administratie. 
De FOD Financiën lichtte de argumenten toe waarom een verlaagd btw-tarief niet aan 
de orde is. De FOD Financiën verduidelijkte daarbij dat geen enkel argument op zich 
doorslaggevend is, maar dat de samentelling van argumenten hen ertoe overtuigd heeft 
om het verlaagd btw-tarief niet toe te passen op budgethuurwoningen.
De FOD Financiën haalde vier argumenten aan. Hieronder som ik deze argumenten op 
en geef ik mijn antwoord op deze argumenten. 
Het eerste argument is dat in de Vlaamse Codex Wonen van 2021 niet uitdrukkelijk 
wordt bepaald dat er gebruik wordt gemaakt van de vrijstelling DAEB sociale 
huisvesting. De vermelding dat er gebruik wordt gemaakt van de vrijstelling DAEB 
sociale huisvesting is niet opgenomen in de Vlaamse Codex Wonen van 2021, maar wel 
in het Besluit Vlaamse Codex Wonen van 2021. De Raad van State heeft hierbij niet de 
opmerking gemaakt dat dergelijke bepaling decretaal dient te worden opgenomen.
Het tweede argument is dat de huurprijzen van de budgethuurwoningen ((jaarlijks 
geïndexeerd) 900 of 1000 euro) niet vergelijkbaar zijn met de huurprijzen van sociale 
huurwoningen. Hoewel het klopt dat de huurprijzen van budgethuurwoningen hoger 
kunnen liggen dan die van sociale huurwoningen, vervullen beide types huurwoningen 
een essentiële rol in de huurmarkt. Budgethuurwoningen bieden een betaalbaar 
alternatief voor mensen die (net) niet in aanmerking komen voor een sociale 
huurwoning, maar ook geen marktconforme huurprijs kunnen betalen.
Het derde argument is dat het hoge inkomensgrenzen betreft in vergelijking met de 
doelgroep voor sociale huurwoningen. De inkomensgrenzen van budgethuurwoningen 
zijn gebaseerd op de middelste inkomenscategorie voor de Mijn VerbouwPremie. 
Hiermee wordt de betaalbaarheid van huisvesting verbeterd voor een deel van de 
bevolking dat is toegewezen op de private huurmarkt en geconfronteerd wordt met de 
hoge huurprijzen op die markt. 
Het vierde argument is dat er geen verplichting wordt opgelegd om de 
budgethuurwoningen voor een minimale periode te verhuren. De budgethuurwoningen 
moeten worden verhuurd met een verplicht huurcontract van negen jaar, waarin de 
opzegmogelijkheden van de verhuurder beperkt of zelfs uitgesloten zijn. De huurder 
behoudt het recht om het huurcontract vroegtijdig op te zeggen. Een strikte minimale 
verhuurtermijn is er in die zin niet. Bij stopzetting van de verhuring van een 
budgethuurwoning wordt de subsidie onmiddellijk stopgezet en wordt verondersteld dat 
de btw-vermindering kan worden teruggevorderd als de woning niet minstens 15 jaar 
wordt verhuurd.
Op 27 juni 2024 verstuurde mijn voorganger een tweede brief naar de FOD Financiën 
met een repliek op de aangehaalde argumenten en met de vraag om op basis van de 
nieuwe informatie te verzoeken om het toepasselijk btw-tarief voor 
budgethuurwoningen te heroverwegen. Voorlopig kwam er geen reactie op deze brief. 
Het is echter een doelstelling van de Vlaamse Regering om het aanbod aan 
kwaliteitsvolle en betaalbare huurwoningen te verruimen, onder meer via het stelsel 
van budgethuur. Ik zal deze kwestie dan ook opvolgen en verder in dialoog treden met 
de federale overheid over de realisatie van een verlaagd BTW-tarief voor 
budgethuurwoningen.
BIJLAGE
Recentste gegevens budgethuren (situatie 23 oktober 2024)
Aantal principiële en definitief goedgekeurde projecten (met woningen): 16
Provincie/ projecten Principiële goedgekeurd Definitief 
goedgekeurdTotaal
 West-Vlaanderen 2 3 5
 Limburg 1 0 1
 Oost-Vlaanderen 4 3 7
 Antwerpen 0 3 3
 Vlaams-Brabant 0 0 0
Aantal sociale woningen:
Provincie/sociaal
 woningenPrincipiële 
goedgekeurdDefinitief 
goedgekeurdTotaal In verhuring
 West-Vlaanderen 0 2 2 2
 Limburg 15 0 15 0
 Oost-Vlaanderen 52 7 59 7
 Antwerpen 0 30 30 30
 Vlaams-Brabant 0 0 0 0
 Totaal 67 39 106 39
Aantal geconventioneerde woningen:
Provincie / geconven-
tioneerde woningenPrincipiële 
goedgekeurdDefinitief 
goedgekeurdTotaal In verhuring
 West-Vlaanderen 29 25 54 25
 Limburg 18 0 18 0
 Oost-Vlaanderen 99 4 103 4
 Antwerpen 0 53 53 7
 Vlaams-Brabant 0 0 0 0
 Totaal 146 82 228 29
U leest dit als volgt:
Voor de projecten in Oost-Vlaanderen waren er 7 sociale en 4 geconventioneerde woningen 
die de status “definitieve subsidie goedgekeurd” hebben bereikt. Alle 11 woningen zijn in 
verhuur.
