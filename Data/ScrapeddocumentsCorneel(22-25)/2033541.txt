title: Palliatieve thuisbegeleidingsteams en Vlaams Expertisecentrum Palliatieve Zorg - Middelen
thema: Welzijn en Gezin
pdf link: https://docs.vlaamsparlement.be/pfile?id=2033541
thema link: https://www.vlaamsparlement.be/parlementaire-documenten/schriftelijke-vragen/1794360
SCHRIFTELIJKE VRAAG
nr. 189
van LUDWIG VANDENHOVE
datum: 12 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Palliatieve thuisbegeleidingsteams en Vlaams Expertisecentrum Palliatieve Zorg  -  
Middelen
Jaarlijks hebben 50.000 tot 85.000 personen in ons land nood aan palliatieve zorg. Dat 
kan in een ziekenhuis, maar velen kiezen ook om thuis te sterven via palliatieve 
thuisbegeleidingsteams. Die teams zorgen ervoor dat mensen thuis waardig en pijnvrij 
kunnen sterven. Ze bieden psychologische ondersteuning en hebben aandacht voor 
eventuele sociale problemen. Zo begeleiden ze soms mensen die door hun ziekte al hun 
vrienden zijn kwijtgeraakt of die het moeilijk hebben om de ziekenhuisfactuur te betalen. 
Ten slotte proberen ze ook tijd te maken voor de existentiële vragen waar veel mensen 
aan het eind van hun leven mee worstelen. Gemiddeld duurt een begeleiding maar twee 
tot drie weken, omdat patiënten in de praktijk te lang wachten om palliatieve zorg op te 
starten.
Toen de palliatieve zorg naar Vlaanderen is overgeheveld werd er onder meer vastgelegd 
hoeveel patiënten per palliatieve netwerkregio mochten worden begeleid en daarnaast 
kreeg elk team ook wat werkingsmiddelen. Die financiering is nooit meer herzien. 
Ondertussen is het aantal begeleidingen de voorbije dertig jaar met 150 procent gestegen, 
maar de teams worden nog steeds voor hetzelfde aantal begeleidingen vergoed als in de 
jaren negentig. Het aanbod volgt de vraag dus niet. Om de extra vraag te bekostigen 
krijgen ze steun van Kom op Tegen Kanker, soms middelen via legaten, serviceclubs en 
pensenkermissen. De sector vraagt noodfinanciering om ervoor te zorgen dat de teams 
niet failliet gaan.
De minister heeft een actieplan palliatieve thuiszorg dat vanaf 2024 van start zou gaan, 
en ze heeft daar 5 miljoen euro extra voor vrijgemaakt. Maar de sector vreest dat deze 
broodnodige middelen niet bij de begeleidingen zullen terechtkomen, maar eerder bij het 
op te richten Vlaams Expertisecentrum Palliatieve Zorg. 
1. Wat is de stand van zaken van het actieplan? Wat is de tijdslijn van de uitvoering?
2. Erkent de minister de bezorgdheden van de sector over de inzet van de extra 
middelen? Zal de minister ook extra middelen uittrekken voor het aanbod van 
palliatieve thuisbegeleidingstrajecten?
3. Wat zullen de taken zijn van het Vlaams Expertisecentrum Palliatieve Zorg? Hoeveel 
middelen zullen er concreet naartoe gaan?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 189 van 12 januari 2024
van LUDWIG VANDENHOVE
1. Het actieplan is opgemaakt en krijgt op dit moment de laatste redactionele 
aanpassingen. De actielijnen worden in het actieplan uitgeschreven en gekoppeld aan 
de visienota. Het is de bedoeling om het actieplan zeer binnenkort op te leveren en te 
publiceren.
Omdat het actieplan ook in overleg met de sector werd opgemaakt (niet enkel 
palliatieve zorg maar het brede eerste- en tweedelijnslandschap, welzijn,…), werd het 
al inhoudelijk met hen doorgesproken op een terugkoppelmoment op 18 december 
2023. Tijdens dat terugkoppelmoment werd ook de timing voor de uitvoering van het 
actieplan voorgesteld (zie ook figuur hieronder). Het zwaartepunt voor de uitwerking 
van het actieplan zal vallen in de jaren 2024 en 2025 waarin er zeer intensief zal 
samengewerkt worden met de sector om de actielijnen uit te voeren. Uiteraard zijn er 
ook een aantal acties die langer zullen duren. Het sensibiliseren van de bevolking start 
wanneer het expertisecentrum palliatieve zorg is opgericht. In tussentijd is deze 
sensibilisatie ook een opdracht van de huidige palliatieve netwerken.
2. De 5 miljoen euro die ik extra voorzie voor de sector werd op mijn vraag toegekend 
voor (i) de versterking van de huidige werking van de palliatieve sector, mits deze 
past in de toekomstvisie zoals geschetst in de visienota, en (ii) het uitvoeren van het 
actieplan.
Voor het versterken van de huidige werking van de palliatieve sector, werd een 
voorstel voor de besteding van deze middelen gedaan aan zowel de thuiszorgequipes 
als aan de palliatieve netwerken. Beide voorstellen werden goed onthaald en de 
administratie is momenteel bezig om dit in besluiten om te zetten.
Zo’n 3,3 miljoen van de 5 miljoen gaat naar de thuisequipes en netwerken samen. De 
bezorgdheid vanuit de sector dat de middelen hoofdzakelijk zouden toegekend worden 
aan het expertisecentrum, was me bekend. Door het transparant en intensief 
communiceren met de sector, blijf ik toelichten dat deze vrees onterecht is.

3. Vanuit de verschillende werksessies werd bepaald dat de opdrachten voor het Vlaams 
expertisecentrum palliatieve zorg zich voornamelijk situeren op 4 thema’s:
1. Informeren en noden detecteren: het sensibiliseren en informeren van burgers 
en zorgaanbieders
2. Coördineren en organiseren van zorg: noden aangaande opleiding bij palliatieve 
netwerken detecteren en daaraan tegemoetkomen alsook de ontwikkeling van 
opleidingen coördineren
3. Kwaliteit opvolgen en verbeteren: kwaliteitsstandaarden en opleidingen  
voorzien 
4. Verbinden en welzijn verbeteren: beleid uitwerken en linken met andere 
zorgconcepten (zoals doelgerichte en geïntegreerde zorg), faciliteren van de 
uitwisseling/samenwerking tussen zorgaanbieders en onderzoek
Het oprichten van het Vlaams expertisecentrum palliatieve zorg, is een actielijn die 
onder leiding van het Departement Zorg maar samen met de brede sector zal worden 
uitgevoerd. Voordat er een oproep voor dit expertisecentrum kan gelanceerd worden, 
moet de governance van dit expertisecentrum goed worden uitgewerkt: hoe werkt 
deze als netwerkorganisatie, hoe is de sector vertegenwoordigd in het bestuur, hoe 
gaan de opdrachten concreet worden uitgevoerd,…. De reeds toegekende opdrachten 
moeten ook verder worden uitgewerkt in afstemming met de rollen en opdrachten van 
de palliatieve netwerken, de andere zorgaanbieders,….
Zoals in de figuur hierboven ook aangegeven, worden hiervoor gedurende 2024 en 
2025 werkgroepen georganiseerd. De oprichting is voorlopig voorzien voor 2026. 
Momenteel voorzie ik maximaal 850.000 euro voor het expertisecentrum maar het 
finaal budget zal afhangen van het transitietraject (2024-2025). Tijdens dit 
transitietraject zal de sector zelf onder de vorm van een consortium een aantal 
actielijnen uitvoeren. Hiervoor zal transparantie, samenwerking en vertrouwen cruciaal 
zijn want de werking van het consortium zal ook input geven over hoe het 
expertisecentrum zal werken (hoe verloopt de samenwerking, waar zijn er nog hiaten 
in kennis/aanbod, hoe wordt een lerend netwerk opgezet tussen de actoren,..). 
Wanneer uit de input van het consortium blijkt dat bepaalde opdrachten niet kunnen 
toegekend worden aan het expertisecentrum, dan zal dat bekeken worden in functie 
van het totaalbudget.
