title: EPC-attesten - Klachten
thema: Energie
pdf link: https://docs.vlaamsparlement.be/pfile?id=2060358
thema link: https://www.vlaamsparlement.be/parlementaire-documenten/schriftelijke-vragen/1813811
SCHRIFTELIJKE VRAAG
nr. 460
van ROBRECHT BOTHUYNE
datum: 19 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
EPC-attesten  -  Klachten
Het energieprestatiecertificaat (EPC) is een verplichting geworden bij het 
verkopen/verhuren van een woning (huis / appartement). Het certificaat geeft aan hoe 
energiezuinig de woning is. Het opmaken van een EPC dient door een energiedeskundige 
type A te gebeuren. De energiedeskundige type A heeft daartoe een opleiding volbracht 
die erkend wordt door het Vlaams Energie- en Klimaatagentschap (VEKA). Een EPC-attest 
kost tussen de 250 à 400 euro en blijft 10 jaar geldig.
1. Hoeveel klachten over de EPC-attesten zijn er in 2023 bij het VEKA binnengekomen? 
2. Wat zijn de redenen van de klachten? Graag de top 3 van de meest relevante redenen 
van de klachten.
3. Op welke manier interpreteert de minister het aantal klachten van de laatste drie jaar? 
4. In antwoord op schriftelijke vraag nr. 589 van 21 maart 2023 gaf de minister aan: 
“Tot slot loopt er binnen het VEKA een traject om te starten met de automatische 
selectie van dossiers uit de energieprestatiedatabank op basis van mogelijk foutieve 
invoer of een verdachte combinatie van invoergegevens.” 
Wat is de stand van zaken? Hoe verloopt het traject van automatische selectie? Welke 
resultaten zijn er al geboekt? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 460 van 19 maart 2024
van ROBRECHT BOTHUYNE
1. In 2023 werden er 373 klachten over EPC-attesten ingediend bij het Vlaams Energie- 
en Klimaatagentschap (VEKA).
2. De redenen voor een klacht zijn divers en zijn ook gelijkaardig aan het jaar voordien. 
Het merendeel van de klachten is momenteel afkomstig van huurders die in het kader 
van huurindexeringsmogelijkheden voor de verhuurder van oordeel zijn dat het EPC-
label de realiteit niet correct weergeeft. Verder zijn er ook klachten van nieuwe 
eigenaars die na een tijd merken dat het EPC een beter beeld weergeeft dan de realiteit. 
Het gaat dan over de dikte of aanwezigheid van isolatie, foutieve eigenschappen van 
verwarmingsinstallaties, grootte of begrenzing van de verliesoppervlaktes, ... Maar 
evengoed komen er klachten binnen van verkopers of verhuurders die van mening zijn 
dat hun pand te negatief wordt ingerekend en daardoor ook financieel nadeel zouden 
ondervinden.
3. Het aantal ingediende klachten is toegenomen t.o.v. de jaren voordien:
•2020: 27 klachten;
•2021: 39 klachten;
•2022: 63 klachten;
•2023: 373 klachten.
Het is logisch dat het aantal ingediende klachten is toegenomen aangezien ook het 
aantal EPC’s dat jaarlijks wordt ingediend sinds 2020 is verdubbeld. In 2023 werden 
meer dan 220.000 EPC’s opgemaakt; in 2020 ongeveer 97.000. Die stijging kan worden 
verklaard door enerzijds de invoering van het EPC voor kleine niet-residentiële delen 
en het EPC voor gemeenschappelijke delen en anderzijds door het aantal 
beleidsinstrumenten dat aan het EPC wordt gekoppeld, zoals de EPC-labelpremie, het 
renovatiekrediet met rentesubsidie en de huurindexering. Wegens het toenemend 
financieel belang van het EPC door o.a. de voorwaarden omtrent de huurindexering 
sinds eind 2022, heeft het aantal ingediende klachten sinds eind 2022 dan ook een 
sprong gemaakt. Ik meen echter dat het aantal klachten nog steeds erg beperkt is 
t.o.v. het totaal aantal ingediende EPC’s (0,17%).
4. Binnen het VEKA zijn de eerste stappen gezet om op basis van een automatische 
selectie en met hulp van artificiële intelligentie EPC’s met mogelijks foutieve invoer uit 
de Energieprestatiedatabank te selecteren. Eind 2023 werd reeds aan de hand van de 
Graydon-tool een eerste test uitgevoerd om mogelijks frauduleuze EPC’s op te sporen. 
Het hernieuwde dataplatform van het VEKA met o.a. alle EPC-data kan sinds kort 
gebruikt worden om een eerste groter experiment uit te voeren om mogelijks foutieve 
EPC’s met hulp van artificiële intelligentie te selecteren. Resultaten van dit experiment 
zijn nog niet beschikbaar.
