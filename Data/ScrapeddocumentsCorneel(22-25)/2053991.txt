title: Sociale woonwijken - Veiligheidsproblematiek
thema: Wonen
pdf link: https://docs.vlaamsparlement.be/pfile?id=2053991
thema link: https://www.vlaamsparlement.be/parlementaire-documenten/schriftelijke-vragen/1810429
SCHRIFTELIJKE VRAAG
nr. 216
van SARAH SMEYERS
datum: 7 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale woonwijken  -  Veiligheidsproblematiek
In een brief aan zowel de minister-president van het Brusselse Hoofdstedelijke Gewest, 
Rudi Vervoort, als aan federaal minister van Binnenlandse Zaken Annelies Verlinden, klaagt 
de sociale huisvestingsmaatschappij Anderlechtse Haard de nog steeds verslechterende 
veiligheidssituatie in ’s lands grootste sociale woonwijk Peterbos aan. 
De problemen zijn niet nieuw én bekend. Een paar jaar geleden werd een ploeg van het 
VRT-nieuws- en duidingsprogramma Terzake er nog bekogeld omdat ze er een reportage 
wilde maken. De toestand is er echter niet beter op geworden, integendeel! Zo heeft de 
brief van de huisvestingsmaatschappij het over constante intimidaties, vandalisme en 
geweld tegen inwoners in de wijk: er zijn wegversperringen en controleposten bij de 
toegangen tot de wijk, bemand door gemaskerde drugsdealers. Medewerkers van de 
woonmaatschappij en die van externe bedrijven moeten zich identificeren bij de 
drugsdealers om de wijk te mogen betreden. Soms gaat dat gepaard met fouillering en 
controle van mobiele telefoons. Verder lopen lang beloofde renovatiewerken aan de 
appartementsblokken dure vertragingen op. Dealers hadden immers delen van de werf 
overgenomen en er moest met hen onderhandeld worden om te kunnen voortwerken. 
Omdat het zo écht niet verder kon, is er sinds begin februari dan toch een 
beveiligingsbedrijf gevonden dat 24 uur op 24 uur de werf wil beschermen, zij het dan wel 
tegen een kostprijs van 70 000 euro per maand. De wereld op zijn kop, te hallucinant om 
waar te zijn.
Anderlecht behoort niet tot het Vlaamse Gewest. Bijgevolg ressorteert Peterbos niet onder 
de bevoegdheden van de minister. Bovendien ga ik ervan uit en hoop ik dat Peterbos toch 
veruit de meest negatieve casus is. Niettemin heb ik, precies naar aanleiding van de brief 
van Anderlechtse Haard, een aantal vragen voor de minister.
1. Zijn er in Vlaanderen ook woonmaatschappijen die met vergelijkbare problemen 
worden geconfronteerd? Hoe evalueert de Vlaamse Regering de huidige situatie over 
de criminaliteit in en rondom sociale huisvestingsprojecten en -wijken in Vlaanderen?
2. Op welke wijze gaan de woonmaatschappijen daarmee om? Hoe monitoren ze dat? Is 
er samenwerking tussen de Vlaamse overheid, lokale overheden en andere relevante 
instanties om de veiligheid in sociale huisvestingsprojecten te verbeteren? Zo ja, hoe 
wordt de samenwerking georganiseerd en gecoördineerd?
3. Welke ondersteuning biedt de Vlaamse overheid aan woonmaatschappijen om hen te 
helpen bij het omgaan met veiligheidsproblemen en criminaliteit in hun projecten?
4. Hoe wordt er omgegaan met gevallen waarin woonmaatschappijen te maken krijgen 
met georganiseerde criminaliteit die hun werkzaamheden en het welzijn van hun 
huurders beïnvloedt? Wordt het agentschap Wonen-Vlaanderen daar specifiek over 
bevraagd?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 216 van 7 maart 2024
van SARAH SMEYERS
1. Op basis van de situatieschets in uw vraag kan ik u meegeven dat ik tot op heden geen 
signalen heb ontvangen dat vergelijkbare problemen zich zouden voordoen in de 
Vlaamse sociale woonwijken. Dat betekent niet dat er nooit incidenten plaatsvinden, 
maar er zijn geen aanwijzingen dat deze zich vaker voordoen of ernstiger zijn dan in 
gemengde of niet-sociale woonwijken. Woonmaatschappijen hebben de laatste jaren 
wel vaker te maken met andere specifieke uitdagingen, zoals krakers bij leegstand en 
een gevoel van onveiligheid onder bewoners in wijken met veel leegstand. Deze 
leegstand hangt vaak samen met grootschalige renovatieprojecten die de komende 
jaren zullen plaatsvinden. Woonmaatschappijen doen hun best om de leegstand tot een 
minimum te beperken, maar dit brengt soms problemen met zich mee.
2-4.De problemen die u schetst, voor zover ze in sterk verminderde vorm zouden 
voorkomen, zouden in dat geval zeker invloed hebben op de woonzekerheid van sociale 
huurders, omdat overlast hun recht op een rustige en vrije woonsituatie aantast. In 
het prestatiehandboek voor woonmaatschappijen zijn er dan ook duidelijke richtlijnen 
opgenomen over hoe ze moeten omgaan met gedetecteerde overlast en de ernst 
ervan. Samenwerking met partners, waaronder lokale politie, gemeentediensten en 
welzijnsorganisaties, is hierbij essentieel. Als een woonmaatschappij geconfronteerd 
wordt met veiligheids- of criminaliteitsproblemen, is het belangrijk dat zij onmiddellijk 
contact opneemt met de politie. Het agentschap Wonen in Vlaanderen heeft tot op 
heden geen meldingen of ondersteuningsvragen ontvangen over dit onderwerp.
Proactieve maatregelen in dit verband zijn voorzien in de ontwerpleidraad sociale 
woningbouw, waar expliciet aandacht gaat naar sociale veiligheid. Er wordt benadrukt 
dat een goede relatie tussen wonen en de omgeving cruciaal is voor een leefbare buurt. 
Zo wordt er onder meer op gewezen dat een evenwichtige relatie tussen wonen en de 
omgeving voor een leefbare woonomgeving zorgt en dat daarvoor volgende elementen 
in het ontwerp uitdrukkelijke aandacht verdienen:
•het afstemmen van de grootte, vorm en structuur van het project op de 
stedenbouwkundige schaal van de omgeving.;
•aandacht hebben voor de overgang tussen publiek, semi-publiek en privaat domein;
•een goed evenwicht bereiken tussen privacy en sociale controle;
•de optimale oriëntatie en het uitzicht voor elke woning individueel bekijken;
•in elk project streven naar een integrale toegankelijkheid voor iedereen, dus ook 
voor mensen met een handicap.
Woonmaatschappijen kunnen uiteraard ook voorzien in andere preventieve 
veiligheidsmaatregelen (zoals aangepaste verlichting op de terreinen en in 
gemeenschappelijke ruimtes, beveiligingscamera’s en controlemechanismen om 
ongeautoriseerde toegang te voorkomen), maar dergelijke maatregelen zou ik zeker 
niet standaard noemen. Bovendien zijn woonmaatschappijen niet bevoegd om 
dergelijke zaken te voorzien op het openbaar domein. Het belangrijkst is dat 
woonmaatschappijen samenwerken met lokale autoriteiten en waar nodig ook 
proactief initiatieven nemen om de buurt te betrekken. Door mogelijkheden te creëren 
voor bewoners om elkaar te leren kennen en gemeenschapsgevoel op te bouwen, kan 
dit de sociale cohesie versterken en het gevoel van verantwoordelijkheid voor elkaars 
welzijn vergroten. In het licht van hun begeleidingstaken kunnen woonmaatschappijen 
ook inzetten op voorlichting en bewustwording. Zeker wanneer er zich geregeld 
incidenten zouden voordoen, kunnen ze bewoners leren – bij voorkeur samen met de 
lokale politie - wat te doen in noodgevallen en hoe verdachte activiteiten te melden. 
Een ander voorbeeld van wat een woonmaatschappij kan doen, is voorlichting bieden 
over thema's als inbraakpreventie en het voorkomen van geweld. Afhankelijk van de 
thematiek en de concrete situatie kan de woonmaatschappij ofwel zelf initiatief nemen 
of aansluiten bij bestaande initiatieven die hierop inspelen. Rekening houdend met hun 
maatschappelijke opdracht, mogen we van woonmaatschappijen ook verwachten dat 
ze daarbij bijzondere aandacht hebben voor de meest kwetsbare huurders, zoals 
ouderen of mensen met een handicap. Tenslotte zal het van belang zijn dat 
woonmaatschappijen de maatregelen en initiatieven doen aansluiten bij de concrete 
nood of context, en dat ze de effectiviteit van de genomen maatregelen meten en 
regelmatig evalueren, waarbij ook de bewoners zelf betrokken worden.
