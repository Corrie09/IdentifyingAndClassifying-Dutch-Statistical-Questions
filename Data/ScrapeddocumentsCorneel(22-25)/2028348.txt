title: Individuele behandeling van afvalwater (IBA) - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2028348
thema link: https://www.vlaamsparlement.be/parlementaire-documenten/schriftelijke-vragen/1786881
SCHRIFTELIJKE VRAAG
nr. 187
van MIEKE SCHAUVLIEGE
datum: 11 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Individuele behandeling van afvalwater (IBA)   -  Stand van zaken
In opvolging van mijn schriftelijke vraag nr. 1031 van 5 september 2023 heb ik bijkomende 
vragen.
1. Verwijzend naar deelvragen 1 tot 4 van mijn schriftelijke vraag nr. 1031: is er al een 
geactualiseerde stand van zaken uit de rapportering gemeentelijke sanering voor 2022 
door de rioolbeheerders aan de Vlaamse Milieumaatschappij (VMM)? Kunnen de 
geactualiseerde gegevens bezorgd worden?
2. Van de 40.416 IBA’s die gerealiseerd moeten worden, zijn er 11.751 aangeduid als 
prioritair. 
Kan een overzicht per gemeente bezorgd worden van het aantal prioritaire IBA’s en 
het aantal gerealiseerde prioritaire IBA’s? Graag zowel voor prioritaire IBA’s in de 
aandachtsgebieden kwetsbare grondwaterwinning (intrekgebieden), 
waterwingebieden voor oppervlaktewater, VEN-gebied (VEN: Vlaams Ecologisch 
Netwerk) en speciale beschermingszone (SBZ).
3. Subsidies voor IBA’s lopen (voorlopig) af in 2023. 
Wordt het subsidiereglement verlengd in de volgende jaren? Zo ja, voor hoelang, en 
zijn er wijzigingen aan het huidige subsidiereglement?
4. Kan de minister per jaar vermelden hoeveel subsidies er werden verleend voor de 
installatie van IBA’s en voor welk subsidiebedrag? Graag opgesplitst in subsidies voor 
IBA’s en IBA’s met prioriteit 1 of 2 in een gebiedsdekkend uitvoeringsplan.
5. Kan de minister meedelen hoeveel IBA’s geplaatst werden buiten de taakstelling van 
de stroomgebiedbeheerplannen? Graag opgesplitst per provincie.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 187 van 11 december 2023
van MIEKE SCHAUVLIEGE
1-2.De informatie die u vraagt en die ik verkreeg van de Vlaamse Milieumaatschappij 
(VMM) is te vinden in de bijlagen 1 t.e.m. 4. De stand van zaken uit de rapportering 
gemeentelijke sanering 2022 werd hierin verwerkt inclusief de daarin gerapporteerde 
gerealiseerde prioritaire IBA’s.
Bij het interpreteren van de in de tabellen opgenomen gegevens is het belangrijk aan 
te stippen dat:
•Volgende 15 gemeenten niet rapporteerden over eventuele uitvoering van IBA-
projecten in 2022: Dentergem, Hamont-Achel, Heusden-Zolder, Hoeilaart, Jabbeke, 
Kampenhout, Lommel, Merksplas, Mesen, Sint-Genesius-Rode, Sint-Laureins, 
Wellen, Wetteren, Wevelgem en Wielsbeke;
•Het aantal prioritaire IBA’s afkomstig is uit de Stroomgebiedbeheerplannen 2016-
2021 en de Stroomgebiedbeheerplannen 2022-2027. Voor meer informatie verwijs 
ik naar mijn antwoord op uw schriftelijke vraag 1031 (2022-2023); 
•De Stroomgebiedbeheerplannen 2016-2021 ook een minimale doelstelling per 
gemeente bevatten met afgebakende vrijheidsgraden om tussen de prioriteiten te 
schuiven;
•Een IBA in meer dan één van de geselecteerde gebieden gelegen kan zijn;
•Vakantieverblijven nog niet in het Stroomgebiedbeheerplannen 2016-2021 waren 
opgenomen. Vakantieverblijven vertegenwoordigen een belangrijke opgave in SBZ 
en intrekgebieden, en werden in de Stroomgebiedbeheerplannen 2022-2027 
toegevoegd.
Zoals toegelicht in mijn antwoord op eerdere vragen werk ik momenteel aan een besluit 
over de invulling van de gemeentelijke saneringsverplichting waarin openbare 
dienstverplichtingen worden vastgelegd, met inbegrip van de opgave rond IBA’s. Door 
de rioolbeheerder te verplichten een aanbod voor collectieve plaatsing te doen en de 
keuze te registreren en rapporteren, wil ik via dit besluit werk maken van een 
verhoogde responsabilisering en een versnelde uitvoering op het terrein. Het 
ontwerpbesluit werd door de Vlaamse Regering op 19 januari 2024 een tweede keer 
principieel goedgekeurd en werd inmiddels overgemaakt voor advies aan de Raad van 
State.
3. De verhoogde subsidie van 3.500 euro voor prioritaire IBA’s geldt sinds 2017.
Voor prioritaire IBA’s uit de Stroomgebiedbeheerplannen 2016-2021 liep de verhoogde 
subsidie inderdaad af met het subsidieprogramma dat in 2023 werd opgemaakt. De 
basissubsidie van 1.750 euro per IBA loopt echter gewoon door. 
In de meest recente Stroomgebiedbeheerplannen 2022-2027 werd een reeks van IBA’s 
bijkomend als prioritair afgebakend. Deze IBA’s komen nog steeds in aanmerking voor 
de verhoogde subsidie van 3.500 euro, zonder tijdsbeperking.
Het bestaande subsidiereglement werd recent nog aangepast. Hierbij werd voor de 
IBA’s niet gesleuteld aan de subsidiebedragen, maar werd de administratieve 
dossierlast verlaagd en de subsidiëring van IBA’s ook mogelijk gemaakt in zones 
waarvoor de VMM een principiële goedkeuring voor de herziening van het 
zoneringsplan heeft verleend.
4. Bij de invoering van de subsidiemogelijkheid voor collectief geplaatste IBA’s werd een 
subsidie van 2.250 euro per IBA voorzien. Zo werd met de subsidieprogramma’s 2009 
tot en met 2017 een totaal van 3.773 IBA’s gesubsidieerd, en dat voor een 
subsidiebedrag van 8.489.250 euro.
Pas bij de opmaak van de Stroomgebiedbeheerplannen 2016-2021 werden alle IBA’s 
geprioriteerd. Van de 3.773 eerder gesubsidieerde IBA’s werden er toen 2.501 
gecatalogeerd als prioriteit 1 en 241 als prioriteit 2.
Vanaf het subsidieprogramma 2018 werden de prioritaire IBA’s verhoogd 
gesubsidieerd aan 3.500 euro, de niet-prioritaire IBA’s aan 1.750 euro.
In bijlage 5 wordt per subsidieprogramma aangegeven hoeveel IBA’s werden 
gesubsidieerd, met het overeenkomstige subsidiebedrag. 
5. Eventuele IBA’s geplaatst buiten het individueel te optimaliseren buitengebied worden 
niet gebiedsdekkend gerapporteerd en zitten dus ook niet vervat in bovenstaande 
cijfers.
BIJLAGEN
1.Aantal gerealiseerde, nog te realiseren, prioritaire en gerealiseerde prioritaire IBA's
2.Aantal gerealiseerde, nog te realiseren, prioritaire en gerealiseerde prioritaire IBA's in 
de aandachtsgebieden kwetsbare grondwaterwinning (intrekgebieden)
3.Aantal gerealiseerde, nog te realiseren, prioritaire en gerealiseerde prioritaire IBA's in 
waterwingebieden voor oppervlaktewater
4.Aantal gerealiseerde, nog te realiseren, prioritaire en gerealiseerde prioritaire IBA's in 
VEN-gebied en speciale beschermingszone
5.Aantal IBA’s per subsidieprogramma met het overeenkomstige subsidiebedrag
