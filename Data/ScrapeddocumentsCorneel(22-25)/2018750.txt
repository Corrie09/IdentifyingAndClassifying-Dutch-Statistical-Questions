title: Wateroverlast - Maatregelen
thema: Natuur en Milieu
Openbare werken
pdf link: https://docs.vlaamsparlement.be/pfile?id=2018750
thema link: https://www.vlaamsparlement.be/parlementaire-documenten/schriftelijke-vragen/1781745
SCHRIFTELIJKE VRAAG
nr. 261 
van STIJN DE ROO
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Wateroverlast -  Maatregelen
De laatste jaren worden we in Vlaanderen regelmatig geconfronteerd met wateroverlast. 
De aanhoudende regen in de eerste helft van november 2023 leidde tot waterellende in 
heel Vlaanderen. De Westhoek had te kampen met extreme wateroverlast. En tal van 
andere Vlaamse gemeenten hadden af te rekenen met ondergelopen straten, huizen en 
kelders.
In de plenaire vergadering van 16 februari 2022 stelde ik een actuele vraag naar de impact 
van een waterbom in Vlaanderen. In de zomer van 2021 werd Wallonië getroffen door een 
ongeziene watersnood. De Europese Unie heeft 15 juli - dag van de overstromingsramp - 
afgekondigd als een jaarlijkse herdenkingsdag voor de slachtoffers van de wereldwijde 
klimaatcrisis. 
In mei 2022 stelde ik een schriftelijke vraag over de waterbomstudie van De Vlaamse 
Waterweg (DVW). De Maasvallei in Limburg blijkt volgens de analyse van het kabinet van 
de minister model te staan voor de aanpak van watersnood in heel Vlaanderen. Er staan 
heel wat projecten in de steigers, maar het is duidelijk dat de huidige maatregelen tekort 
schieten om het risico voor grote delen van Vlaanderen te verkleinen.
Plannen voor de bevaarbare waterlopen die ingrepen plannen op het terrein, nemen jaren 
in beslag. Dankzij het Sigmaplan bijvoorbeeld zijn delen van het Waasland en de provincie 
Antwerpen beter beschermd tegen grote hoeveelheden water. Projecten uit het Sigmaplan, 
waarvan de start bepaald was in 2010 of 2015, zijn nog niet opgestart.
Ik stelde reeds meerdere schriftelijke vragen en in de commissievergadering van 9 
december 2022 een vraag om uitleg over de dringende herstellingswerken aan het 
Schipdonk- en Leopoldkanaal.
De waterellende van de eerste helft van november 2023 maakt duidelijk dat een aantal 
van de geplande ingrepen versneld moeten worden uitgevoerd. Gezien de 
klimaatveranderingen zullen we hoogstwaarschijnlijk nog regelmatig worden 
geconfronteerd met zware, langdurige regenval enzovoort.
1. Zal de de minister deze legislatuur nog initiatieven nemen om de geplande projecten 
uit het Sigmaplan versneld te laten uitvoeren?
 Zo ja, welke?
2. Wat is de stand van zaken van de herstellingswerken van de 20 kilometer lange 
middendijk van het Tweelingenkanaal? 
De herstellingswerken zijn gepland over de periode van een decennium.
Is de minister bereid om de werken versneld te laten uitvoeren?
3. Welke initiatieven kan de minister nog deze legislatuur nemen om de 
onderhoudswerken aan de uitwateringskokers in Heist versneld te laten uitvoeren?
4. Welke ingrepen kan de minister nog deze legislatuur laten uitvoeren aan het 
afleidingskanaal van de Leie zodat het efficiënt kan worden gebruikt ingeval van 
extreme regenval?
5. Ter hoogte van het Ganzepootcomplex in Nieuwpoort werden tijdens de noodtoestand 
extra pompen ingezet om water naar zee te pompen. 
Is een permanent gemaal met voldoende capaciteit een oplossing waarin de minister 
wil investeren?
6. Welke beleidsmaatregelen plant de minister nog deze legislatuur te nemen ter 
preventie van wateroverlast ten gevolge van extreme regenval in heel Vlaanderen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 261 van 23 november 2023
van STIJN DE ROO
1. Met de op het investeringsprogramma voorziene budgetten voor de uitvoering van het 
Sigmaplan kan inderdaad in een versnelling van de uitvoering van een aantal 
deelprojecten voorzien worden. In het kader van de opmaak van het 
investeringsprogramma in het najaar van 2022 werd voor het lopende kalenderjaar 2023 
in een budgetverhoging van 60 miljoen euro voorzien voor de uitvoering van het 
Sigmaplan. In het goedgekeurde GIP 2023 wordt alzo binnen het programma van De 
Vlaamse Waterweg nv (DVW) in totaliteit voor meer dan 107 miljoen euro aan 
investeringen gereserveerd in 2023 voor de verdere realisatie van het Sigmaplan.
Daarnaast wordt door mijn collega, de Vlaams minister van Omgeving, ook in een 
verhoging van de investeringskredieten van het Agentschap Natuur en Bos (ANB) 
voorzien voor de uitvoering van enkele Sigmaprojecten in het kader van het Blue-Deal-
programma. 
Met de ter beschikking stelling van deze investeringskredieten wordt verwacht dat, naast 
de intussen reeds gerealiseerde ontpoldering van de Hedwigepolder te Beveren en de 
ontpoldering van het Klein Broek te Temse, in de nabije toekomst (2023-2025) ook de 
volgende deelprojecten zullen kunnen worden afgewerkt: ontpoldering Fort-Filip, GGG 
De Bunt, ontpoldering Groot Broek, GOG Heindonk - Tien Vierendelen, GGG 
Bovenzanden, GOG Vlassenbroek, GOG Wal–Zwijn, GOG Bastenakkers en GGG Ham, 
wetland Weijmeerbroeck, wetland Oude Durme, wetland Bulbierbroek, wetland 
Mondingsgebied Grote Nete, wetland Varenheuvel-Abroek, twee deelgebieden wetland 
Grote Nete, wetland Kloosterbeemden Demer, deelgebied ’s Herenmeersen Kalkense 
Meersen.
Ik verwijs hiervoor ook naar mijn antwoord op schriftelijke vraag nr. 666 van 26 januari 
2023 gesteld door de heer Orry Van De Wauwer onder deelvraag 13.
2. Het contract voor de uitvoering van de herstellingswerken aan de middendijk werd door 
DVW gegund voor een bedrag van in totaliteit 13 mio euro. De omgevingsvergunning 
werd hiervoor ook bekomen.
De werken werden aangevat op 1 augustus 2023. Momenteel is het gedeelte van de 
middendijk aan de zijde Leopoldkanaal hersteld van aan de Oostkerkebrug tot aan de 
Zelzatebrug. De werken verlopen volgens het tijdsschema zoals beschreven in het 
antwoord op schriftelijke vraag nr. 1061 van 30 maart 2023. 
Volgens dit tijdschema op basis van de huidige budgettaire spreiding, binnen de huidige 
beperkte investeringsbudgetten, zullen de beschadigde delen van de middendijk hersteld 
zijn in 2027. Deze zone strekt zich uit over een lengte van ca. 8,5 km (van aan de 
uitwateringskokers te Heist tot aan de Sifonbrug).
3. Ik refereer naar het gegeven antwoord op schriftelijke vraag nr. 1064 van 30 maart 
2023: 98% van de anticorrosiewerken en 5% van de betonherstellingen zijn uitgevoerd. 
De huidige staat en de werken aan de kokers vormen op zich geen limiterende factor 
voor het debiet van de waterafvoer. De herstellingswerken dienen wel verder uitgevoerd 
te worden om de veiligheid, betrouwbaarheid en beschikbaarheid van deze kokers te 
borgen. De planning tot uitvoering wordt jaarlijks gebaseerd op basis van de jaarlijks 
hiervoor beschikbaar gestelde budgetten.
4. Zolang de herstelling niet voldoende volledig is uitgevoerd, geldt er voor de middendijk 
een voor het gebruik beperkende stabiliteitsvoorwaarde: bij het gebruik van de kanalen 
moet rekening gehouden worden met een maximaal verval van 55 cm tussen 
Leopoldkanaal en Afleidingskanaal.
5. Naar aanleiding van de wateroverlast in de Westhoek richtte de Vlaamse regering een 
Task Force op om een verder antwoord te bieden op de extreme wateroverlast in de 
Westhoek. Ik wacht het advies van de Task Force af om hieraan acties op korte, 
middellange en lange termijn te kunnen koppelen. 
6. Wat DVW betreft, wordt volgend jaar ca. 100 mio euro geïnvesteerd in waterbeheersing. 
Dit betreft o.a. de diverse werken in het kader van het Sigmaplan, waaronder ook de 
herinrichting van de Demervallei en de vallei van de Grote Nete. Ook langs de Dender 
en Maas worden diverse investeringen in waterbeheersing voorzien.
Daarnaast zal ik ook het advies rond Weerbare Westhoek ter harte nemen en kijken 
welke extra investeringen er nodig zijn om de Westhoek op korte termijn te beschermen 
en de nodige maatregelen nemen om een structureel plan voor de lange termijn uit te 
werken voor de IJzervallei. Ook zal ik het Belgisch voorzitterschap van de Raad van de 
EU gebruiken om waterveiligheid en de internationale samenwerking hoger op de 
Europese politieke agenda te brengen.
