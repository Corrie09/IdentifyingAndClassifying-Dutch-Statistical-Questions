title: Slimme energiemeters - Controle op werking batterijsysteem
thema: Energie
pdf link: https://docs.vlaamsparlement.be/pfile?id=2018941
thema link: https://www.vlaamsparlement.be/parlementaire-documenten/schriftelijke-vragen/1782039
SCHRIFTELIJKE VRAAG
nr. 154
van BART CLAES
datum: 23 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Slimme energiemeters  -  Controle op werking batterijsysteem
Een bezorgde burger contacteerde ons met een vraag over haar slimme energiemeters. Ze 
heeft namelijk een slimme energiemeter voor zowel gas als elektriciteit. Daarnaast heeft 
ze ook zonnepanelen en een batterij. Met die batterij en zonnepanelen hoopte deze persoon 
om eigen geproduceerde energie te gebruiken en zo de prijs van de energiefactuur gevoelig 
te verminderen. 
Ze heeft echter het gevoel dat er soms energie wordt geleverd terwijl de batterij gebruikt 
zou moeten worden. Daarnaast heeft ze het gevoel dat er ook energie wordt geleverd 
wanneer haar eigen productie hoog is en de batterij zich nog niet op volle capaciteit 
bevindt. Daarom denkt ze dat haar energierekening hoger is dan nodig.
Een slimme energiemeter kan, conform artikel 4.1.22/3 van het Energiedecreet, enkel 
energiestromen en de kwaliteit ervan meten en registreren, communiceren met de 
distributienetbeheerder, communiceren met applicaties van andere marktpraktijken en het 
toegangsvermogen instellen of de toegang tot het distributienet verlenen en onderbreken. 
Energietoevoer op die manier controleren, zou dus niet mogelijk mogen zijn. De batterij 
was ook niet aan het opladen tijdens daluren. Volgens de dame in kwestie heeft de 
energieleverancier controle over de batterij. 
1. Weet de minister of leveranciers kunnen controleren of er al dan niet met de batterij 
gewerkt wordt of stroom wordt geleverd vanop het net?
2. Kan de minister nader verklaren welke maatregelen er genomen worden om ervoor te 
zorgen dat energieleveranciers geen ongewenste controle of invloed kunnen 
uitoefenen op de werking van batterijsystemen bij particuliere huishoudens met 
slimme energiemeters?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 154 van 23 november 2023  
van BART CLAES
1. Bij de plaatsing van een batterij ben je als netgebruiker verplicht om die aan te melden 
bij de distributienetbeheerder Fluvius. Deze gegevens worden niet bezorgd aan de 
energieleveranciers of andere marktpartijen. Enkel indien de energieleverancier over 
kwartierwaarden uit de digitale meter zou beschikken, zou die mogelijks kunnen 
afleiden of vermoeden dat een klant over een batterij beschikt. De energieleverancier 
zou dit bv. kunnen zien indien er elektriciteit wordt geïnjecteerd ’s nachts terwijl de 
klant enkel over zonnepanelen beschikt. Fluvius verstrekt echter enkel de 
kwartierwaarden uit de digitale meter na expliciete toestemming van de klant,  via de 
activatie van meetregime 3 (SMR 3). 
In elk geval kan de energieleverancier de batterij van de klant niet aansturen zonder 
dat de klant hiervoor zijn expliciete toestemming heeft gegeven en waarbij er ook de 
nodige technische (externe) sturing is voorzien. De aanwezigheid van een digitale 
meter (al dan niet kwartier gelezen) heeft geen rechtstreekse invloed op de sturing van 
de batterij en de leverancier kan de batterij dus niet sturen via de digitale meter. Deze 
aansturing gebeurt via het batterijsysteem of een energiemanagementsysteem (EMS) 
en niet via de digitale meter. 
In dit geval lijkt het erop dat de sturing van het batterijsysteem niet optimaal is 
ingesteld door de fabrikant of de installateur, of dat de klant toestemming heeft 
gegeven aan een derde partij (bijvoorbeeld een flexibiliteitsdienstverlener of een 
leverancier in zijn rol als flexibiliteitsdienstverlener) om de batterij aan te sturen.
2. Hiervoor zijn er geen bijkomende maatregelen nodig. In de huidige situatie kunnen de 
energieleveranciers geen batterij aansturen zonder de expliciete toestemming van de 
klant en de nodige technische (externe) sturing. Op basis van kwartierdata uit de 
digitale meter die de energieleveranciers zouden ontvangen, kan enkel een eventuele 
inschatting gemaakt worden of er mogelijks een batterij aanwezig zou kunnen zijn bij 
een klant. Voor deze kwartierdata (SMR 3) moet de klant bovendien zijn expliciete 
toestemming geven.
