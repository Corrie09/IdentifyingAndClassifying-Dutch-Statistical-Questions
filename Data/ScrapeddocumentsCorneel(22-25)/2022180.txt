title: De Vlaamse Waterweg (DVW) - Opruimacties Gentse binnenwateren
thema: Natuur en Milieu
pdf link: https://docs.vlaamsparlement.be/pfile?id=2022180
thema link: https://www.vlaamsparlement.be/parlementaire-documenten/schriftelijke-vragen/1784445
SCHRIFTELIJKE VRAAG
nr. 331
van STIJN DE ROO
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Vlaamse Waterweg (DVW)  -  Opruimacties Gentse binnenwateren
In mijn schriftelijke vraag nr. 354 van 24 november 2021 informeerde ik naar de 
opruimacties in de Gentse binnenwateren door De Vlaamse Waterweg (DVW). De minister 
antwoordde onder andere dat de Gentse binnenwateren al meer dan 14 jaar worden 
geruimd door De Vlaamse Waterweg in goede samenwerking en overleg met de stad Gent, 
telkens in week 47.
De Vlaamse Waterweg verlaagt jaarlijks het water in de Gentse binnenstad om bruggen en 
kaaimuren te inspecteren en om mensen die tegen het water wonen de gelegenheid te 
geven ook hun gevel na te kijken. Om ver genoeg onder de waterlijn te kunnen werken, 
doet men het waterpeil dalen op heel wat Gentse locaties. In 2023 vond de 
waterpeilverlaging plaats tussen 17 en 24 november. Daartoe worden de sluizen 
gecontroleerd dichtgehouden. 
Tegelijkertijd worden ook de Gentse binnenwateren geruimd. Al het afval dat in het water 
wordt gegooid, vormt immers een gevaar voor de scheepvaart en de sluizen.
1. Wat waren de resultaten van de opruimacties van 2023? Welk afval verzamelde De 
Vlaamse Waterweg bij de opruimacties van 2023? 
2. Is er een evolutie waar te nemen in het afval dat wordt opgevist? Is dat verschillend 
van het afval dat werd verzameld in de opruimacties van vorige jaren? Graag meer 
uitleg.
3. Valt uit het opgeviste afval te concluderen dat de eerdere sensibiliseringsacties hun 
vruchten afwerpen? Graag meer uitleg.
4. Had het verlagen van de waterstand van de Gentse binnenwateren tijdens de 
overstromingen in andere delen van Vlaanderen een impact op de waterstanden elders 
in Vlaanderen? Zo ja, welke?
5. Welke sensibiliserende initiatieven plant de minister nog deze legislatuur tegen het 
dumpen van afval in de binnenwateren? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 331 van 1 december 2023
van STIJN DE ROO
1. De Vlaamse Waterweg nv (DVW) heeft tijdens de tweewekelijkse afvalrondes in 2023 
(jan-nov) in de Gentse binnenstad 89,39 ton afval geruimd. Dit betrof PMD, fietsen, 
groenafval, verkeerssignalisatie, etc. Dit cijfer betreft tevens het afval dat werd 
verwijderd aan de te sluis Evergem (leegscheppen stuw). 
Uit de Gentse kanalen werd tijdens de opruimactie in 2023 (week 47) onder meer het 
volgende opgevist: 285 fietsen, 1 bromfiets, 8 winkelkarren, verkeerssignalisatie 
allerhande, stoelen en allerhande huishoudelijk afval.
2. Er is in het geheel een dalende trend waar te nemen. In tegenstelling tot vorig jaar 
werden amper elektrische fietsen opgevist.
3. Er is een dalende trend, doch blijft de hoeveelheid wel omvangrijk.
4. Dat had geen impact. Gent wordt immers afgezonderd bij waterwas dankzij de aanleg 
van de Ringvaart om Gent en de keersluizen. De binnenstad maakt op het moment dat 
de keersluizen worden gesloten, en de binnenstad wordt afgesloten, geen deel uit van 
het groter watersysteem. Bij hoge waterstanden en watersnood, zoals we recent 
hebben ervaren, worden de keersluizen door DVW ook gesloten om de binnenstad te 
beschermen.
5. Herhaling van de sensibiliseringscampagnes blijft belangrijk, zoals de organisatie van 
de week van de handhaving op zwerfvuil en sluikstorten door Mooimakers.
