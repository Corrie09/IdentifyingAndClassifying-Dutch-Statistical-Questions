title: Vlaamse Jeugdraad - Verkiezingen
thema: Jeugdbeleid
pdf link: https://docs.vlaamsparlement.be/pfile?id=2020687
thema link: https://www.vlaamsparlement.be/parlementaire-documenten/schriftelijke-vragen/1784406
SCHRIFTELIJKE VRAAG
nr. 39
van FREYA PERDAENS
datum: 1 december 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Vlaamse Jeugdraad  -  Verkiezingen
De Vlaamse Jeugdraad heeft een nieuw bestuur. Zo’n bestuur wordt elke 3 jaar verkozen 
en het nieuwe bestuur zal binnenkort ook zijn nieuwe voorzitter kiezen. Zo’n 4700 jongeren 
uit Vlaanderen en Brussel brachten tussen 4 en 19 november hun stem uit om de nieuwe 
samenstelling van dit officiële adviesorgaan van de Vlaamse Regering te bepalen.
1. Op welke manieren konden jongeren stemmen voor die verkiezingen? Welke 
problemen kwamen er aan de oppervlakte?
2. Op welke wijze werd er gecontroleerd of de jongeren die hun stem uitbrachten deel 
uitmaken van de Vlaamse Gemeenschap?
3. Wat met jongeren die niet beschikken over itsme of e-ID? Hoe konden zij stemmen?
4. Hoeveel stemmen waren er tijdens de verkiezingen van 2020, 2017 en 2014? Op welke 
manieren kon toen worden gestemd?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 39 van 1 december 2023
van FREYA PERDAENS
1. Jongeren kunnen stemmen door middel van hun eID en itsme. 
Jongeren van 12 tot en met 15 jaar kunnen geldig stemmen door het inlezen van hun 
identiteitskaart. Bij het stemmen via eID-reader werden twee drempels vastgesteld. 
De eerste is dat de toegang tot CSAM eerder omslachtig is. Niet iedereen heeft een eID-
reader, het blijkt niet vanzelfsprekend om de software te installeren en niet elke browser 
wordt ondersteund. Daarenboven wordt vastgesteld dat de jongeren vaak hun pincode 
niet kennen. 
Een sensibiliseringscampagne om jongeren te stimuleren om de pincode op te zoeken 
of om een nieuwe pincode op te vragen, heeft weinig resultaat opgeleverd. Gelet op 
deze drempels, hebben ook de bezoeken aan scholen om jongeren aan te moedigen om 
te stemmen, weinig resultaat opgeleverd.
Jongeren van 16 tot en met 17 jaar kunnen ook gebruik maken van itsme als ze bij een 
grootbank zijn aangesloten, ze een bankkaart hebben en hun eID bij de bank is 
ingelezen. Het inlezen van de eID blijkt een drempel: veel jongeren hebben dit nog niet 
gedaan waardoor ze itsme niet kunnen gebruiken. Ze zijn bijgevolg aangewezen op hun 
eID waarbij ze op de hierboven aangehaalde drempels stoten.
Jongeren vanaf 18 jaar zijn meer vertrouwd met het eID. Grote problemen werden daar 
vooralsnog niet vastgesteld. 
De Vlaamse Jeugdraad heeft de intentie om met CSAM en itsme in dialoog te gaan over 
oplossingen.
2. Jongeren met een eID of een permanente verblijfsvergunning kunnen deelnemen aan 
de verkiezingen. CSAM, het systeem van identiteits- en toegangsbeheer, regelt de 
identificatie en authenticatie. De Vlaamse jeugdraad heeft geen toegang tot de 
persoonlijke gegevens van de jongeren die een stem uitbrengen. 
3. Jongeren die geen eID of itsme hebben, kunnen niet stemmen. Mensen met een 
permanente verblijfsvergunning kunnen op dezelfde manier stemmen als mensen met 
een eID.
4. In onderstaande tabel is aangegeven hoeveel stemmen er waren er tijdens de 
verkiezingen van 2020, 2017 en 2014 en op welke manieren er toen kon worden 
gestemd.
Jaar Stemmen Procedure
2014 896 Stemmen gebeurde gedurende een week door middel van 
eID met stemcomputers tijdens fysieke evenementen.
2017 912 Stemmen gebeurde gedurende een week door middel van 
eID met stemcomputers tijdens fysieke evenementen en 
een online website.
2020 4929 Stemmen gebeurde gedurende twee weken door middel 
van eID en itsme met stemcomputers, smartphones en 
online website.
