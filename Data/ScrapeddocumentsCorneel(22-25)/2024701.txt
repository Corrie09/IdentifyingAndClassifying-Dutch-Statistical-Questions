title: Departement Landbouw en Visserij (DLV) - Werking en klantvriendelijkheid
thema: Landbouw
Visserij
pdf link: https://docs.vlaamsparlement.be/pfile?id=2024701
thema link: https://www.vlaamsparlement.be/parlementaire-documenten/schriftelijke-vragen/1789369
SCHRIFTELIJKE VRAAG
nr. 122
van EMMILY TALPE
datum: 18 december 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Departement Landbouw en Visserij (DLV)  -  Werking en klantvriendelijkheid
Het Departement Landbouw en Visserij heeft in het verleden veel werk gemaakt van 
administratieve vereenvoudiging en digitalisering. Dat is belangrijk om de overdaad aan 
administratieve verplichtingen waarmee onze boeren worden geconfronteerd tot een 
minimum te herleiden. Helaas horen we stemmen uit het werkveld die misnoegd zijn over 
de concrete werking van het departement. Meer bepaald zijn er klachten over het feit dat 
de dossierbehandelaars die zich bezighouden met hun administratieve verplichtingen 
overstelpt zouden worden met e-mails over dossiers van hun klanten-landbouwers. Die 
beweging zou al een paar jaar bezig zijn.
Andere concrete zaken waarmee dossierbehandelaars geconfronteerd zouden worden, zijn 
een aantal vrij gewichtige initiatieven, zoals:
- het feit dat het departement zonder medeweten van de dossierbehandelaars eigenaars 
contacteert, waardoor conflicten tussen gebruiker en eigenaar van perceel optreden;
- het sanctioneren over toestanden voor 2022, terwijl nog maar sinds 2022 de verplichting 
voor de gebruiker geldt om de percelen aan te geven;
- het schrappen van percelen hoewel ze duidelijk in landbouwgebruik zijn;
- foutieve terreincontroles met betrekking tot de teelt of perceelgrens.
Daarnaast ontstaat de indruk dat de administratie ernaar streeft om premies af te nemen. 
Tevens zet het drukke mailverkeer veel kwaad bloed, temeer omdat die vaak gaan over 
enquêtes of over bevragingen, die door de betrokkenen als nutteloos worden ervaren.
1. Ontving de administratie of de minister al klachten van misnoegde 
dossierbehandelaars of boeren over de manier waarop DLV hen controleert of met 
administratieve plichtplegingen en overbodige mails bezwaart? 
2. Kan de minister met cijfers aantonen in welke mate de controles en administratieve 
overlast bij boeren en hun dossierbehandelaars sinds 2022 beduidend zijn geëvolueerd 
ten aanzien van de jaren voordien?
3. a) Heeft DLV de afgelopen jaren onderzoeken bij boeren en/of dossierbehandelaars 
georganiseerd om na te gaan hoe ze de administratieve druk en de controles 
ervaren?
Zo ja, wat waren de resultaten?
Zo niet, waarom niet?
b) In welke mate worden die onderzoeken via mails georganiseerd?
4. a) Organiseert DLV ook onderzoeken naar de klanttevredenheid van boeren en 
dossierbehandelaars?
Zo ja, hoe en met welke frequentie worden die georganiseerd, hoe worden ze 
aangepakt en hoe groot is de feedback van degenen die aangeschreven zijn?
b) Welke resultaten leveren die onderzoeken op en hoe evolueren ze in de tijd sinds 
2019?
c) Wordt ook dit soort onderzoeken via mail georganiseerd?
5. Klopt het dat het departement zonder medeweten van de dossierbehandelaars van de 
betrokken boer eigenaars contacteert over de perceelregistratie of andere aspecten? 
Zo ja, waarom gebeurt dat?
6. a) Wordt er gezocht naar overtredingen die dateren van voor 2022?
Zo ja, hoeveel overtredingen werden vastgesteld?
b) Hoeveel sancties werden daarover uitgedeeld?
7. a) Werden er in 2023 en 2022 percelen geschrapt die in de feiten toch in 
landbouwgebruik zijn?
Zo ja, op basis van welke gronden en bevindingen?
b) Over hoeveel percelen gaat het? Graag het aantal percelen en de totale 
landbouwoppervlakte van geschrapte percelen.
8. a) Is er sprake van foutieve terreincontroles over teelten of grenzen?
Zo ja, over hoeveel foutieve controles gaat het?
b) Welke concrete vorm- of andere fouten werden gemaakt?
c) Welke gevolgen heeft dat gehad voor de betrokken boeren?
9. a) Hoe is het aantal controles geëvolueerd om na te gaan of premies al dan niet 
rechtsgeldig werden toegekend? 
b) Hoeveel van die controles resulteerden in vaststellingen van foutieve 
toekenningen?
c) Hoeveel boeren hebben hun premies moeten terugbetalen?
d) Hoeveel bedroeg het totaalbedrag aan terugbetaalde premies?
Cijfers telkens graag per jaar voor de periode 2019-2023 en waar relevant opgedeeld 
per soort premie.
10. a) Heeft Europa Vlaanderen expliciet de opdracht gegeven om de controles op 
landbouwers op te drijven omdat er in het verleden te vaak onterecht premies 
werden toegekend?
Zo ja, was de foutenmarge dan op een negatieve wijze geëvolueerd in de periode 
2019-2023? Graag een cijferoverzicht per jaar.
b) Heeft DLV in dit kader de instructie gekregen om het aantal controles op 
toegekende premies te verhogen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 122 van 18 december 2023
van EMMILY TALPE
1. In de rechtstreekse contacten met de landbouwers en andere stakeholders uit de 
landbouwsector komen de bezorgdheden rond de controles en de administratieve 
lasten inderdaad ter sprake. Het Agentschap Landbouw en Zeevisserij had en heeft 
steeds oog voor deze bezorgdheden. In zulke contacten wordt door het agentschap 
geduid waarom controles of administratieve plichtplegingen nodig zijn. Weliswaar 
moeten de controles en de administratieve plichtplegingen steeds gebeuren in een 
kader waarin de administratie conform de Europese en Vlaamse vereisten handelt.
Er zijn in de voorbije drie jaar twee officiële klachten in de zin van het Bestuursdecreet 
van 7 december 2018 binnengekomen over deze problematiek. Klachten worden steeds 
door een onafhankelijke klachtenbehandelaar onderzocht. In beide gevallen werden 
deze klachten ontvankelijk doch ongegrond verklaard.
2. Met het Gemeenschappelijke Landbouwbeleid (GLB) 2023-2027 zijn in 2023 de 
ecoregelingen geïntroduceerd en zijn nieuwe agromilieuklimaatmaatregelen van 
toepassing. Dit resulteerde in een veel bredere waaier van subsidiemaatregelen. Dit 
impliceert dat voor deze nieuwe, bijkomende subsidiemaatregelen ook nieuwe 
bijkomende administratieve vaststellingen en controles moesten geïmplementeerd 
worden. In 2022 waren er bijkomende administratieve vaststellingen en controles 
omwille van de komst van de pre-ecoregelingen maar dit was beperkt gezien het 
beperkt aantal pre-ecoregelingen. 
3. a) Reeds vele jaren organiseert het agentschap maandelijkse overlegmomenten met 
de vertegenwoordigers van de landbouworganisaties. Tijdens deze 
overlegmomenten komen thema’s zoals de controles ter plaatse en de 
administratieve verplichtingen voor de landbouwers aan bod. Het agentschap geeft 
hierbij de nodig duiding bij de verschillende administratieve en controleprocessen. 
Ook landbouwconsulenten, via een pilootgroep, en landbouwers worden op 
geregelde tijdstippen bevraagd rond onder meer deze aspecten. Vanuit de sector 
kunnen bovendien verbetervoorstellen geformuleerd worden.
b) Enkel de bevragingen tot deelname aan de individuele bevraging voor de 
erosiebestrijding (onderdeel van randvoorwaarde/conditionaliteit) die ter 
beschikking werden gesteld in het e-loket gebeurden via mail en werden eveneens 
via een nieuwsbericht op de website gecommuniceerd.
4. a) Sinds 2009 wordt jaarlijks samen met de pilootgroep een evaluatie gedaan van de 
verzamelaanvraagcampagne, meer bepaald over de werking van het e-loket. Bij de 
indiening van de verzamelaanvraag kan bovendien iedere indiener ook een 
tevredenheidsmeter invullen over de werking van het e-loket. Ongeveer 50% van 
de indieners vult deze in.
b) Sinds 2019 is er een evolutie van 2% ontevreden indieners in 2019 tot 1% in 2022. 
In 2023 is een nieuw GLB gestart en is er een toename naar 3% ontevreden 
indieners. De hoofdreden die daar opgegeven wordt is ‘te moeilijk’, wat te 
verwachten is bij de start van een nieuwe GLB-periode met aanzienlijke 
veranderingen.
c) Dit onderzoek wordt niet per e-mail uitgevoerd.
5. Het gebeurt inderdaad dat het Agentschap Landbouw en Zeevisserij in het kader van 
onderzoek naar onterechte aangiftes van percelen, fraude en het creëren van 
kunstmatige omstandigheden een bevraging doet bij de eigenaars van de betrokken 
landbouwpercelen. Via deze bevraging wordt nagegaan wie al dan niet het 
gebruiksrecht heeft van een betrokken perceel. De Europese Commissie hecht veel 
belang aan dit aspect en de verificatie ervan en bevraagt dit ook in eigen audits die ze 
doen bij onze diensten. Daarom zijn deze bevragingen dan ook noodzakelijk. 
6. a) Er wordt niet specifiek gezocht naar overtredingen die dateren van voor 2022. 
Als er bij een onderzoek of een controle ter plaatse een niet–naleving op de 
subsidiabiliteitsvoorwaarden wordt vastgesteld, moet conform de Europese 
voorschriften nagegaan worden of de vastgestelde niet–naleving behalve in het jaar 
van vaststelling zelf al dan niet in de minstens 3 voorgaande jaren ook reeds van 
toepassing was. Als uit bewijsmateriaal (bv. luchtfoto’s) blijkt dat de betrokken 
vaststelling (bv. de aanwezigheid van een bepaald verhard oppervlak in een 
landbouwperceel) reeds de drie voorgaande jaren ook al aanwezig was, dan wordt 
de aanpassing van de percelen in de betrokken jaren toegepast.
Er zijn geen cijfers beschikbaar over in hoeveel van de vastgestelde niet–nalevingen 
de inbreuk betrekking had op meerdere jaren.
b) Gezien er niet specifiek gezocht wordt naar overtredingen die dateren van voor 
2022, zijn er geen cijfers beschikbaar.
7. Wanneer een perceel onterecht is aangegeven, waarbij de aangever van het perceel 
dus niet de werkelijke gebruiker is van het perceel of niet over het gebruiksrecht 
beschikt voor het betrokken perceel, wordt het perceel geschrapt uit de 
verzamelaanvraag van de betrokken landbouwer.
Conform de Europese wetgeving en bevestigd door het arrest van het Hof van justitie 
van de Europese Unie van 17 December 2020 (case C-216/19 WQ Land Berlin) mag 
een perceel slechts aangegeven worden in de verzamelaanvraag als er zowel een 
gebruiksrecht als een werkelijk gebruik is.
Cijfers over het aantal onterecht geschrapte percelen die in de feiten toch in 
landbouwgebruik zijn, zijn niet beschikbaar. 
8. a) In slechts een heel uitzonderlijk aantal gevallen gebeurt er een onjuiste vaststelling 
of onjuiste registratie van de aanwezige teelt of perceelsgrens. 
b) Het kan dan bijvoorbeeld gaan om een vergissing in de geregistreerde teeltcode 
(bv. korrelmaïs versus silomaïs).
c) Als inderdaad blijkt dat een fout is gemaakt, wordt deze rechtgezet en wordt het 
betrokken dossier herberekend. Er zijn dus geen rechtstreekse financiële gevolgen 
voor de landbouwer in deze situaties. Onrechtstreeks kan dit wel doordat bv. door 
het aanpassen van de perceelsgrenzen de landbouwer niet genoeg hectares meer 
in gebruik heeft om al zijn betalingsrechten te activeren.  
9. a) De evolutie van het aantal controles is niet te vergelijken tussen de verschillende 
jaren omwille van meerdere redenen. 
Tussen de jaren is er een variatie aan controletypes. Zo zijn de volgende types van 
controles, die op basis van voortschrijdend inzicht en Europese verplichtingen voor 
de lidstaten bijgestuurd worden, onder meer mogelijk:
•Administratieve controles (op basis van de aangifte in de 
verzamelaanvraag)
•Controles op basis van gegevens uit andere databanken
•Controles op basis van luchtfoto’s, satellietbeelden of andere 
technologieën
•Verschillende types van controles ter plaatse (onder meer controles 
op de correctheid van de intekening van de percelen, controles op de 
juistheid van het gewas, controles op het naleven van de 
verbintenissen, controles van de dieren, van documenten of 
registers), …
Ook zijn er in 2023 door een groot aantal nieuwe subsidiemaatregelen in het nieuwe 
GLB heel wat nieuwe controles bijgekomen. Er is ook een evolutie in de 
controleaanpak gezien voor elk van de maatregelen steeds nagegaan wordt wat 
voor alle verschillende instap– en subsidievoorwaarden van de specifieke maatregel 
de meest aangewezen manier is om deze voorwaarden te controleren. Het is 
hierdoor niet mogelijk om verschillende jaren met elkaar te vergelijken. 
b) Door die grote verscheidenheid aan controlemethodieken is het niet mogelijk om 
één eenduidig cijfer van het aantal controles te geven per type, noch wat het 
concrete gevolg was van een specifieke controle. Het uitbetalingsdossier van een 
landbouwer wordt altijd in zijn globaliteit bekeken.
c-d)Vaak worden de vaststellingen gedaan voor de uitbetalingen plaatsvinden gezien 
de controles gebeuren voor de uitbetalingen. Deze vaststellingen resulteren dan 
in een sanctie waarbij de betaling verlaagd wordt. Daarnaast wordt het 
uitbetalingsdossier in zijn globaliteit bekeken.
10. a) Voor de nieuwe beleidsperiode vanaf 2023 voorziet het Europees kader dat de 
lidstaten een controlesysteem moeten opzetten dat conform is aan artikel 59 (1) en 
60(1) van Verordening (EU) 2021/2116 van het Europees Parlement en de Raad 
van 2 december 2021 inzake de financiering, het beheer en de monitoring van het 
gemeenschappelijk landbouwbeleid en tot intrekking van Verordening (EU) nr. 
1306/2013. De controles moeten zo worden opgezet dat de foutieve aanvragen 
eruit worden gehaald. De methodologie van de vorige programmaperiode wordt 
daarom doorgetrokken.
b) Voor de aflopende programmaperiode wordt het controlesysteem jaarlijks aan een 
evaluatie onderworpen, inclusief een evaluatie van de geconstateerde niet-
nalevingen. Eventuele zwaktes worden geremedieerd door een aanpassing van het 
controlesysteem. Wanneer hoge error rates worden vastgesteld, gebeurt een 
analyse waaruit verbeteracties voortvloeien die betrekking kunnen hebben op zowel 
extra controles, als aanpassing van het controlesysteem of informatieverschaffing 
aan de begunstigden. Voor pijler 1 zijn er geen aanpassingen geweest in de 
gevraagde periode. Voor pijler 2 was er voor een aantal agromilieu- en 
klimaatmaatregelen een beperkte verhoging van het controlepercentage.
Voor de nieuwe programmaperiode zal de controlestrategie, naar analogie met de 
vorige programmaperiode, periodiek worden geëvalueerd en zo nodig worden 
bijgestuurd.
