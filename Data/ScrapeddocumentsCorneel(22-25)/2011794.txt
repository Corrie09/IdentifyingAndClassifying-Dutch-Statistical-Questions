title: Welbevinden holebi- en transgenderjongeren op school - Initiatieven
thema: Gelijke kansen
Onderwijs en Vorming
pdf link: https://docs.vlaamsparlement.be/pfile?id=2011794
thema link: https://www.vlaamsparlement.be/parlementaire-documenten/schriftelijke-vragen/1774502
SCHRIFTELIJKE VRAAG
nr. 81
van FREYA PERDAENS
datum: 24 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Welbevinden holebi- en transgenderjongeren op school  -  Initiatieven
“Ruim 60% van de LGBTQ+-leerlingen voelt zich onveilig op school”. Die kop in De Morgen 
van vorige week moet iedereen met verstomming slaan. Het cijfer is het resultaat van een 
enquête die çavaria deed bij 783 jongeren en die een herhaling was van hun onderzoek uit 
2018.
Opgroeien is niet eenvoudig, zeker niet voor jongeren die hun weg en hun identiteit aan 
het zoeken zijn. Ze worstelen daar vaak mee. Op dat moment verwachten we van onze 
scholen dat ze veilig havens zijn, plaatsen waar jongeren die zoektocht op een veilige 
manier kunnen doen. De school moet die veiligheid durven garanderen, ze moet 
pestgedrag aanpakken en ze moet holebi- en transgenderthema’s op een positieve manier 
benaderen. 
Ik twijfel er niet aan dat veel scholen daar heel goed en sterk rond werken. Maar de 
resultaten van de enquête van çavaria moeten voor iedereen een wake-up call zijn. Het 
kan niet dat jongeren bepaalde plaatsen op school, laat staan de hele school, vermijden 
omdat ze vrezen voor hun veiligheid. Het kan niet dat veel leerkrachten niet ingrijpen 
wanneer ze lbgtq+-fobe opmerkingen horen. Het druist helemaal in tegen het charter dat 
in 2012 werd ondertekend en dat tot doel had het respect voor seksuele geaardheid en 
gender in het onderwijs te garanderen. Cavaria wordt financieel ondersteund om de 
problematiek op scholen aan te pakken, ze zijn daar erg geschikt voor. Maar ze kunnen 
hun werk ook pas doen als ze ook daadwerkelijk uitgenodigd worden op die scholen.
Mijn voormalige collega Piet De Bruyn stelde in 2018 in de plenaire vergadering een vraag 
aan de toenmalig bevoegde minister naar aanleiding van hetzelfde onderzoek dat çavaria 
toen uitvoerde. Hij concludeerde met het uitspreken van de hoop dat bij een volgende 
bevraging het aantal jongeren dat in een veilige schoolomgeving kan zeggen dat ze verliefd 
zijn op iemand van hetzelfde geslacht of dat ze een transpersoon zijn, gegroeid zou zijn. 
Niets lijkt minder waar wanneer we de resultaten van de huidige bevraging bekijken.
Voormalig bevoegd minister Crevits antwoordde op die vraag met een vijftal maatregelen: 
het hervormen van de lerarenopleiding, de geplande aanpassing van het decreet 
Leerlingenbegeleiding, verdere samenwerking met expertise-organisaties, blijven 
investeren in de Scholierenkoepel en het bespreken van de toenmalige studie met 
onderwijsverstrekkers en pedagogische begeleidingsdiensten.
1. Ik verwees zopas naar de actuele vraag van collega De Bruyn. De problematiek lijkt 
sindsdien niet kleiner geworden, integendeel. 
Hoe evalueert de minister die evolutie?
2. Minister Crevits kondigde destijds 5 maatregelen aan om de toenmalige situatie aan 
te pakken. 
Hoe evalueert de minister de maatregelen die sindsdien genomen zijn? 
3. Op welke manier wordt omgegaan met de erkenningsvoorwaarde rond het mentale 
welzijn van jongeren in het nieuwe decreet Leerlingenbegeleiding?
4. Hoe wordt het charter dat werd afgesloten in 2012 opgevolgd en geëvalueerd?
5. Welke initiatieven zal de minister samen met de koepels en expertiseverenigingen 
nemen om het welbevinden van de kwetsbare holebi- en transgenderjongeren op elke 
school en in elke omstandigheid te garanderen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 81 van 24 oktober 2023
van FREYA PERDAENS
1-3.De preventie van grensoverschrijdend gedrag en het streven naar een veilig klas- en 
schoolklimaat zijn een voorwaarde om goed onderwijs te kunnen geven. Dergelijk 
beleid moet een geïntegreerd beleid zijn. De kaders waarbinnen voor scholen de 
nodige handvatten zitten om hier mee aan de slag te gaan zijn intussen gekend: het 
decreet op leerlingenbegeleiding, de onderwijsdoelen en het kwaliteitskader met een 
belangrijke rol voor de onderwijsinspectie. 
Sinds de vorige Schoolklimaatenquête van 2018 is het decreet leerlingenbegeleiding 
(2018) er gekomen. Dit decreet op leerlingenbegeleiding duidt scholen aan als eerste 
verantwoordelijken voor het uitwerken van een geïntegreerd beleid op 
leerlingenbegeleiding op een continuüm van zorg. Dat houdt ook een preventie- en 
reactiebeleid in voor alle vormen van grensoverschrijdend gedrag, inclusief seksueel 
grensoverschrijdend gedrag. Voor leerlingen en ouders moet binnen 
leerlingenbegeleiding duidelijk zijn wie ze mogen aanspreken in geval van 
grensoverschrijdend gedrag op school. Ouders en leerlingen kunnen wel zelf kiezen tot 
wie ze zich richten.
Het voeren van dit beleid op leerlingenbegeleiding en de samenwerking met een CLB 
zijn erkenningsvoorwaarden voor de school en wordt bij elke doorlichting meegenomen 
door de onderwijsinspectie. De onderwijsinspectie schenkt tijdens haar doorlichtingen 
aandacht aan de leerlingenbegeleiding vanuit verschillende perspectieven: het beleid 
op de leerlingenbegeleiding, de uitvoering ervan volgens het zorgcontinuüm en de 
integratie van de leerlingenbegeleiding in de klaspraktijk. In de context van de 
stijgende digitalisering is de onderwijsinspectie daarbij nu ook bijvoorbeeld alert voor 
het veilig en positief gebruik van de digitale infrastructuur en het vermijden van 
ongewenst onlinegedrag. Zo is de aandacht voor de brede basiszorg verzekerd en 
wordt nagegaan hoe de school inspeelt op de door haar vastgestelde noden en 
behoeften. 
De nieuwe minimumdoelen, die voor alle scholen gelden, vertrekken vanuit 
verschillende sleutelcompetenties waaraan het werken aan grensoverschrijdend 
gedrag gekoppeld kan worden. Zo zijn er de sleutelcompetentie op het vlak van 
lichamelijk, geestelijk en emotioneel bewustzijn en gezondheid, de sociaal-relationele 
competenties, leercompetenties (met inbegrip van kritisch denken) en tevens de 
sleutelcompetenties rond burgerschap, mediawijsheid en digitale competenties. Deze 
brede basis biedt verschillende ingangsmogelijkheden en onderlinge verbanden. 
Expertiseorganisaties zoals Kliq vzw, maar ook bijvoorbeeld Sensoa, bieden tal van 
instrumenten, professionaliseringsinitiatieven en inspirerende praktijken voor scholen. 
Scholen maken ook gebruik van het aanbod van experts als Child Focus, Mediawijs, 
de Gezinsbond… Op de portaalsite KlasCement staat heel wat materiaal, waaronder 
een overzichtspagina met 1000-tal leermiddelen over Veilig online surfen.
4. Er werd op onderwijsmiddelen een extra voltijdse kracht toegekend aan çavaria/Kliq, 
die tot vandaag gecontinueerd is. Ook zijn er geen signalen dat de gedragenheid 
vanwege de ondertekenende onderwijspartners zou zijn gewijzigd.
5. Er is al heel wat onderwijsbeleid structureel voorzien  om het welbevinden van LGBT+ 
jongeren op school en grensoverschrijdend gedrag algemeen tegen te gaan. Samen 
met de aanspreekpunten integriteit ga ik na wat er nodig is om scholen maximaal te 
ondersteunen. Zo werd er heel recent beslist om terug train-the-trainers op te zetten 
in samenwerking met Sensoa en tijdens intervisies/overlegmomenten onderling cases 
te bespreken waarvoor er moeilijk oplossingen worden gevonden worden. Daarnaast 
is er met het nieuw opgerichte Vlaamse meldpunt grensoverschrijdend gedrag de 
afspraak om af te stemmen op de procedures binnen onderwijs waardoor leerlingen 
en ouders maximaal kunnen geholpen worden. 
