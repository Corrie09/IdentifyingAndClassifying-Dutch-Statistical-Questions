title: Vlaamse Veerkracht - Energieprojecten
thema: Energie
Transversaal beleid
pdf link: https://docs.vlaamsparlement.be/pfile?id=2085325
thema link: https://www.vlaamsparlement.be/parlementaire-documenten/schriftelijke-vragen/1839411
SCHRIFTELIJKE VRAAG
nr. 55
van NADIA NAJI
datum: 12 november 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Vlaamse Veerkracht  -  Energieprojecten
Om de economische en sociale gevolgen van de coronacrisis te verzachten, heeft de 
Europese Unie een herstelinstrument opgericht, NextGenerationEU. Met de Europese steun 
moeten lidstaten bijdragen aan duurzame groei en de groene economie. Zo wil de Europese 
Unie inzetten op een economie die onafhankelijker is en beter bestand is tegen externe 
schokken zoals de coronacrisis en klimaatverandering. Om de economische en sociale 
gevolgen van de coronacrisis te verzachten, creëerde de Europese Unie binnen 
NextGeneration EU een herstelfonds: de Recovery en Resilience Facility (RRF).
Vlaanderen maakt aanspraak op maximaal 38,06 procent van de 4,52 miljard euro waarin 
binnen dat fonds voor België voorzien is. In absolute budgettermen gaat het voor 
Vlaanderen over 1,72 miljard euro. Veertig projecten van het investeringsplan van de 
Vlaamse Regering, het zogenaamde plan  Vlaamse Veerkracht, komen in aanmerking voor 
RRF-financiering. Voor de bevoegdheden van de minister gaat het onder meer over de 
projecten VV047 (Waterstofonderzoek) en VV011 (VEB-energie-efficiëntie Vlaamse 
overheid).
Zoals de minister weet, zijn de vereisten, onder meer op het vlak van audit en controle, 
voor projecten die met Europese middelen gefinancierd moeten worden, hoger dan deze 
die alleen met Vlaamse middelen gefinancierd worden. Die hogere vereisten zijn onder 
meer opgenomen in de zogenaamde operational arrangements tussen België en de 
Europese Commissie, artikel 22(2)(d) (i) tot (iii) van Verordening (EU) 2021/241 van 12 
februari 2021 tot instelling van de herstel- en veerkrachtfaciliteit en de bijlage betreffende 
mijlpalen op het het vlak van audit en controle bij het relevante Raadsbesluit (CID-annex). 
Ook de overige vereisten op het vlak van rapportering en opvolging zoals vereist in de 
operational arrangements zijn niet min.
  
1.Welke garanties hebben de minister en haar diensten op het vlak van interne 
richtlijnen, coördinatie en controle dat de projecten die in aanmerking komen voor RRF-
financiering aan de voorwaarden op het vlak van audit en controle en dus van artikel 
22(2)(d) (i) tot (iii)  van bovenvermelde verordening, van de operational arrangements 
en van de bijlage bij het betreffende Raadsbesluit voldoen? Graag een overzicht van 
de garanties op het vlak van interne richtlijnen, coördinatie en controle sinds de start 
van Vlaamse Veerkracht tot op heden, inclusief de data waarop ze eventueel wijzigden.
2.Kan de minister garanderen dat er bij de projecten binnen haar bevoegdheden die in 
aanmerking komen voor RRF-financiering, correct is omgegaan met de Europese regels 
over de besteding van de middelen?
a) Zo ja, waarop baseert zij zich?
b) Zo niet, op welk vlak en bij welke projecten situeren zich de gebreken?
c) Zo niet, hoe zal de minister dat proberen recht te zetten?
3.Heeft de minister of haar administratie al signalen ontvangen van de Europese 
Commissie dat er mogelijk niet conform de Europese regels is gehandeld bij de 
besteding van de middelen?
  
a) Zo ja, in welke vorm manifesteerden die signalen zich, op welke data werden de 
signalen gegeven, op welke projecten waren ze van toepassing en op welke 
elementen bleek de besteding niet conform de Europese regels?
b) Zo ja, zijn er nog mogelijkheden om die niet-conformiteit(en) recht te zetten en 
welke stappen onderneemt de minister om ze te realiseren?
c) Zo ja, wat zijn de mogelijke gevolgen van die niet-conformiteit(en)? 
  
4. Zijn er indicaties vanuit de Europese instanties dat Vlaanderen voor zijn 
energieprojecten een deel van de toegezegde middelen niet zou ontvangen als gevolg 
van eventuele onregelmatigheden in de Vlaamse besteding van middelen? Zo ja, welk 
aandeel van de middelen waarop Vlaanderen daarvoor aanspraak maakt, bevindt zich 
momenteel in de risicozone om niet uitgekeerd te worden?  
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 55 van 12 november 2024
van NADIA NAJI
Een gecoördineerd antwoord op de vragen over het Plan Vlaamse veerkracht zal worden 
verstrekt door Matthias Diependaele, minister-president van de Vlaamse Regering en 
Vlaams minister van Economie, Innovatie en Industrie, Buitenlandse Zaken, Digitalisering 
en Facilitair Management.
