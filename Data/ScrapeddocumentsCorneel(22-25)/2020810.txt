title: Bouwgroep Matexi en SHM Vitare - Verkoop niet-ontwikkelbare gronden - Mogelijke dading
thema: Wonen
pdf link: https://docs.vlaamsparlement.be/pfile?id=2020810
thema link: https://www.vlaamsparlement.be/parlementaire-documenten/schriftelijke-vragen/1782836
SCHRIFTELIJKE VRAAG
nr. 76
van AN MOERENHOUT
datum: 29 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Bouwgroep Matexi en SHM Vitare  -  Verkoop niet-ontwikkelbare gronden  -  Mogelijke 
dading
In 2013 verkocht de bouwgroep Matexi 53 hectare onbebouwde grond aan de sociale 
huisvestingsmaatschappij Vitare. De gronden bleken grotendeels niet-ontwikkelbaar.
Door de vereffening van de woonmaatschappij Vitare dreigde de Vlaamse overheid met 
een waardeverlies van 22,9 miljoen euro op de gronden opgezadeld te worden.
De overheidslening van 35,5 miljoen euro waarmee de gronden van Matexi zijn gekocht, 
werd niet terugbetaald. De jaarlijkse interestlast van 1,3 miljoen euro evenmin, aangezien 
die werd voorgefinancierd door de Vlaamse overheid. De verliespost loopt voor de Vlaamse 
overheid zo op tot bijna 42 miljoen euro.
Om de verjaring van het dossier tegen te gaan, trok de Vlaamse overheid in 2023 de 
erkenning van de woonmaatschappij in en benoemde twee vereffenaars die zich burgerlijke 
partij stelden in het lopende strafdossier. Volgens bronnen van De Tijd werden voor de 
zomer gesprekken opgestart om tot een dading te komen in het dossier.
1. Hoe evalueert de minister de constructie van Matexi - woonmaatschappij Vitare 
(specifiek ook het feit dat Vitare voor 80 procent in handen was van Matexi)?
2. Hoe evalueert de minister het feit dat de woonmaatschappij Vitare, een nieuwkomer 
die voor 80 procent in handen was van Matexi, zulke bedragen aan overheidsleningen 
te gelde kon maken voor gronden die grotendeels niet-ontwikkelbaar bleken? Hoe wil 
de minister voorkomen dat een soortgelijk dossier zich opnieuw voordoet?
3. Wat is de stand van zaken in het lopende strafdossier?
4. Wat is de stand van zaken in de gesprekken die opgestart zouden zijn om tot een 
dading te komen in het dossier?
5. Als er een dading is, onder welke voorwaarden werden die afgesloten? Met hoeveel 
verlies blijft de Vlaamse overheid over?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 76 van 29 november 2023
van AN MOERENHOUT
U moet begrijpen dat we alle lopende gerechtelijke trajecten maximale slaagkansen willen 
geven omdat het de beste garantie is om als Vlaamse overheid onze middelen maximaal 
te kunnen recupereren. Daarom kan ik dus voorlopig geen publieke uitspraken doen over 
de inhoud van die trajecten en in welke fase ze zich bevinden.
Voorts kan ik enkel meegeven dat Vitare een specifiek project was, dat een wrange 
nasmaak heeft nagelaten. Want hoewel zowel de VMSW als de toezichthouder altijd correct 
gehandeld hebben en alle regelgeving nauwgezet hebben opgevolgd, bleek dit 
onvoldoende om te vermijden dat op korte termijn zoveel gronden werden aangekocht met 
Vlaamse leningen, zonder dat er voldoende zekerheid was over de 
ontwikkelmogelijkheden. Er zijn sindsdien dan ook maatregelen genomen die een 
gelijkaardige situatie in de toekomst moeten vermijden.
Zo hebben woonmaatschappijen nog steeds de autonomie om zelf gronden aan te kopen 
maar bij de aankoop van gronden met een waarde hoger dan 1,5 miljoen euro moeten ze 
sinds een paar jaar advies vragen aan Wonen in Vlaanderen, die controleert of de 
maatschappij dit financieel aankan. Projecten boven het financieringsplafond zijn niet 
mogelijk en investeringen met eigen middelen kunnen alleen maar mits akkoord van de 
financiële begeleidingscommissie van Wonen in Vlaanderen. Die commissie volgt ook 
maatschappijen op indien hun financiële situatie op een bepaald moment extra aandacht 
vereist en dit samen met de toezichthouder die de aankoop van gronden (vooral in het 
geval er eigen middelen worden aangewend) zal schorsen en of vernietigen wanneer blijkt 
dat dit niet past in de financiële situatie van de actor.
