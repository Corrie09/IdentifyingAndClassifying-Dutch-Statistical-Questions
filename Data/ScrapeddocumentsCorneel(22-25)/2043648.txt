title: VN-onderzoek naar mensenrechtenschendingen in West-Papua - Steun
thema: Buitenlands beleid
pdf link: https://docs.vlaamsparlement.be/pfile?id=2043648
thema link: https://www.vlaamsparlement.be/parlementaire-documenten/schriftelijke-vragen/1807168
SCHRIFTELIJKE VRAAG
nr. 152
van KARL VANLOUWE
datum: 28 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
VN-onderzoek naar mensenrechtenschendingen in West-Papua  -  Steun
West-Papua is de westelijke helft van het eiland Nieuw-Guinea en vormt een onderdeel 
van Indonesië. Die aanhechting bij Indonesië vond plaats na een referendum in 1969, 
nadat Indonesië de regio al sinds 1963 met goedkeuring van de VN bestuurde. Eerder 
vormde de regio een Nederlandse kolonie. Het referendum van 1969 vond op zijn minst 
onder dubieuze omstandigheden plaats. In de praktijk werd stemrecht voorbehouden aan 
zo’n 1000 door Indonesië aangeduide vertegenwoordigers. De interesse van Indonesië in 
de regio valt ongetwijfeld in grote mate te verklaren door de aanwezigheid van een grote 
goudmijn, alsook door latere ontdekkingen van kostbare mineralen. 
Intussen bestaat er in West-Papua grote onvrede over het Indonesische bestuur. Die 
onvrede culmineerde in 2014 in de oprichting van de United Liberation Movement for West 
Papua (ULMWP), een fusie van de drie onafhankelijkheidsbewegingen van West-Papua. 
Sinds 2021 heeft de ULMWP een regering in ballingschap gevormd, die de aandacht van 
de internationale gemeenschap op de situatie in West-Papua tracht te vestigen. Meer 
bepaald brengen ze de aanhoudende mensenrechtenschendingen door het Indonesische 
bestuur in West-Papua onder de aandacht. De groep International Parliamentarians for 
West Papua (IPWP) spreekt van “extreme mensenrechtenschendingen waarbij 5000 
burgers om het leven kwamen”. 
Op 1 maart 2022 kaartten ook experts van de VN de situatie aan. Ze vermeldden onder 
andere aanhoudend misbruik tegen de inheemse bevolking, zoals kindermoorden, 
verdwijningen en folteringen. De experts riepen op tot humanitaire toegang tot de regio 
en maanden de Indonesische regering ook aan tot een volledig en onafhankelijk onderzoek. 
Verscheidene leden van de internationale gemeenschap gaan verder en steunen een 
onafhankelijk VN-onderzoek. Landen als het Verenigd Koninkrijk, Nederland, Spanje, 
Australië en Nieuw-Zeeland steunen zo’n initiatief. Ook Baskenland sprak zich daarvoor 
uit.
Gelet op die brede internationale steun, graag een antwoord op de volgende vragen.
1. Hoe evalueert de minister-president de mensenrechtenschendingen begaan door het 
Indonesische bestuur tegen de inheemse bevolking van West-Papua?
2. Steunt de minister-president een onafhankelijk VN-onderzoek ter plaatse?
3. Zal de minister-president de Federale Regering vragen om zich internationaal en 
binnen de gremia van de VN uit te spreken voor een onafhankelijk VN-onderzoek ter 
plaatse? 
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 152 van 28 februari 2024
van KARL VANLOUWE
Ik verwijs naar mijn antwoord op schriftelijke vraag 131 van 30 januari 2024 getiteld 
‘Indonesisch bestuur in West-Papoea - Stand van zaken’.
