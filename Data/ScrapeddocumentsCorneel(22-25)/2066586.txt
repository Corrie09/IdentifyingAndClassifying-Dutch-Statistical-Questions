title: Decreet Lokaal Bestuur - Semirechtstreekse verkiezing burgemeester
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2066586
thema link: https://www.vlaamsparlement.be/parlementaire-documenten/schriftelijke-vragen/1829768
SCHRIFTELIJKE VRAAG
nr. 1
van BRECHT WARNEZ
datum: 4 juli 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Decreet Lokaal Bestuur  -  Semirechtstreekse verkiezing burgemeester
Op grond van het toekomstige artikel 58 van het Decreet Lokaal Bestuur – zoals gewijzigd 
bij artikel 39 van het decreet van 16 juli 2021 ter versterking van de lokale democratie 
(Belgisch Staatsblad van 4 augustus 2021) – wordt in geval van toepassing van de 
constructieve motie van wantrouwen nu al, maar in elk geval na de 
gemeenteraadsverkiezingen van 2024, de burgemeester semirechtstreeks verkozen.
Dat betekent dat – eens de bestuursmeerderheid is gevormd – bepaald wordt wie 
burgemeester kan worden. Het burgemeestersmandaat komt in eerste instantie 
automatisch toe aan de grootste fractie van de bestuursmeerderheid en binnen die fractie 
is het automatisch de verkozene met de meeste naamstemmen die burgemeester kan 
worden.
Als die persoon het burgemeestersmandaat niet wenst op te nemen of in de loop van de 
bestuursperiode opgevolgd moet worden, dan zal dat gebeuren door de persoon die na 
haar of hem de meeste naamstemmen had enzovoort. De persoon die afziet van het 
burgemeestersmandaat kan nog altijd schepen worden.
Op dat principe wordt een uitzondering ingebouwd. Gedurende de laatste twee jaar van de 
bestuursperiode (concreet vanaf 1 oktober van het vierde jaar van de bestuursperiode) zal 
het mogelijk zijn om een burgemeester aan te wijzen onafhankelijk van het aantal behaalde 
voorkeurstemmen. Voorwaarde is wel dat de burgemeester die dan als opvolger 
voorgesteld wordt, tot dezelfde fractie behoort als de burgemeester die vervangen wordt.
Op die uitzondering is evenwel nog een uitzondering voorzien in artikel 76 van het decreet 
van 16 juli 2021 (dat nog werd gewijzigd bij artikel 111 van het decreet van 27 oktober 
2024) in het geval van een fusiegemeente. De nieuwe fusiegemeente is niet gebonden aan 
een reguliere regeling waarbij de stemmenkampioen pas na vier jaar kan worden 
opgevolgd. De opvolgende burgemeester hoeft ook niet binnen de fractie van de 
burgemeester aangewezen te worden.
1. Bovengenoemd artikel 76 (en wijziging) van het decreet ter versterking van de lokale 
democratie is geen afwijking van artikel 58, §1 van het Decreet Lokaal Bestuur. Met 
andere woorden: de burgemeester, met name de stemmenkampioen van de grootste 
fractie in de meerderheid, wordt nog wel semirechtstreeks aangewezen, maar lijkt in 
de fusiegemeente gewoon al na één dag vervangen te worden bij akte van opvolging. 
Klopt dat?
2. In de memorie van toelichting bij het decreet staat over de uitzonderingsbepaling in de 
fusiegemeente dat die bepaling is ingevoerd om de volgende reden: “Er kunnen echter 
in het begin van de bestuursperiode afspraken gemaakt worden om tussentijds en in 
onderling overleg een of meerdere burgemeesterswissels door te voeren.” 
Kan dus de akte van opvolging voorzien in meerdere burgemeesterswissels?
3. In artikel 58, §1, decreet over het lokaal bestuur (DLB) staan slechts twee redenen op 
basis waarvan men gedurende die legislatuur geen burgemeester meer kan worden: 
de beslissing tot niet-benoeming door de Vlaamse Regering en de weigering tot 
eedaflegging. 
Kan dus de stemmenkampioen die – zoals in vraag 1 is geschetst – werd afgezet, na 
één dag opnieuw burgemeester worden door bijvoorbeeld de akte van opvolging?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 1 van 4 juli 2024
van BRECHT WARNEZ
1. Dat klopt. De algemene regel dat de verkozene van Belgische nationaliteit met de 
meeste naamstemmen van de grootste coalitiefractie burgemeester wordt, is ook van 
toepassing op de fusiegemeenten. Dit blijkt ook duidelijk uit de parlementaire 
voorbereiding bij het decreet van 16 juli 2021 ter versterking van de lokale democratie 
(Parl.St. Vl.Parl. 2020-2021, nr. 790/1, 42).
Overeenkomstig artikel 354/1 van het DLB kan in een fusiegemeente een akte van 
opvolging worden ingediend. Bij de ontvankelijkheidsvoorwaarden is er geen datum 
opgenomen vanaf wanneer de opvolging uitwerking kan krijgen. Het is bijgevolg 
mogelijk dat de startdatum van de kandidaat-opvolger dicht bij de datum van de 
installatievergadering ligt. Dit is inderdaad afwijkend van de gewone gemeente. 
2. De akte van opvolging in een fusiegemeente kan voorzien in meerdere kandidaat-
opvolgers. Dat is de uitdrukkelijke wens geweest van de decreetgever. Dat blijkt ook uit 
artikel 354/1, §1, derde lid van het DLB waarin is opgenomen dat de akte van opvolging 
ook de einddatum van het mandaat van de kandidaat-opvolger kan vermelden. In dat 
geval kan op de akte van opvolging de naam vermeld worden van een of meer personen 
die worden voorgedragen om hem op te volgen.
In een gewone gemeente kan de akte van opvolging slechts in één opvolger voorzien.
3. Dit is mogelijk. De verkozene die de eed heeft afgelegd als aangewezen-burgemeester 
en nadien via een akte van opvolging vervangen is, kan in dezelfde akte van opvolging 
opnieuw als opvolger zijn voorgedragen voor het ambt van burgemeester.
 
Als dit scenario zich voordoet, zal op de installatievergadering de stemmenkampioen 
van de grootste coalitiefractie als aangewezen-burgemeester zijn eed afleggen. Als in 
de akte van opvolging is voorzien dat de burgemeester de dag na de 
installatievergadering wordt opgevolgd of binnen een periode van bijvoorbeeld twee 
maanden na de installatievergadering, legt de voorziene opvolger op de 
installatievergadering ook de eed af als aangewezen-burgemeester met ingang van de 
voorziene datum in de akte van opvolging. 
Er zullen dan tegelijk twee benoemingsdossiers worden opgestart. Samen met de 
benoeming van de eerste aangewezen-burgemeester (stemmenkampioen grootste 
meerderheidsfractie), zal tevens een besluit tot ontslag ten aanzien van deze 
burgemeester worden aangenomen. Beide benoemde burgemeesters zullen de eed 
moeten afleggen bij de provinciegouverneur, ook al is de eerste burgemeester niet 
langer in functie. Dit is nodig opdat voor de uitwerking van de akte van opvolging het 
noodzakelijk is dat de op te volgen burgemeester het mandaat van burgemeester heeft 
aanvaard. Die definitieve aanvaarding kan enkel blijken uit de eedaflegging bij de 
provinciegouverneur.
Dit werd ook zo toegelicht in de omzendbrief over de start van de lokale en provinciale 
bestuursperiode. U vindt deze omzendbrief hier: https://www.vlaanderen.be/lokaal-
bestuur/organisatie-en-werking/installatie-bestuursorganen-2024/omzendbrief-over-
de-start-van-de-lokale-en-provinciale-bestuursperiode 
