title: Participatieorganisatie LEVL - Jaaractieplan 2024
thema: Integratie en Inburgering
pdf link: https://docs.vlaamsparlement.be/pfile?id=2046722
thema link: https://www.vlaamsparlement.be/parlementaire-documenten/schriftelijke-vragen/1802009
SCHRIFTELIJKE VRAAG
nr. 139
van NADIA SMINATE
datum: 8 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Participatieorganisatie LEVL  -  Jaaractieplan 2024 
Vlaanderen subsidieert participatieorganisatie LEVL op basis van haar verplichte jaarlijkse 
actieplannen. 
Een jaaractieplan moet immers worden ingediend bij het Agentschap Binnenlands Bestuur 
(ABB) op 15 december van het jaar voorafgaand aan het jaar waarop het jaaractieplan 
betrekking heeft.
1. Heeft de minister al notie gekregen van het nieuwe jaaractieplan 2024?
2. Kan de minister, indien goedgekeurd, het jaaractieplan aanhechten bij het antwoord 
op deze vraag, samen met het ministerieel besluit ter zake?
3. In het subsidiebesluit had de voorganger van de minister een artikel (art. 9) 
opgenomen waarin staat dat er een verplicht maandelijks overleg tussen ABB en LEVL 
dient te zijn.
Kan de minister bevestigen dat een dergelijk maandelijks overleg steeds heeft 
plaatsgevonden? Graag de verslagen/notulen daarvan toevoegen aan het antwoord op 
deze vraag. 
Aansluitend verwijs ik graag naar mijn schriftelijke vraag nr. 168 van 2 februari 2023. De 
minister kon toen geen antwoord geven op mijn vragen 3 a)-i), gelet op het ontbreken van 
een noodzakelijk jaarverslag. 
4. Kan de minister het jaarverslag 2022, de analyse van het jaarverslag 2022 en alle 
financiële en inhoudelijke voortgangsrapporteringen dienaangaande toevoegen aan 
het antwoord op deze vraag?
6. a) Kan de minister aansluitend een exhaustief antwoord bezorgen op de deelvragen 
3 a)-i) van mijn schriftelijke vraag nr. 168 rond het jaaractieplan 2022?
b) Kan de minister aansluitend het huidige organogram van LEVL en de huidige 
samenstelling van de bestuursorganen van LEVL toevoegen aan het antwoord op 
deze vraag?
7. Heeft de minister al gebruik moeten maken van de sanctioneringsmogelijkheden 
omdat er verbintenissen niet zijn nageleefd? Zo ja, kan zij aangeven op welke basis 
dat is gebeurd?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 139 van 8 februari 2024
van NADIA SMINATE
1. Conform artikel 5 § 2, derde lid van het Besluit van de Vlaamse Regering van 26 juni 
20201 (hierna: Erkenningsbesluit) moet de erkende participatieorganisatie (hierna: 
LEVL vzw) zijn  jaaractieplan indienen bij het Agentschap Binnenlands Bestuur (hierna: 
ABB) uiterlijk op 15 december van het jaar voorafgaand aan het jaar waarop het 
jaaractieplan betrekking heeft. Het jaaractieplan 2024 werd door LEVL vzw effectief 
ingediend op 15 december 2023 bij ABB. 
2. Het jaaractieplan 2024 is bijgevoegd (bijlage 1). De werkingssubsidie voor 2024 werd 
aan LEVL vzw toegekend bij ministerieel besluit van 20 februari 2024 (bijlage 2). 
3. De werkingssubsidie voor 2023 werd aan LEVL vzw toegekend bij ministerieel besluit 
van 27 januari 2023 (bijlage 3). In artikel 9 van dit ministerieel besluit werd de volgende 
verplichting opgenomen: ‘Overeenkomstig artikel 7§4 van de 
samenwerkingsovereenkomst stemt de participatieorganisatie op regelmatige basis af 
met het Agentschap Binnenlands Bestuur over de uitvoering van de 
samenwerkingsovereenkomst. Voor de opvolging van het jaaractieplan 2023 wordt een 
maandelijks overleg georganiseerd tussen de participatieorganisatie en het Agentschap 
Binnenlands Bestuur.  Minstens twee maal per jaar wordt een structureel overleg 
georganiseerd over de stand van zaken van de uitvoering van het totale jaaractieplan 
2022 tussen de participatieorganisatie en Agentschap Binnenlands Bestuur.’.
Conform bovenvermelde bepaling zijn er in 2023 tussen ABB en LEVL vzw 12 
opvolgingsmomenten (een per maand) en 2 structurele overlegmomenten over de 
opvolging van het jaaractieplan 2023 geweest op volgende momenten: 31 januari, 7 
maart (uitgesteld van 28 februari), 28 maart, 9 mei, 30 mei, 16 juni, 31 juli, 25 
augustus, 6 september, 19 oktober, 24 november en 13 december. De 2 structurele 
overlegmomenten zijn doorgegaan op hetzelfde moment met 2 van de 12 
opvolgingsmomenten op 16 juni en 24 november 2023.
De verslagen (bijlage 4) opgesteld door ABB van deze verplichte overlegmomenten met 
LEVL vzw worden conform artikel 90 punt 5 van het Reglement van het Vlaams 
Parlement om redenen van vertrouwelijkheid en GDPR (het betreft persoonsgevoelige 
gegevens) ter inzage gelegd bij de voorzitter van het Vlaams Parlement overeenkomstig 
de door mij vastgelegde modaliteiten.
4. LEVL vzw heeft conform artikel 5, §3, tweede lid van het Erkenningsbesluit haar 
jaarverslag 2022 (bijlage 5) en jaarrekening 2022 (bijlage 6) digitaal ingediend bij ABB 
op 31 maart 2023. Conform de transparantieverplichting ingeschreven in het artikel 
2,2° van het Erkenningsbesluit heeft LEVL vzw haar jaarverslag 2022 en jaarrekening 
2022 gepubliceerd op haar website: https://levl.be/ons-regelgevend-kader/ 
1 Besluit van de Vlaamse Regering van 26 juni 2020 tot uitvoering van het decreet van 7 juni 2013 betreffende het Vlaamse 
integratie- en inburgeringsbeleid, wat betreft de participatieorganisatie, en tot wijziging van het besluit van de Vlaamse Regering 
van 26 april 2019 tot uitvoering van diverse bepalingen van het decreet van 7 juni 2013 betreffende het Vlaamse integratie- en 
inburgeringsbeleid wat betreft de participatieorganisatie en de oriëntering van anderstaligen naar het meest gepaste aanbod NT2, 
en tot wijziging van diverse bepalingen van het besluit van de Vlaamse Regering van 29 januari 2016 houdende de uitvoering 
van het decreet van 7 juni 2013 betreffende het Vlaamse integratie- en inburgeringsbeleid.
Conform artikel 17, §1 van het Erkenningsbesluit moet ABB jaarlijks een schriftelijk 
voortgangsrapport opmaken dat uiterlijk tegen 1 juli van het jaar dat volgt op het 
werkjaar waarop het betrekking heeft, en bezorgd worden aan de bevoegde minister. 
Voor het eerste werkjaar van LEVL vzw, zijnde 2022, heeft ABB een voortgangsrapport 
2022 (bijlage 7) aan mij als bevoegde minister bezorgd op 29 juni 2023 over de 
volgende elementen: 
- de naleving door LEVL vzw van de erkenningsvoorwaarden vermeld in het 
Erkenningsbesluit; 
- de uitvoering door LEVL vzw van de afspraken die opgenomen zijn in de 
samenwerkingsovereenkomst 2022-2026 (bijlage 8); 
- de aanwending van de aan LEVL vzw toegekende werkingssubsidie.
ABB heeft na grondige analyse geen tekortkomingen bij LEVL vzw op bovenstaande 
elementen vastgesteld in haar voortgangsrapport 2022. Dit voortgangsrapport 2022 
van ABB over LEVL vzw (bijlage 7) wordt conform artikel 90 punt 5 van het Reglement 
van het Vlaams Parlement om redenen van vertrouwelijkheid en GDPR (het betreft 
persoonsgevoelige gegevens) ter inzage gelegd bij de voorzitter van het Vlaams 
Parlement overeenkomstig de door mij vastgelegde modaliteiten.
6. a) Een exhaustief antwoord op de deelvragen 3 a) tot i) van uw schriftelijke vraag nr. 
168 van 2 februari 2023 rond het jaaractieplan 2022 is te vinden in het jaarverslag 
2022 (bijlage 5) van LEVL vzw. Alle rapporten en beleidsaanbevelingen van LEVL vzw 
zijn thematisch te raadplegen op de website van LEVL vzw ( https://levl.be) onder 
‘Onze Dossiers”. 
b) Het huidige organogram (bijlage 9) en de huidige samenstelling van de 
bestuursorganen (bijlage 10) van LEVL vzw worden conform artikel 90 punt 5 van 
het Reglement van het Vlaams Parlement om redenen van vertrouwelijkheid en GDPR 
(het betreft persoonsgevoelige gegevens) ter inzage gelegd bij de voorzitter van het 
Vlaams Parlement overeenkomstig de door mij vastgelegde modaliteiten.
7. Vermits er in het voortgangsrapport over LEVL vzw voor het werkjaar 2022, geen 
tekortkomingen werden vastgesteld door ABB, werd dan ook geen gebruik gemaakt 
sanctioneringsmogelijkheden vermeld in artikel 19 en 20 van het Erkenningsbesluit.  
BIJLAGEN
Conform artikel 90 punt 5 van het Reglement van het Vlaams Parlement worden de bijlagen 
4, 7, 9 en 10 om redenen van vertrouwelijkheid en GDPR (persoonsgevoelige gegevens) 
ter inzage gelegd voor de Vlaamse volksvertegenwoordigers bij de voorzitter van het 
Vlaams Parlement overeenkomstig de door mij vastgelegde modaliteiten.
1.Jaaractieplan 2024 van LEVL vzw.
2.Ministerieel besluit van 20 februari 2024 tot toekenning van een subsidie aan de 
participatieorganisatie LEVL VZW voor het werkjaar 2024.
3. Ministerieel besluit van 27 januari 2023 tot toekenning van een subsidie aan de 
participatieorganisatie LEVL vzw voor het werkjaar 2023.
4. Verslagen van de maandelijkse en structurele overlegmomenten tussen ABB en LEVL 
vzw in 2023.
5. Jaarverslag 2022 van LEVL vzw.
6. Jaarrekening 2022 van LEVL vzw.
7. Voortgangsrapport van ABB over het werkjaar 2022 van LEVL vzw. 
8. Samenwerkingsovereenkomst 2022-2026 tussen Vlaamse Regering en LEVL vzw.
9. Huidig organogram van LEVL vzw.
10.Huidige samenstelling van de bestuursorganen van LEVL vzw.
