title: Tijdelijk residentieel woonrecht in landbouwgebied na stopzetting landbouwactiviteiten - Richtlijnen en vergunningsaanvragen
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2080211
thema link: https://www.vlaamsparlement.be/parlementaire-documenten/schriftelijke-vragen/1831268
SCHRIFTELIJKE VRAAG
nr. 2
van DRIES DEVILLÉ
datum: 7 oktober 2024
aan JO BROUNS
VLAAMS MINISTER VAN OMGEVING EN LANDBOUW
Tijdelijk residentieel woonrecht in landbouwgebied na stopzetting landbouwactiviteiten  -  
Richtlijnen en vergunningsaanvragen
Artikel 40, §1 van het Stikstofdecreet voorziet in een aanvullend woonrecht voor stoppende 
landbouwers.
Voor een piekbelaster die ervoor kiest zijn landbouwactiviteiten volledig stop te zetten, 
evenals voor elke andere landbouwer die beslist om gebruik te maken van het flankerend 
beleid voor de stopzetting van zijn landbouwactiviteiten, geldt er, in hoofde van die ex-
landbouwer en zijn afstammelingen, de langstlevende echtgenoot, echtgenote of wettelijk 
samenwonende partner van die ex-landbouwer of van zijn afstammelingen, en hun 
respectieve gezinsleden, ten persoonlijke titel, een tijdelijk residentieel woonrecht. Nog 
volgens die decreetbepaling is het uitoefenen van voormeld woonrecht vrijgesteld van een 
eventuele vergunningsplicht voor het geheel of gedeeltelijk wijzigen van de hoofdfunctie 
landbouw naar deze nieuwe functie (residentieel) wonen.
In artikel 40, §2 van het Stikstofdecreet wordt vervolgens expliciet bepaald dat dit hoger 
beschreven tijdelijk residentieel woonrecht vervalt als en zodra de voormalige 
landbouwbedrijfswoning ofwel niet langer betrokken wordt als hoofdverblijfplaats door die 
ex-landbouwer, zijn afstammelingen of hun respectieve gezinsleden, ofwel er een 
overdracht van de woning aan andere dan voormelde personen plaatsvindt.
In geval van voormelde overdracht van dergelijke voormalige landbouwbedrijfswoning (of 
het voormalig landbouwbedrijf in zijn geheel) bepaalt het Stikstofdecreet dat alsnog een 
voorafgaande omgevingsvergunning vereist is voor de wijziging van de hoofdfunctie 
landbouw naar de nieuwe functie (residentieel) wonen als de voormalige 
landbouwbedrijfswoning of de voormalige bedrijfsgebouwen niet opnieuw ten dienste staan 
van landbouwactiviteiten.
Het verkrijgen van dergelijke omgevingsvergunning is echter geen vanzelfsprekendheid nu 
de Vlaamse overheid in het kader van haar bouwshiftambities ernaar streeft om 
zonevreemd residentieel wonen maximaal terug te dringen. In die optiek behoeft het geen 
verdere uitleg dat veel stoppende landbouwers de waarde van hun voormalige 
landbouwwoningen volledig verloren zien gaan op het ogenblik dat zij hun woning willen 
verkopen aan derden, niet-landbouwers, en een omgevingsvergunning voor de wijziging 
naar de nieuwe hoofdfunctie residentieel wonen geweigerd wordt, temeer omdat de kans 
dat die bebouwde onroerende goederen opnieuw voor landbouwdoeleinden zullen of 
kunnen worden ingeschakeld in vele gevallen quasi onbestaande is.
Op dit ogenblik voorziet het Stikstofdecreet echter in geen enkele financiële compensatie 
voor dit hoger beschreven waardeverlies van voormalige landbouwwoningen in gebieden 
met een agrarische bestemming.
1. Werden er door de Vlaamse minister van Omgeving en Landbouw uniforme richtlijnen 
verstrekt aan de Vlaamse adviesverlenende administraties en de lagere 
vergunningverlenende instanties die toegepast moeten worden bij de beoordeling van 
dergelijke omgevingsvergunningsaanvragen? Zo ja, wat zijn die richtlijnen? Zo niet, 
welk intern kader hanteren de Vlaamse adviesverlenende administraties en de lagere 
vergunningverlenende instanties bij de beoordeling van dergelijke 
omgevingsvergunningsaanvragen om te bepalen of al dan niet een vergunning kan 
worden verleend?
2. Hoeveel omgevingsvergunningsaanvragen voor de wijziging naar de nieuwe 
hoofdfunctie residentieel wonen werden er in de hoger beschreven optiek sinds de 
inwerkingtreding van het Stikstofdecreet ingediend, hoeveel van die aanvragen 
werden in eerste aanleg respectievelijk geweigerd en ingewilligd, tegen hoeveel van 
die respectievelijk afgeleverde en geweigerde vergunningen werd administratief hoger 
beroep ingesteld, en welke uitspraak volgde desgevallend in graad van beroep? Graag 
een dataoverzicht per Vlaamse provincie.
3. Is de minister van Omgeving en Landbouw zich er ten volle van bewust dat 
landbouwers die, in toepassing van artikel 40 van het Stikstofdecreet, hun 
bedrijfsactiviteiten hebben stopgezet en plannen om hun landbouwbedrijfswoning 
daarna over te dragen aan derden, niet-landbouwers, maar een omgevingsvergunning 
voor de wijziging van de hoofdfunctie naar residentieel wonen geweigerd zien, de 
waarde van dergelijke woning volledig zien teloorgaan?
Overweegt de minister om in dergelijke gevallen in passende compensaties te voorzien 
voor die ex-landbouwers? Zo ja, welke en binnen welke termijn? Zo niet, waarom niet?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 2 van 7 oktober 2024
van DRIES DEVILLÉ
1. Neen, noch de vorige minister van Omgeving, noch ikzelf hebben richtlijnen verstrekt 
aan de Vlaamse adviesinstanties of vergunningverlenende overheden.
Het advies van het Agentschap Landbouw met betrekking tot functiewijzigingen is 
opgedeeld in drie beoordelingsluiken:
a. Toetsing aan het regelgevend kader:
i. Vlaamse Codex Ruimtelijke Ordening, o.a. artikel 4.4.23 en 7.5.1; 
ii. het besluit van de Vlaamse Regering van 14 april 2000 tot bepaling van de 
vergunningsplichtige functiewijzigingen; 
iii. het besluit van de Vlaamse Regering van 28 november 2003 tot vaststelling 
van de lijst van toelaatbare zonevreemde functiewijzigingen;
iv. omzendbrief RO 2017/01;
b. Goede ruimtelijke ordening:
i. beschrijving van de lokale agrarische structuur;
ii. functionele inpasbaarheid: inschatting van de impact op de landbouwbedrijven 
in de omgeving;
c. Potentie voor agrarisch hergebruik.
Interne kaders bij andere Vlaamse adviesinstanties of vergunningverlenende 
overheden zijn mij niet bekend.
Zowel landbouwers als niet-landbouwers kunnen nog steeds een vergunningsaanvraag 
indienen voor een zonevreemde functiewijziging. Hierbij dient de huidige regelgeving 
toegepast te worden. 
Dit betekent dat aanvragers (landbouwers of anderen) zich kunnen beroepen op het 
huidige besluit inzake zonevreemde functiewijzigingen, dat de 
vergunningsmogelijkheid bevat voor het geheel of gedeeltelijk wijzigen van het 
gebruik van een eventueel leegstaand landbouwbedrijf, met als nieuw gebruik 
uitsluitend wonen, zij het onder bepaalde voorwaarden. Adviesinstanties dienen 
daarbij hun advies te leveren op basis van geldende regelgeving.
Vervolgens zal de vergunningverlenende overheid de aanvraag moeten beoordelen, 
met toepassing van de beoordelingsgronden in artikel 4.3.1 VCRO, waaronder de 
goede ruimtelijke ordening.
Bovendien kan hier gewezen worden op de recente wijziging van de VCRO waarmee 
een regularisatiemogelijkheid wordt voorzien voor een zonevreemde functiewijziging 
die reeds doorgevoerd werd. Zo is de omvorming van een landbouwwoning naar 
residentieel wonen voortaan regulariseerbaar. 
2. In bijlage vindt u het dataoverzicht per provincie van de omgevingsaanvragen vanaf 
de inwerkingtreding van het Stikstofdecreet voor de functiewijzigingen van landbouw 
naar wonen zoals geregistreerd door de aanvrager in het Omgevingsloket (23 februari 
2024 tot 18 oktober 2024).
3. Het Stikstofdecreet heeft niet tot gevolg dat een vergunning zonder meer geweigerd 
moet worden, maar wel dat het tijdstip waarop een vergunningsaanvraag moet worden 
gedaan, opgeschoven kan worden in de tijd. 
Ook zonder het Stikstofdecreet diende men voor een functiewijziging van een 
landbouwerswoning (functie landbouw) naar een nieuwe hoofdfunctie (residentieel 
wonen) een vergunningsaanvraag in te dienen.
BIJLAGE
Dataoverzicht per provincie van de omgevingsaanvragen
