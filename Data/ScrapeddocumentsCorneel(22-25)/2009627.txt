title: Personeel Vlaamse overheid - Gendergelijke verdeling verlofstelsels
thema: Lokale overheden en Binnenlands bestuur
Vlaamse administratie
pdf link: https://docs.vlaamsparlement.be/pfile?id=2009627
thema link: https://www.vlaamsparlement.be/parlementaire-documenten/schriftelijke-vragen/1775120
SCHRIFTELIJKE VRAAG
nr. 43
van KATRIEN SCHRYVERS
datum: 25 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Personeel Vlaamse overheid  -  Gendergelijke verdeling verlofstelsels
Uit een studie van het Instituut voor de gelijkheid van vrouwen en mannen (‘De 
genderdimensie van verschillende soorten verlof in België’) blijkt dat vrouwen nog steeds 
vaker zorggerelateerd verlof, zoals ouderschapsverlof of mantelzorgverlof, opnemen dan 
mannen. Dat bleek ook al uit de cijfers die ik opvroeg in verschillende schriftelijke vragen. 
Om vaders te stimuleren om in meer gelijke mate ouderschapsverlof op te nemen, stelt 
het Instituut voor de gelijkheid van vrouwen en mannen voor om een zogenaamde 
gelijkheidsbonus toe te kennen als elke ouder zijn of haar ouderschapsverlof volledig heeft 
opgenomen. De bonus zou de vorm kunnen aannemen van geld, tijd (bijv. extra 
ouderschapsverlof), een premie of een belastingvoordeel. Voorbeelden daarvan zijn er al 
in andere landen zoals Portugal, Duitsland en Zweden. 
Een ander voorstel van de studie betreft een semantische en symbolische kwestie. De 
terminologie die nu gebruikt wordt, namelijk dat we spreken over ‘verlof’, verwijst naar 
een vrijstelling met betrekking tot arbeid, en geeft geen erkenning aan het werk als ouder, 
opvoeder of andere zorgverlener, zo klinkt het. Het Instituut voor de gelijkheid van 
vrouwen en mannen suggereert om de term ‘verlof’ te vervangen door de term ‘tijd’ om 
aan te duiden dat de taak waarvoor er verlof wordt genomen eveneens tijd vergt. Zodoende 
zou het dan gaan over ‘ouderschapstijd’, ‘tijd voor mantelzorg’ enzovoort.
1. Hoe reageert de minister op de studie van het Instituut voor de gelijkheid van vrouwen 
en mannen over de genderdimensie van verschillende soorten verlof? 
2. Welke initiatieven neemt de minister om voor wat betreft de Vlaamse ambtenaren en 
de medewerkers van de lokale besturen te zorgen voor een meer gendergelijke 
verdeling van de huidige bestaande verlofstelsels om zorg te geven? 
3. Hoe staat de minister tegenover de suggestie om de terminologie aan te passen 
teneinde de connotatie van ‘vrije tijd’ aan het woord ‘verlof’ te vermijden en aldus op 
symbolische wijze het werk dat verricht wordt tijdens die periodes sterker te 
waarderen? 
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 43 van 25 oktober 2023
van KATRIEN SCHRYVERS aan BART SOMERS
1. De studie bevestigt opnieuw dat vrouwen, veel meer dan mannen, tijdelijk geheel of 
gedeeltelijk uit de arbeidsmarkt stappen om zorg op te nemen voor kinderen, 
familieleden of andere hulpbehoevenden. De uitdagende combinatie van arbeid en zorg 
heeft een grote impact op de maatschappelijke positie en het welzijn van de vrouw. 
De recente IMC Vrouwenrechten, onder voorzitterschap van mijn voorganger-minister 
Somers, nam ook het engagement om met aandacht te kijken naar de 
beleidsaanbevelingen die voortkomen uit deze studie en te onderzoeken op welke 
manier we in Vlaanderen opvolging kunnen geven aan de aanbevelingen. 
2. Als werkgever zet de Vlaamse overheid voornamelijk in op de aanbeveling om haar 
personeelsleden te informeren en sensibiliseren. Via de personeelspagina’s van het 
intranet Vlaanderen Intern is de informatie over de verschillende verloven actueel en 
toegankelijk gebundeld en gaat er aandacht naar genderneutraal en inclusief schrijven. 
Daarnaast levert ook de dienst Diversiteitsbeleid inspanningen tot sensibilisering. De 
dienst publiceerde in het verleden reeds artikels over vaderschap (en verloven) naar 
aanleiding van internationale mannen- en vrouwendag op het intranet van de Vlaamse 
overheid. 
Wat betreft lokale besturen, wil ik benadrukken dat alle personeelsleden gebruik 
kunnen maken van diverse verlofstelsels om zorg te dragen voor hun familieleden. We 
zetten ook hier in op een verhoogde transparantie. De lokale besturen en hun 
personeelsleden kunnen alle informatie over de rechtspositieregeling van het personeel 
van lokale en provinciale besturen terugvinden op een speciaal daarvoor ontwikkeld 
digitaal platform. De artikels over de verschillende verlofstelsels komen uitvoerig aan 
bod.
Daarnaast bepalen lokale besturen zelf welk HR-beleid ze willen voeren. Zo kunnen zij 
autonoom stimuli in hun HR-beleid inbouwen om een meer gendergelijke opname van 
de zorgverloven te bekomen. 
3. Een wijziging van terminologie kan potentieel een meerwaarde hebben. Het woord 
‘verlof’ vervangen door ‘tijd’ zou een manier kunnen zijn om zorgarbeid beter zichtbaar 
te maken en zou de perceptie kunnen wegnemen dat zorgverlof in functie van 
zorgarbeid een soort vakantie zou betreffen. Als de federale collega’s zouden beslissen 
om hier stappen in te zetten, is afstemming tussen de diverse beleidsniveaus 
aangewezen. 
