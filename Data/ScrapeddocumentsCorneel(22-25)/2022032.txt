title: Digihubs - Stand van zaken
thema: Wetenschap en Innovatie
pdf link: https://docs.vlaamsparlement.be/pfile?id=2022032
thema link: https://www.vlaamsparlement.be/parlementaire-documenten/schriftelijke-vragen/1782466
SCHRIFTELIJKE VRAAG
nr. 81 
van MAURITS VANDE REYDE
datum: 27 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Digihubs  -  Stand van zaken
In uitvoering van de beleidsnota werd in 2021 in elke provincie een digihub opgericht. Voor 
elke digihub is een consortium samengesteld met kennispartners. De consortia worden in 
elk van de provincies getrokken door de lokale kamers van Voka.
1. Wat is de stand van zaken op dit moment?
a) Hoeveel bedrijven uit de doelgroep werden al bereikt (intakegesprekken, 
informatie-uitwisselingen enzovoort)?
b) Hoeveel begeleidingstrajecten werden al opgestart?
c) Hoeveel trajecten werden al gefinaliseerd?
d) Hoe verloopt de begeleiding concreet? 
Gebeurt dat door de kennispartners of wordt doorverwezen naar private 
aanbieders?
e) Hoe verloopt de financiering van die trajecten?
In welke mate wordt een bijdrage van de bedrijven gevraagd en hoe wordt ze 
bepaald?
2. Hoe kan de werking van de digihubs vandaag worden geëvalueerd in termen van bereik 
van de doelgroep en concreet afgeleverde adviezen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 81 van 27 november 2023
van MAURITS VANDE REYDE
1. a) Binnen het sinds 31/10/2023 afgelopen EFRO-project i.v.m. de VOKA-DigiHubs 
werden door alle 6 Voka-Kamers in totaal 195 info- & adviesvragen formeel 
geregistreerd. Een info- & adviesgesprek vindt fysiek of digitaal plaats, gebeurt 
steeds persoonlijk met de kmo en duurt minstens 1 uur.
b) Binnen de projectperiode werden door de DigiHubs 83 begeleidingstrajecten en 4 
workshops opgestart waarin kmo's en kennisinstellingen uit heel Vlaanderen 
samenwerkten.
c) In totaal zijn er 83 begeleidingstrajecten en 4 workshops succesvol afgerond. 
Samen vertegenwoordigt het aantal een slaagkans van 100% van start tot einde. 
Elk opgestart begeleidingstraject is met succes voltooid.
d) De werking van de VOKA-DigiHubs verloopt volgens een vast stramien. Een Voka-
adviseur bespreekt in stap 1 samen met de KMO een vraag in een verkennend 
gesprek. In dit gesprek ligt de focus op de huidige situatie en de gewenste 
toekomstige situatie. Ook worden de mogelijkheden binnen het aanbod van Voka 
in samenwerking met de kennisinstellingen besproken en wordt de projectwerkwijze 
verduidelijkt. 
Volgend op het Individueel gesprek gaat de Voka-adviseur in stap 2 als SPOC aan 
de slag om concrete vragen te beantwoorden en deze uit te werken. Naar behoefte 
van de KMO zal de Voka-adviseur samen met KMO bepalen welke kennispartner 
geschikt is voor het digitale traject. In deze fase is er ook interactie mogelijk met 
Team Bedrijfstrajecten van VLAIO om deze keuze te valideren.
De Voka-adviseur brengt in stap 3 de KMO in contact met de kennispartner. De 
gekozen kennispartner stelt vervolgen een offerte op voor verdere technische 
analyse o.b.v. de door de kennispartner gehanteerde methodologie. Samen met de 
kennispartner werkt de KMO resultaatgericht naar de juiste oplossing; cf. een 
DigiHub. Het is tijdens deze fase dat de kennispartner de begeleiding van de KMO 
voor een groot deel op zich neemt. In praktijk gaat dit om het plannen van 
testdagen en sessies op geregelde basis om net datgene waarvoor de DigiHub dient, 
uit te werken. 
Tijdens het volledige traject blijft de Voka-adviseur de SPOC en kan de kmo, maar 
ook de kennispartner terecht voor vragen bij Voka.
Start de kmo uiteindelijk niet met een DigiHub-begeleidingstraject, dan onderneemt 
de Voka-adviseur verder acties met de kmo om toch een oplossing te kunnen 
voorzien. Volgende scenario’s zijn hierbij mogelijk:
- de kmo in contact brengen met een commerciële partner;
- het aanbieden van oplossingen aan de hand van andere, bestaande Voka-
producten, binnen het huidige Programma Ondernemerschap met VLAIO;
- het aanbieden van oplossingen aan de hand van bestaande commerciële Voka-
producten, die niet kaderen binnen het Programma Ondernemerschap;
- doorverwijzing binnen het VLAIO-netwerk en/of VLAIO-instrumentarium.
e) De financiering van de DigiHubs was verdeeld in 2 projecttypes. Projecttype 1 (per 
provincie: 56.250 euro subsidie (EFRO + Vlaamse Cofinanciering) en 56.250 euro 
private cofinanciering) omvat de communicatie om kmo’s te bereiken en/of aan te 
trekken, ontwikkeling van het digitaal platform (Kianda), de coördinatie van de 
digitale hub en tot slot de evaluatie van de begeleiding en organisatie. Projecttype 
2 (per provincie: 970 EUR subsidies (EFRO en Vlaamse Cofinanciering) omvat de 
middelen voor het daadwerkelijk begeleiden naar een actieplan en begeleidingen 
van de KMO naar een advies. De 30% private cofinanciering voor projecttype 2 
dient rechtstreeks van de kmo te komen.
2. Op basis van door de Voka-kamers uitgevoerde bevragingen, worden de 
begeleidingstrajecten als waardevol en doeltreffend beoordeeld door de kmo’s. Hierbij 
dient wel vermeld te worden dat het geenszins makkelijk was om ondanks de kmo’s 
te werven voor de begeleidingstrajecten. Het bereik is aldus onder de verwachtingen 
gebleven. Meer specifiek nam het op gang brengen van de samenwerking tussen Voka 
en de kennispartners meer tijd dan verwacht in beslag.  
