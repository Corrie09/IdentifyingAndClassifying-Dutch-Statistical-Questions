title: Dierenwelzijn - Stalbranden
thema: Dierenwelzijn
Landbouw
Visserij
pdf link: https://docs.vlaamsparlement.be/pfile?id=2051066
thema link: https://www.vlaamsparlement.be/parlementaire-documenten/schriftelijke-vragen/1806777
SCHRIFTELIJKE VRAAG
nr. 324
van MIEKE SCHAUVLIEGE
datum: 27 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dierenwelzijn  -  Stalbranden
Opnieuw werden 300 varkens levend verbrand in een stalbrand in Bocholt. Een ploeg van 
veertig brandweerlui rukte uit, maar dat mocht niet baten. De dieren stierven een 
gruwelijke dood. De oorzaak: een defecte warmtelamp boven de biggen. 
In antwoord op voorgaande vragen wees de minister er op dat bij inventarisaties van 
brandinterventies geen onderscheid gemaakt werd tussen het soort gebouwen. De minister 
gaf aan dat vanaf 2022 wel een onderscheid gemaakt zou worden tussen branden in stallen 
en andere landbouwgebouwen. 
1. Is de minister het ermee eens dat levend verbrand worden in een stalbrand niet 
bijdraagt aan het dierenwelzijn? 
2. Het Federaal Agentschap voor de Veiligheid van de Voedselketen (FAVV) is 
verantwoordelijk voor de controle op het dierenwelzijn, maar welke Vlaamse instantie 
voert de controle op brandveiligheid uit? 
3. Is de minister het ermee eens dat ter wille van het dierenwelzijn extra aandacht voor 
brandveiligheid in stallen wenselijk is? 
4. Kan de minister voor de periode 2019 tot op heden aangeven hoeveel landbouwdieren 
omkwamen bij branden in landbouwgebouwen? Graag een overzicht per diercategorie, 
per jaar en per provincie.
5. Kan de minister voor de periode 2022 tot op heden aangeven hoeveel landbouwdieren 
omkwamen bij stalbranden? Graag een overzicht per diercategorie, per jaar en per 
provincie.
6. Op eerdere vragen gaven federale ministers al het antwoord dat zij geen specifieke 
brandveiligheidsvoorschriften voor stallingen kunnen opmaken omdat dat sinds de 
zesde staatshervorming een bevoegdheid is van de gewesten. Het federale niveau 
geeft daarbij aan dat de gemeenschappen en gewesten bevoegd zijn tot het regelen 
van de specifieke veiligheidsaspecten (bv. voor ouderenvoorzieningen, maar eventueel 
ook voor veestallen, met name door de federale basisnormen aan te passen en aan te 
vullen, zonder die aan te tasten). De bal ligt dus in het kamp van Vlaanderen. 
Zal de minister daarvoor initiatieven nemen? Zo ja, welke?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 324 van 27 februari 2024
van MIEKE SCHAUVLIEGE
1. Is het parlementslid het ermee eens dat schriftelijke parlementaire vragen niet 
dienen voor louter retorische vragen, waar werkelijk niemand het mee oneens is? 
2. Voor wat de landbouwdieren betreft bestaat er inderdaad een protocol met het FAVV, 
zodat het FAVV ook het dierenwelzijn nagaat op de landbouwbedrijven die het 
controleert. Het FAVV voert daardoor het grootste aantal dierenwelzijnscontroles uit. 
Daarnaast controleert Dierenwelzijn Vlaanderen zelf ook een aantal bedrijven.
3. Ik denk dat elke rechtgeaarde eigenaar / veehouder / mens het belangrijk vindt om 
brand te vermijden en daarom niet alleen het advies van de brandweer bij de 
aanvraag van een nieuwe omgevingsvergunning zal volgen, maar alle voorzorgen zal 
nemen om dergelijke tragedies te vermijden. De geregelde keuring van de elektrische 
installaties is daarvan een belangrijk onderdeel. Doormiddel van sensibilisering wordt 
extra aandacht voor deze problematiek gevraagd.
4-5.Het verzamelen van de gegevens over stalbranden is een federale bevoegdheid. Ik 
heb hierover contact opgenomen met mijn federale collega bevoegd voor 
Binnenlandse Zaken, Annelies Verlinden. Zij deelde mij mee dat in de 
interventieverslagen van de brandweer sinds kort de categorie “landbouwgebouw” 
verder onderverdeeld werd, waarbij ook de stal als categorie opgenomen werd. Dit 
moet het mogelijk maken om in de toekomst betrouwbaardere statistieken te hebben 
over het aantal branden in stallen. 
De brandweer heeft echter geen kennis over het aantal dieren dat bij de brand is 
omgekomen, of dat achteraf is moeten worden geëuthanaseerd. Deze cijfers zijn niet 
in het interventieverslag opgenomen en niet beschikbaar.
6. In de meest recente diersoortspecifieke regelgeving, deze over het welzijn van 
konijnen in landbouwbedrijven en deze over het welzijn van kalkoenen heb ik laten 
opnemen dat er verplicht een brandalarm, brandblusapparatuur en een evacuatieplan 
aanwezig moeten zijn. 
We blijven ook inzetten op sensibilisering, want bij het ontstaan van brand speelt 
menselijk handelen nu eenmaal vaak een rol. 
We gingen na of er buitenlandse voorbeelden zijn van wetgeving die garandeert dat 
het aantal stalbranden daalt, maar vonden nog geen bruikbare blauwdrukken. 
