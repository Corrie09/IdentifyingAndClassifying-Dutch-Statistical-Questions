title: De Lijn Kortrijk - Trambusproject
thema: Mobiliteit en Verkeer
pdf link: https://docs.vlaamsparlement.be/pfile?id=2015253
thema link: https://www.vlaamsparlement.be/parlementaire-documenten/schriftelijke-vragen/1774021
SCHRIFTELIJKE VRAAG
nr. 128
van CARMEN RYHEUL
datum: 20 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn Kortrijk  -  Trambusproject
Al in februari 2020 maakte het Kortrijkse stadsbestuur zich nog sterk dat er vanaf 2024 
twaalf snelle trambussen op het traject ‘Hoog Kortrijk - Doorniksewijk - station Kortrijk’ 
zouden rijden.
Daarop volgend gaf de minister begin 2020 aan dat er m.b.t. de ontwikkeling en exploitatie 
van dat nieuwe openbaarvervoertraject een positieve maatschappelijke kosten-
batenanalyse (MKBA) werd opgesteld, alsook dat er mits een goede doorstroming/snelheid 
ook een verhoogde potentieelinschatting verkregen zou worden. Verder stelde de minister 
in die optiek: “Samen met AWV en Stad Kortrijk schrijft De Lijn dit jaar een studiebestek 
uit om doorstromingsmaatregeling langsheen dit traject te onderzoeken. Diverse 
onderlinge overleggen zijn hier aan voorafgegaan. Alle betrokken partijen staan zonder 
meer achter dit project.”
Op 15 april 2020 vond er echter overleg plaats tussen enerzijds de directeur-generaal van 
De Lijn, en anderzijds de burgemeester en de schepen van Mobiliteit en Openbare Werken 
van de stad Kortrijk waarbij eerstvernoemde het stadsbestuur van Kortrijk op de hoogte 
bracht dat het trambusproject zeker niet operationeel zou zijn in 2024 en uitgesteld werd 
tot na 2024. Ook de geplande werken in de Doorniksewijk werden tot nader order 
uitgesteld.
Op 7 mei 2020 communiceerde de stad Kortrijk daarover via een persbericht, waarbij de 
coronacrisis als reden voor het uitstel werd opgegeven. Het stadsbestuur garandeerde 
echter dat het trambusproject sowieso gerealiseerd zou worden zodra De Lijn over de 
vereiste budgetten zou kunnen beschikken.
In het antwoord op mijn schriftelijke vraag nr. 860 van 18 mei 2020 bevestigde de minister 
op haar beurt eveneens dat het trambusproject in ieder geval gerealiseerd zou worden. Er 
zou echter ook nog met de NMBS verder afgestemd worden omtrent het nieuwe 
trambusstation dat in de Minister Tacklaan zou komen en heraangelegd moet worden. 
Tot eind september 2023 bleef het, begrijpe wie kan, ijzig stil rond het project. Bij de start 
van het nieuwe academiejaar, waarbij het aantal hogeschoolstudenten die voor een 
opleiding in de regio Kortrijk kozen zeer sterk toenam, weerklonk luider dan ooit de vraag 
naar hoogwaardig openbaar vervoer via trambussen tussen het station van Kortrijk en 
Hoog Kortrijk. In die optiek liet de Kortrijkse titelvoerend burgemeester in Het Laatste 
Nieuws optekenen: “We zitten binnenkort samen met Vlaams minister van Mobiliteit Lydia 
Peeters om samen ‘aan de tram te duwen’.”
In het het door de minister ondertekende ontwerpGIP2024 (geïntegreerd 
investeringsprogramma) kan men intussen zien dat wat betreft de stad Kortrijk onder meer 
volgende (reserve)budgetten werden vastgelegd: 
- 400.000 euro (GIP002139/03 – entiteit AGW) voor project: N50 Kortrijk 
Doorniksesteenweg HOV/onteigening;
- 1.020.000 euro (GIP003073/01 – entiteit De Lijn) voor de uitvoering van project 
‘Hoogwaardig openbaar vervoer Kortrijk’.
1. Kan de minister van verduidelijken wat de actuele stand van zaken is in het 
mobiliteitsdossier wat betreft:
a) de geplande heraanleg van het trambusstation ter hoogte van het station Kortrijk;
b) de geplande wegenwerken ter hoogte van de Doornikseweg;
c) de geplande aanleg en exploitatie van de nieuwe trambusverbinding tussen het 
station Kortrijk en Hoog Kortrijk?
Graag voor elk van de projectonderdelen een overzicht van de al afgehandelde stappen 
en de nog te doorlopen stappen (wat dat laatste betreft graag met inbegrip van het 
daarvoor vooropgestelde tijdpad, alsook de totale gereserveerde budgetten die 
daarvoor al beschikbaar zijn en/of waarin nog moet worden voorzien). 
2. In 2020 werd de aankoopprijs van een trambus geraamd op 925.000 euro, wat destijds 
met twaalf trambussen in het vooruitzicht een totaal kostenplaatje van 11,1 miljoen 
euro opleverde. 
Hoeveel bedraagt de geraamde aankoopprijs van een trambus in 2024, werd de 
aankoop van de nieuwe trambussen intussen al aanbesteed, en wat is de geschatte 
leveringstermijn vanaf het ogenblik van de aanbesteding?
3. Vond er intussen, zoals recentelijk aangekondigd door de titelvoerend burgemeester 
van de stad Kortrijk, wat betreft het trambusproject al overleg plaats tussen het 
stadsbestuur, De Lijn en de Vlaamse minister van Mobiliteit (en haar diensten)? Zo 
niet, wanneer zal dat overleg plaatsvinden? Zo ja, wat werd er concreet afgesproken?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 128 van 20 oktober 2023
van CARMEN RYHEUL
1. a) Volgens de planning van het Stationsproject Kortrijk wordt in de deelprojecten 
KOS.030/KOS.31/KOS.060 de heraanleg voorzien van het stationsplein aan de 
zuidkant van het station, alsook de heraanleg van de Tacklaan. Deze werken zijn 
voorzien van begin 2028 tot en met midden 2029. Hiervoor wordt 1 549 690 euro 
voorzien. De studie hiervoor wordt opgestart in 2024.
b) Momenteel is de studie lopende voor de herinrichting van de Doorniksewijk-
Doorniksesteenweg. Deze bestaat uit de opmaak van een startnota, projectnota, 
technisch ontwerp, opmaak van onteigeningsplannen, opmaak van 
aanbestedingsdossier en de opmaak van aanvraagdossier voor de 
omgevingsvergunning. Deze studieopdracht is gestart op 12 januari 2021 en wordt 
beëindigd tegen eind 2025. De realisatie van fase 1, tussen de tunnel van het 
station en het kruispunt Universiteitslaan, is voorzien tussen 2027 en 2029. Hier 
is het Agentschap Wegen en Verkeer (AWV) de aanbestedende overheid.
c) Voor de nieuwe verbinding met hoogwaardig openbaar vervoer (HOV) zijn 
meerdere zaken nodig: de bouw van een nieuwe stelplaats met 
onderhoudscentrum, de aanpassing van de wegenis in de Doorniksesteenweg en 
de aankoop van elektrische bussen. Hiervoor werken meerdere partijen samen: 
het AWV, De Lijn en de stad Kortrijk. Er is een samenwerkingsovereenkomst in 
opmaak waarin de partijen timing en afspraken gaan opnemen.
2. De aankoop van een trambus wordt geraamd op ongeveer 850 000 euro. Er is een 
aanbesteding afgerond waarop besteld kan worden. In het tweede kwartaal van 2024 
is er een tweede aanbesteding waarop eventueel ook besteld kan worden. De 
levertermijn wordt geschat op ongeveer 18 maanden.
3. De Lijn en de stad Kortrijk zijn een samenwerkingsovereenkomst aan het opstellen 
voor wat betreft de locatie van de stelplaats voor de HOV-bussen (trambussen). 
Daaropvolgend zal wellicht een bestuurlijke stuurgroep georganiseerd worden. Een 
timing voor georganiseerd politiek overleg tussen de burgemeester en de minister is 
momenteel niet gekend.
