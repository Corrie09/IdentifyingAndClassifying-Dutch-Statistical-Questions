title: Erfgoedsector - Extra middelen
thema: Cultuur
pdf link: https://docs.vlaamsparlement.be/pfile?id=2006040
thema link: https://www.vlaamsparlement.be/parlementaire-documenten/schriftelijke-vragen/1772078
SCHRIFTELIJKE VRAAG
nr. 34
van MEYREM ALMACI
datum: 17 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Erfgoedsector  -  Extra middelen
Uit de Septemberverklaring konden we al afleiden dat de minister meer zou investeren in 
de cultureelerfgoedsector, en even later konden we lezen in de pers dat de minister bij de 
verdeling van de structurele middelen binnen de sector inderdaad in een aanzienlijke 
verhoging voorziet. Dat er een inhaalbeweging is ingezet, is goed. De erfgoedsector is al 
jaren structureel ondergefinancierd. Alleen rijst de vraag op basis waarvan de (extra) 
middelen werden toegekend. In het kader van transparantie willen wij dan ook vragen om 
meer inzage te krijgen in de beslissing van de minister.
Als de procedure zoals beschreven in het Cultureelerfgoeddecreet werd gevolgd, dan zijn 
er verschillende stappen in het proces geweest, waarover wij vragen hebben.
1. Vooreerst zijn er de beoordelingscommissies. Zij hebben voorlopige adviezen 
opgesteld, waarop de betrokken organisaties, indien gewenst, een repliek konden 
geven. Volgend op de repliek werden dan definitieve adviezen opgesteld.
Hoeveel betrokken organisaties dienden een repliek in, en in welke gevallen zorgde 
die repliek voor een gewijzigd definitief advies? Zijn de vermelde adviezen te 
raadplegen?
2. Na het ontvangen van de definitieve adviezen werden de betrokken steden en 
gemeenten, indien gewenst, gehoord, waarop de administratie een ontwerp van 
beslissing opmaakte. 
In hoeveel van de ontvankelijke dossiers werden de betrokken steden en gemeenten 
(of de Vlaamse Gemeenschapscommissie) gehoord, en heeft dit geleid tot een 
gewijzigd beslissingsadvies? Is het ontwerp van beslissing van de administraties 
beschikbaar? Werd dit ontwerp gevolgd of werd ervan afgeweken, en indien er werd 
afgeweken, op basis waarvan werd er afgeweken?
3. Conform het decreet moest de Vlaamse Regering uiterlijk op 1 oktober beslissen over 
de toekenning en het bedrag van de werkingssubsidies. De toekenning en de verdeling 
werden inderdaad gepubliceerd op de website van het departement, maar van de 
beslissing van de Vlaamse Regering zelf is geen document terug te vinden.
Wat is de reden voor het ontbreken van dat document? Op basis waarvan werd de 
verdeelsleutel van de middelen gemaakt?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 34 van 17 oktober 2023
van MEYREM ALMACI
1. Voor de Erfgoedronde 2024-2028 werden er 84 aanvragen ingediend, wat dus 
resulteerde in 84 voorlopige adviezen. Voor 38 aanvragen werd een repliek 
ingediend. Met de repliek was het enkel mogelijk om te reageren op feitelijke 
onjuistheden in het advies. In 29 gevallen resulteerde dat in een aanpassing van het 
voorlopige advies. Ter kadering geef ik mee dat dit meestal ging om nuanceringen in 
het advies zonder dat de commissie haar oordeel fundamenteel wijzigde en de 
quotering1 dus hetzelfde bleef. Slechts voor één advies (Modemuseum Antwerpen) 
resulteerde de repliek erin dat er een quotering werd aangepast (‘zeer goed’ in de 
plaats van ‘goed’).
De adviezen werden enkel bekend gemaakt aan de organisaties zelf. De gekende 
bepalingen omtrent openbaarheid zijn erop van toepassing. 
2. Alle steden en gemeenten (en de VGC) met organisaties die een aanvraag hadden 
ingediend op hun grondgebied werden op de hoogte gebracht over de mogelijkheid 
om gehoord te worden. 21 steden en gemeenten vroegen een gesprek aan. In 
hoofdzaak betrof dat de steden en gemeenten met veel aanvragers op hun 
grondgebied – daar waren onder andere de vijf kunststeden Antwerpen, Gent, 
Brugge, Leuven en Mechelen bij, die samen 49 aanvragers op hun grondgebied 
hebben.
De gesprekken met de steden en gemeenten zijn in de eerste plaats bedoeld om het 
beleid van de stad of gemeenten af te toetsten met de beslissing over de 
erfgoedronde 2024-2028. De bevindingen ervan worden globaal meegenomen in de 
beslissing van de Vlaamse Regering. Er kan daarom niet gesteld worden dat deze 
gesprekken op zich geleid hebben tot een gewijzigd advies of een gewijzigde 
beslissing.
De administratie stelde, rekening houdende met de adviezen van de commissies en 
de leeswijzer van de overkoepelende afstemmingscommissie, een voorstel van 
beslissing op en bezorgde dat voor het zomerreces aan mijn kabinet. 
In navolging van de adviezen stelde de administratie voor om – in lijn met de 
vooropgestelde inhaalbeweging in het regeerakkoord – de aanvragen te honoreren en 
daarbij rekening te houden met de kwaliteit van de aanvraag. Bij de gehanteerde 
methodiek gebeurde er een aftopping waar het gevraagde bedrag als ‘overdreven’ 
werd beschouwd. Daarnaast stelde de administratie ook voor, in lijn met de 
bezorgdheden die geformuleerd waren door de afstemmingscommissie, om bepaalde 
negatief geadviseerde aanvragen (Mudel, Museum Dhont-Dhaenens en 
Sportimonium) toch te honoreren en daar een remediëringstraject aan te koppelen. 
1 Voor de advisering van de aanvraag voor werkingssubsidies wordt er per criterium een quotering gegeven met 
als waardeschaal ‘zeer goed’, ‘goed’, ‘voldoende’, ‘onvoldoende’, ‘volstrekt onvoldoende’. Het advies bevat ook 
een eindconclusie op basis van deze waardeschaal.
Dat wordt in hoofdzaak gemotiveerd vanuit een bezorgdheid voor die collecties, die 
anders dreigen verloren te gaan voor het publieke domein.
In de beslissing van de Vlaamse Regering is het voorstel van de administratie 
nagenoeg integraal gevolgd. Het enige punt waar de Vlaamse Regering van dat 
voorstel afweek, was voor de aanvragen voor een dienstverlenende rol van Bokrijk 
(rond Ambachten en Vakmanschap) en Museum Dr. Guislain (rond het erfgoed van de 
Welzijnssector). Beide werden negatief geadviseerd, maar de Vlaamse Regering 
besliste om die toch te honoreren en daar eveneens een remediëringstraject aan te 
koppelen. In beide gevallen gaat het om erfgoed waar vele noden rond zijn. De 
motivering daarvoor is ook opgenomen in de nota aan de Vlaamse Regering.
3. De beslissing van de Vlaamse Regering werd genomen op 29 september 2023. Omdat 
de notulen nog goedgekeurd moesten worden omwille van een begrotingstechnische 
discussie, werd deze niet onmiddellijk gepubliceerd op de website van de Vlaamse 
Regering. Intussen is dat wel gebeurd, waarbij de website een samenvatting 
weergeeft van de beslissing. 
De toelichting voor de verdeling van de middelen komt aan bod in het antwoord op 
vraag 2. Concreet komt het erop neer dat een organisatie het gevraagde bedrag 
ontvangt, tenzij het gevraagde bedrag in verhouding tot de andere organisaties van 
die referentiegroep te hoog was. In die gevallen gebeurde er een aftopping van de 
subsidie in functie van de score.
De volledige methodiek voor de verdeling van de middelen is terug te vinden in de 
nota aan de Vlaamse Regering.
