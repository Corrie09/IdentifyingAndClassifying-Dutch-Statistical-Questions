title: Bovenlokale sportprojecten - Subsidiëring
thema: Sport
pdf link: https://docs.vlaamsparlement.be/pfile?id=2023771
thema link: https://www.vlaamsparlement.be/parlementaire-documenten/schriftelijke-vragen/1785637
SCHRIFTELIJKE VRAAG
nr. 181
van BRECHT WARNEZ
datum: 7 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Bovenlokale sportprojecten  -  Subsidiëring
Sport Vlaanderen wenst in te zetten op de ontwikkeling van een levenslange sport- en 
beweegmentaliteit bij iedereen. Ze willen lokale en regionale sportactoren helpen bij de 
uitbouw van hun sportbeleid aan de hand van een subsidie. Zo streeft Sport Vlaanderen 
samen met alle Vlaamse sportactoren naar het stimuleren van een duurzaam en innovatief 
breedtesportaanbod.
De subsidie wil ook bovenlokale samenwerkingen en sportbeleid van centrumsteden 
ondersteunen. Daarbovenop wil men aan de hand van de subsidie ook lokale en regionale 
actoren helpen met de uitbouw van hun sportbeleid. Daarom promoot, stimuleert en 
ondersteunt Sport Vlaanderen zowel sportpromotionele activiteiten als beleidsmatige 
sportprojecten op bovenlokaal niveau en op niveau van centrumsteden.
Een sportpromotioneel project moet een sportieve activiteit bevatten en moet een van de 
opgegeven doelstellingen van Sport Vlaanderen vervullen (bv. niet-sporters aanzetten tot 
bewegen in een sportieve context). Een beleidsmatig project moet een beleidsmatige 
samenwerking tussen gemeenten/steden zijn.
De dertien centrumsteden in Vlaanderen kunnen ook projecten indienen, maar hoeven 
daarvoor niet samen te werken met andere steden of gemeenten. De subsidie dient om 
het sportbeleid van een centrumstad te bevorderen en uit te bouwen met het oog op een 
kwalitatievere interne of externe werking.
De oproep staat permanent open maar de uiterste indieningsdatum voor een dossier is 14 
oktober van het jaar voorafgaand aan het subsidiejaar. In het antwoord op mijn vraag nr. 
89 van 26 oktober 2023 gaf de minister aan dat het beoordelingsproces voor de projecten 
werkingsjaar 2024 nog loopt.
Daarom de volgende opvolgvragen:
Gelieve alle gegevens beschikbaar te stellen in Excel.
1. Kan de minister per provincie een overzicht geven van de geselecteerde projecten, 
inclusief voor West-Vlaanderen een inhoudelijke toelichting per project met vermelding 
van de intergemeentelijke samenwerkingsverbanden voor het subsidiejaar 2024? 
Graag ook hier een tweedeling tussen sportpromotionele en beleidsmatige projecten.
2. Wat zijn de voornaamste redenen van afwijzing bij de niet-geselecteerde projecten?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 181 van 7 december 2023
van BRECHT WARNEZ
1. In bijlage 1 vindt u een gedetailleerd overzicht van de geselecteerde projecten voor 
2024 in het kader van het subsidiereglement voor bovenlokale projectondersteuning. 
Daarbij wordt telkens de volgende informatie bezorgd:
-De naam van het geselecteerde project
-De provincie waaruit de betrokken steden en gemeenten afkomstig zijn
-Het soort project: een beleidsmatig initiatief of een sportpromotioneel project
Voor de specifieke West-Vlaamse projecten is een apart tabblad voorzien met de 
inhoudelijke toelichting van elke weerhouden aanvraag en met daarnaast de vermelding 
van welke lokale besturen bij het intergemeentelijk samenwerkingsverband betrokken 
zijn.
2. Als aanvragen voor bovenlokale projectondersteuning niet weerhouden worden, gebeurt 
dit omwille van een aantal reglementaire bepalingen: 
- dossiers die niet ontvankelijk zijn: aanvragen die de deadline voor indiening niet 
respecteren en/of niet volledig worden ingevuld en/of niet beantwoorden aan de 
reglementaire voorwaarden, worden niet meegenomen voor beoordeling; 
- bij eenzelfde intergemeentelijke samenwerking kunnen maximum 5 projecten 
ondersteund worden. Voor een centrumstad kunnen maximaal 3 projecten financiële 
steun krijgen. Indien er meer dan 5 of 3 projecten ingediend en aanvaard worden, 
worden enkel de projecten met de hoogste score ondersteund; 
- dossiers die niet de minimumvereiste score van 60% behaald hebben op een aantal 
criteria. 
BIJLAGE
Bovenlokale projectondersteuning 2024
