title: Estuaire vaart - Stand van zaken
thema: Mobiliteit en Verkeer
pdf link: https://docs.vlaamsparlement.be/pfile?id=2005991
thema link: https://www.vlaamsparlement.be/parlementaire-documenten/schriftelijke-vragen/1765827
SCHRIFTELIJKE VRAAG
nr. 37
van MARINO KEULEN
datum: 2 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Estuaire vaart  -  Stand van zaken
Sinds er sprake is van de estuaire vaart wordt al drie legislaturen gepleit voor een betere 
toegang tot havens en kanalen aan de Westerschelde, zonder enig resultaat. Nederland 
was daar ook nooit voorstander van want men beschouwde dat als concurrentie voor de 
Rotterdamse haven.
Nu heeft de Benelux na jaren van onderhandelen op woensdag 13 september 2023 een 
beschikking daarover overgemaakt aan de bevoegde Belgische en Vlaamse ministers.
Daarmee haalt de minister een heel belangrijke slag thuis waar dit in het verleden niet 
lukte. Zowel de haven van Zeebrugge als North Sea Port zijn nu beter en vlotter bereikbaar 
voor versterkte binnenschepen die daarmee een groter afzetgebied krijgen met ook kansen 
voor de modal shift naar het water.
Een bijkomend voordeel is dat een verbreding of verdieping van het Schipdonkkanaal niet 
meer nodig is waardoor de voorziene reservatiestroken geschrapt kunnen worden. Dat 
zorgt ook voor zekerheid voor de huidige eigenaars van gronden die daardoor gevat zijn.
1. Ziet de minister nog mogelijkheden om het gebied van de estuaire vaart verder uit te 
breiden?
2. De investeringen in de estuaire vaart stonden op een laag pitje want financieel niet 
rendementsvol genoeg.
Heeft de minister er zicht op wanneer ze hernomen kunnen worden op basis van die 
uitbreiding?
3. Gaat de minister initiatief nemen om de reservatiestroken zo snel als mogelijk te laten 
schrappen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 37 van 2 oktober 2023
van MARINO KEULEN
1. ‘Estuaire vaart’ duidt op het varen met versterkte Belgische binnenschepen over de 
Noordzee, langs de Belgische kust, enkel op de route tussen de havens van Oostende 
of Zeebrugge en de monding van de Westerschelde in Nederland. Het idee hierachter 
is dat versterkte binnenschepen van en naar het Europese binnenvaartnetwerk straks 
de Vlaamse haven van Zeebrugge kunnen bereiken, zonder te moeten omvaren. 
Om deze versterkte binnenschepen optimaal te kunnen gebruiken, moeten ze echter 
via de Westerschelde het binnenvaartnetwerk kunnen opvaren, maar dat kon juridisch 
niet omdat deze Belgische schepen dan een ‘internationale reis’ zouden maken 
(Nederlandse wateren), waarop voorschriften voor zeeschepen van toepassing zijn, 
waar deze binnenvaartschepen niet aan kunnen voldoen. Deze belemmering werd met 
de ondertekening van deze Beneluxbeschikking weggewerkt. Dit is goed nieuws voor 
de binnenvaartontsluiting van de haven van Zeebrugge, de interconnectiviteit met 
Port of Antwerp-Bruges én de binnenvaartsector, die een boost krijgen door de 
bereikbaarheid van de Belgische kusthavens via meer kostenefficiënte en duurzamere 
routes. 
Bovendien biedt dit meer kansen om binnen België de verdere ‘modal shift’ richting 
binnenvaart te realiseren, wat bijdraagt aan duurzaam goederenvervoer. Nu al 
situeert 41% van het goederenvervoer per binnenschip in de EU zich in de Benelux, 
wat economisch van groot belang is. 
De estuaire vaart krijgt dus dankzij deze Beneluxbeschikking ongelimiteerde toegang 
tot het volledige Europese binnenvaartnetwerk, alsook Nederlandse havens op deze 
trajecten. De laatste hindernis is met deze beschikking genomen, waardoor de sector 
de facto alle kansen krijgt geografisch om trajecten te organiseren op de 
binnenwateren. 
Er zijn geen verdere initiatieven om op zee estuaire trajecten verder uit te bouwen. 
Dit past ook in de afspraak die met Nederland gemaakt is, zodoende niet 
marktverstorend te gaan werken. Men wil geen Vlaamse scheepvaart langs de kust 
richting Rotterdam, aangezien Nederland het concept estuaire vaart niet kent in zijn 
wetgeving.
2. Reeds voor deze beschikking ontvingen we signalen van de belangrijkste spelers op 
de estuaire markt dat er nu, in tegenstelling tot voorgaande jaren, een gezond 
businessmodel bestaat voor dit type schepen. De steunmaatregelen die in het 
verleden de sector ondersteunden, zijn al enkele jaren afgelopen. Ze zijn rendabel en 
dat zien we ook aan de bestellingen van nieuwe schepen die op stapel staan. Het is 
de verwachting dat de sector, mede door deze beschikking, een extra boost krijgt, die 
ze zal toelaten als modus volwaardig te ontwikkelen en zo een volwaardig alternatief 
te vormen voor het wegverkeer (‘modal shift’).
3. Nu de verbreding van het Schipdonkkanaal van de baan is, kan de waarde van het 
landschap, de natuur en het erfgoed hersteld worden. Dit initiatief is inderdaad al 
opgestart. Op 14/07/2023 werd de startnota goedgekeurd door de Vlaamse Regering 
voor het opstellen van het GRUP hiervoor. Nu loopt een openbare inspraakprocedure, 
waarbij reacties en adviezen kunnen hierop ingediend worden. Van 12 september tot 
en met 10 november 2023 loopt de publieke raadpleging over de start- en procesnota. 
Dat wil zeggen dat iedereen gedurende die periode de plannen kan inkijken en 
schriftelijk suggesties of opmerkingen kan indienen. Het is dus inderdaad de bedoeling 
dit zo snel mogelijk uit te voeren. 
De startnota van het GRUP “Opheffen reservatiestroken Schipdonkkanaal” beoogt een 
aantal zaken: 
•opheffen van de reservatiestroken ter hoogte van het Schipdonkkanaal in West- 
en Oost-Vlaanderen en van de verbinding tussen het Schipdonkkanaal en het 
Boudewijnkanaal;
•herbestemming van gronden onder de reservatiestrook;
•beschermen van het erfgoedlandschap en van belangrijke erfgoedelementen;
•behoud en duurzame ontwikkeling van het fietsnetwerk;
•behoud van de ecologische en landschappelijke waarde rond het Schipdonkkanaal 
met aandacht voor een veranderend klimaat.
