title: Geïntegreerd investeringsprogramma (GIP) 2024 - Hoogwaardig openbaar vervoer (HOV) Kortrijk
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062369
thema link: https://www.vlaamsparlement.be/parlementaire-documenten/schriftelijke-vragen/1809046
SCHRIFTELIJKE VRAAG
nr. 727
van BERT MAERTENS
datum: 1 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Hoogwaardig openbaar vervoer (HOV) 
Kortrijk
In december 2023 vernamen we dat er eindelijk schot in de zaak komt in het dossier 
hoogwaardig openbaar vervoer in Kortrijk. Dat project moet de binnenstad en het station 
beter en duurzamer verbinden met Hoog Kortrijk. Hoog Kortrijk is immers uitgegroeid tot 
een bruisende studentenhub met daarnaast een regionaal bedrijvenpark en universiteits- 
en hogeschoolcampussen. Hoog Kortrijk is dan ook vragende partij voor een efficiënte en 
duurzame verbinding met het station Kortrijk.
Daarom zal een samenwerking worden opgezet tussen de stad Kortrijk, het Agentschap 
Wegen en Verkeer (AWV) en De Lijn, met als doelstelling een realisatie tegen eind 2029.
1. Is de samenwerking al geconcretiseerd? 
2. Welk gebied wordt in het project opgenomen? Is er een globale visie op het betrokken 
gebied?
3. Zijn er concrete plannen voor de herinrichting van de tunnel Doorniksepoort tot de 
omgeving Universiteitslaan (fase 1)?
a) Welke instantie volgt die plannen op?
b) Welke budgetten worden ervoor vrijgemaakt? Graag opgedeeld per instantie.
c) Welke timing wordt vooropgesteld?
4. Zijn er concrete plannen voor de herinrichting van de lus tussen de 
onderwijsinstellingen en AZ Groeninge (fase 2)?
a) Welke instantie volgt die plannen op?
b) Welke budgetten worden ervoor vrijgemaakt? Graag opgedeeld per instantie.
c) Welke timing wordt vooropgesteld?
5. Zijn er plannen voor de vervanging van de brug Doorniksesteenweg over de E17?
a) Welke instantie volgt die plannen op?
b) Welke budgetten worden ervoor vrijgemaakt? Graag opgedeeld per instantie. 
c) Welke timing wordt vooropgesteld?
6. Welke vorm van Hoogwaardig Openbaar Vervoer wordt vooropgesteld? 
7. Hoe verhouden de plannen voor een stelplaatsvernieuwing voor dieseltanks in Kortrijk 
zich tot de globale planning?
a) Welke budgetten worden ervoor vrijgemaakt? Graag opgedeeld per instantie.
b) Welke timing wordt vooropgesteld?
8. Voor het HOV-Kortrijk staat in het ontwerp GIP 2024 het project GIP003073/01 
opgenomen.
a) Er staat daarvoor geen (effectief) budget ingeschreven, enkel reserve-budget.
Wordt er in 2024 effectief iets uitgewerkt?
b) HOV-Kortrijk is niet opgenomen in het ontwerp GIP 2025 en ontwerp GIP 2026.
Zal dat nog aangepast worden of zijn er geen budgetten gereserveerd?
c) Onder GIP002139/03 zijn budgetten opgenomen voor onteigeningen in het kader 
van de N50 Doorniksesteenweg HOV.
I. Over welke onteigeningen gaat het?
II. Welke budgetten worden daarvoor gereserveerd?
III. Welke timing wordt vooropgesteld?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 727 van 1 maart 2024
van BERT MAERTENS
1. Ja, de samenwerkingsovereenkomst werd inmiddels goedgekeurd en ondertekend 
door de partijen.  
2. De opdracht voor AWV omvat onder meer:  
- Herinrichting N50 vanaf R36 (binnenring aan station) tot Schaapsdreef   
oHOV-corridor voor (tram)bussen  
oInclusief fiets- en voetpaden  
oAanleg van riolering in één zone  
- Technische voorstudie van de gemeentewegen in de lusbeweging van de 
(tram)bussen via de Universiteitslaan, E. Sabbelaan en Schaapsdreef tot aan de 
N50.  
Het geheel zal ingedeeld worden in drie projectzones.  
  
De opdracht voor De Lijn omvat de bouw van een bijkomende stelplaats met 
Onderhoudscentrum.  
3. a-b) De plannen voor de herinrichting van de tunnel Doorniksepoort tot de omgeving 
Universiteitslaan (fase 1) bevinden zich in de fase van startnota. Dat betekent dat ze 
zich nog in conceptuele fase bevinden en verder worden uitgewerkt onder 
trekkerschap van het AWV in nauwe samenwerking met de stad Kortrijk en De Lijn. 
c) - Voorstudie bovenbouw brug N50: februari 2024  
- Studie: af te ronden tegen eind 2025  
- Eventuele Grondverwervingen en vergunningentraject: 2025-2026  
- Realisatie fase 1 omgeving tunnel Doorniksepoort tot omgeving kruispunt 
Universiteitslaan: 2027-2029  
4. a-b) De lus tussen de onderwijsinstellingen en AZ Groeninge is een logische volgende 
fase van het project, waartoe De Lijn, AWV en de stad Kortrijk zich verbonden hebben, 
en zal volgend op fase 1 verder concreet uitgewerkt worden. 
c) - Vervolgstudie tot definitief ontwerp inclusief vergunningen fase 2 (bediening
- AZ Groeninge + lus hoger onderwijsinstellingen): 2027-2029  
- Realisatie fase 2 (lus onderwijsinstellingen en bediening AZ Groeninge): 2030-
2032  
 
5. a-b) De vervanging van deze brug kadert in het programma OverBruggen. Hiermee 
wil ik 49 bruggen vernieuwen. Het Departement Mobiliteit en Openbare Werken 
coördineert deze opdracht in samenwerking met AWV en De Vlaamse Waterweg. 
Vanuit het beleidsdomein Mobiliteit en Openbare Werken is voor het geheel van het 
programma een totaal studiebudget van 31 mln euro voorzien voor technische, 
juridische en financiële ondersteuning. Voor de beschikbaarheidsvergoedingen in het 
kader van de DBFM is 30 mln euro per jaar voorzien gedurende 30 jaar. Via een 
concurrentiegerichte dialoog wordt gepland in het tweede kwartaal van 2024 een 
raamovereenkomst te gunnen voor het afsluiten van afzonderlijke DBFM-
overeenkomsten per brug. Daarna zal er samen met de opdrachtnemer een analyse 
plaatsvinden van de deelprojecten en zal de volgorde van uitvoering bepaald worden. 
Vervolgens start de ontwerpfase voor de eerste bruggen. Medio 2025 zullen de eerste 
omgevingsvergunningsaanvragen worden ingediend. De streefdatum voor de 
uitvoering van de eerste brug is het voorjaar van 2026. De timing voor de brug in de 
N50 Doorniksesteenweg is dus in die zin nog niet concreet, maar er wordt gemikt 
vanaf 2026.
c) - Conceptfase: 2023-2025  
- Ontwerpfase: 2025-2026  
- Bouwfase: 2026- 2028  
6. Met het project HOV Kortrijk wil De Lijn samen met de stad en AWV een modal shift 
realiseren tussen het station en de site Hoog Kortrijk door het aanbieden van HOV dat 
vlot, betrouwbaar en toegankelijk is. Met elektrische HOV-bussen (18 meter) zullen 
reizigers zich snel en met een hoge frequentie kunnen verplaatsen, met een frequentie 
van 5 min in de spits en 10 min in de dal. AWV voorziet hiervoor een aanpak van de 
wegenis van de HOV-as voor een vlotte doorstroming, en houdt rekening met de 
aanpak van de brug over de E17 waarover de HOV-as passeert.  
7. a) Voor fase 1 en 2 van realisatie bestaande stelplaats zijn nog geen exacte 
budgetten vrijgemaakt.  
b) Fase 1: concept en ontwerp 2024-2025, uitvoering 2026
Fase 2: concept en ontwerp 2027-2028, uitvoering 2028-2029 (de werken 
zullen pas starten na de realisatie van de nieuwe HOV-stelplaats) 
8. a) Het doel is om in de loop van 2024 het studiebureau aan te stellen, voor opmaak 
van het aanbestedingsdossier, voor de bouw van de nieuwe HOV-stelplaats. Deze 
wordt momenteel voorzien op de AWV-site op Hoog Kortrijk, waarvoor de drie 
projectpartners hun programma van eisen afstemmen. 
 
b) Momenteel werden enkel de studiekosten ten bedrage van 1,020 miljoen euro 
opgenomen in het reserveprogramma 2024. Dit zal samen met de benodigde 
middelen voor de volgende jaren deel uitmaken van een specifieke vraag om extra 
budget te voorzien, zoals dat voor elk uitbreidingsproject in het ODC werd 
bepaald.  
 
c) Op het GIP 2024 werden middelen voorzien (400.000 euro) voor de onteigening 
van een naburig perceel dat kon ingericht worden als buurtparking in compensatie 
voor de parkeergelegenheden langs N50 die door het project zouden verdwijnen. 
Een opportuniteit deed zich voor, waardoor de stad deze gronden alvast kon 
aankopen. Een regeling om de kosten te verdelen, dient nu verder te worden 
uitgewerkt.
