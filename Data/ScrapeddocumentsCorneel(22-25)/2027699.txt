title: Geluidshinder wegverkeer - Maatregelen
thema: Mobiliteit en Verkeer
pdf link: https://docs.vlaamsparlement.be/pfile?id=2027699
thema link: https://www.vlaamsparlement.be/parlementaire-documenten/schriftelijke-vragen/1791597
SCHRIFTELIJKE VRAAG
nr. 418 
van STIJN DE ROO
datum: 22 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geluidshinder wegverkeer  -  Maatregelen
Het Agentschap Wegen en Verkeer (AWV) probeert op verschillende manieren 
geluidshinder veroorzaakt door het wegverkeer, te verminderen.
Voor bestaande situaties kan AWV geluidsmilderende maatregelen onderzoeken indien de 
woonzone is opgenomen in de prioriteitenlijst geluid, de woonzone deel uitmaakt van de 
actieve knelpuntenlijst of voor de woonzone een samenwerkingsovereenkomst IX van het 
Mobiliteitsconvenant wordt afgesloten.
AWV investeert pas in geluidswerende constructies als daarnaast ook aan extra 
voorwaarden voldaan is, zoals de vorming van een wooncluster van minstens vijf 
woningen, de blootstelling van het geluidsniveau, de potentiële daling van het 
geluidsniveau en de fysieke ruimte om schermen te plaatsen in functie van de 
verkeersveiligheid.
1. Hoeveel aanvragen voor de installatie van geluidsmilderende maatregelen ontving de 
minister in 2023? Graag een overzicht per provincie.
2. Kan de minister duiding geven hoe het proces verloopt vanaf de melding of de 
vraagstelling bij AWV (van nazicht voorwaarden tot opname op de prioriteiten- en/of 
knelpuntenlijsten)?
3. Waar kunnen aanvragers/rechthebbenden precies terecht voor hun aanvraag?
4. Welke informatie wordt bezorgd aan vraagstellers eenmaal zij een vraag richten aan 
AWV? Wordt er beargumenteerd waarom zij wel/niet in aanmerking komen? Start AWV 
telkens een dossier op? Graag meer uitleg.
5. Hoe kunnen aanvragers die niet akkoord zijn met de beslissing van AWV weerwoord 
bieden en/of zich ertegen verzetten? Welke procedure bestaat daarvoor? Waar en op 
welke manier kan een klacht worden ingediend?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 418 van 22 december 2023
van STIJN DE ROO
1.
Provincie Aantal
West-Vlaanderen •A11 Brugge
Oost-Vlaanderen •E40 Sint-Lievens-Houtem
•E40 Italiëweg in Aalst
•E40 Chrysantenstraat Merelbeke
•E40 Duddegemstraat/ Broekkantstraat, 
Afsnee/Gent;
•R4-binnenring te Gent, ter hoogte van de De 
Pintelaan en Maaltebruggestraat;
•N16 Piet Nutenlaan, Veldstraat;
•E17 Velle (Temse)
Antwerpen •E313 Wommelgem
•N12 Wijnegem Houtlaan ter hoogte van 
Albertkanaal
•E19 Brecht
•E19 Rumst
•A12 Boom 
•E19 Edegem 
•N19 Kasterlee
•N127 Laakdal
•E19 Mechelen-Noord 
• R6 SKW-Putte
Limburg •E313 Ham
•N74 Hechtel-Eksel
•N71 Lommel
•E314 Maasmechelen
•E313 Hasselt
•N76 Genk
•N702 Diepenbeek
Vlaams-Brabant •E40 Ternat
•E19 Machelen
•R0 Halle
•R0 Grimbergen
2. Voor de zones die opgenomen zijn in de prioriteitenlijst of de actieve knelpuntenlijst 
inzake geluidshinder neemt het Agentschap Wegen en Verkeer (AWV) zelf initiatief. 
Deze lijsten kwamen tot stand via het geluidsactieplan belangrijke wegen.
Voor de andere zones kan het AWV meldingen ontvangen van lokale overheden of van 
burgers. In dat geval wordt een eerste controle uitgevoerd op basis van de bepalingen 
die vastgelegd zijn in de dienstorder MOW/AWV/2020/17- randvoorwaarden voor het 
voorzien van geluidswerende constructies. Indien de woonzone voldoet aan de 
bepalingen, kunnen eventueel geluidsmetingen uitgevoerd worden, waarna, 
afhankelijk van het resultaat, mogelijke geluidsreducerende maatregelen worden 
onderzocht.
3. Dit kan via meldpuntwegen.be. 
4. Ja, de melding wordt geregistreerd en de melder wordt zo goed mogelijk geïnformeerd 
over de beslissing (toetsing voorwaarden, historiek woonzone …) Indien nodig, wordt 
er gevolg gegeven aan de melding (bv. geluidsmetingen, bepaling geluidsreducerende 
maatregelen …)
5. De vragen, meldingen of klachten over geluid veroorzaakt door het verkeer worden 
onderzocht en afgetoetst aan de “Randvoorwaarden voor het voorzien van 
geluidswerende constructies” (dienstorder MOW/AWV/2020/17). In Vlaanderen 
bestaan er immers geen wettelijke normen inzake wegverkeerslawaai. De dienstorder 
geeft duidelijkheid over de randvoorwaarden die het AWV vooropstelt voor het plaatsen 
van een geluidswerende constructie, waarbij voldoende aandacht wordt gegeven aan 
de kostenefficiëntie van de genomen maatregelen. Deze werkwijze geeft de garantie 
dat alle klachten op eenzelfde manier worden behandeld.
Voor de eventuele realisatie van geluidswerende constructies worden afspraken 
gemaakt met de gemeente/stad omtrent de financiering van de constructies, 
overeenkomstig de dienstorder MOW/AWV/2023/6.
Indien men niet akkoord gaat met de beslissing van het AWV, kan men een klacht 
indienen via meldpuntwegen.be of via de ombudsman/-vrouw. Elke burger kan op zijn 
of haar eigendom ook zelf maatregelen nemen om de geluidsoverlast te beperken. Het 
AWV kan in zo’n geval haar expertise inzake geluid ter beschikking stellen.
