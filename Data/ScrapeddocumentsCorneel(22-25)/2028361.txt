title: Asbestverwijdering schoolgebouwen - Stand van zaken
thema: Natuur en Milieu
Onderwijs en Vorming
pdf link: https://docs.vlaamsparlement.be/pfile?id=2028361
thema link: https://www.vlaamsparlement.be/parlementaire-documenten/schriftelijke-vragen/1791417
SCHRIFTELIJKE VRAAG
nr. 203
van BRECHT WARNEZ
datum: 21 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Asbestverwijdering schoolgebouwen  -  Stand van zaken
Op 20 juli 2018 keurde de Vlaamse Regering het actieplan ‘Asbestafbouw’ goed. Het plan 
moet ervoor zorgen dat Vlaanderen uiterlijk tegen 2040 asbestveilig is. Eén van de doelen 
van de Vlaamse overheid is om scholen te ondersteunen bij het asbestveilig maken van 
hun gebouwen tegen de uiterste datum. Het gebouw waarvoor er ondersteuning wordt 
aangevraagd moet worden gebruikt voor onderwijsverstrekking door een school, centrum 
voor leerlingenbegeleiding (CLB) of internaat en moet van voor 2001 zijn.
De Openbare Vlaamse Afvalstoffenmaatschappij (OVAM) biedt ondersteuning op 
verschillende manieren voor onderwijsgebouwen van voor 2001: het gratis opmaken van 
een asbestattest, expertisebegeleiding door een asbestdeskundige, bijstand bij een 
asbestincident en tegemoetkoming voor asbestverwijdering. De ondersteuning door 
asbestdeskundigen kan doorlopend worden aangevraagd maar de ondersteuning voor 
asbestverwijderingen verloopt via oproepen. De oproep van 2023 wordt enkel opengesteld 
voor werken via een raamcontract van de OVAM.
Gelieve alle gegevens beschikbaar te stellen in Excel.
1. Wat is de totale kostprijs van de verschillende vormen van middelen die geboden 
werden aan de scholen in Vlaanderen en West-Vlaanderen? Welk budget werd er 
initieel gereserveerd voor die oproep?
2. Hoeveel Vlaamse scholen hebben hun asbestinventaris gratis laten actualiseren via de 
OVAM? 
a) Wat was de totale kosprijst ervan per provincie? 
b) Hoeveel van die scholen/vestigingen dienen geen verdere stappen te 
ondernemen? 
Graag een oplijsting per provincie en per school van de kosten van die bijstand in 
West-Vlaanderen.
3. Bij hoeveel scholen kwam de OVAM voor 50 procent tegemoet in maatregelen om een 
asbestveilige toestand te verkrijgen?
 
a) Graag een oplijsting per gemeente en per school van de kostprijs van deze bijstand 
in West-Vlaanderen. Graag opgesplitst in scholen die een beroep hebben gedaan 
op een aannemer waarmee de OVAM een raamcontract heeft en andere 
aannemers. (Bij scholen die een eigen aannemer gebruiken ook graag de 
verwijderingskosten die door de geselecteerde scholen werden opgegeven).
4. Hoeveel Vlaamse scholen hebben gebruikgemaakt van de gratis expertisebegeleiding 
door een asbestdeskundige? Gelieve voor West-Vlaanderen een oplijsting per school 
te geven alsook de totaalkostprijs van deze bijstand.
5. Hoeveel Vlaamse scholen hebben al een beroep gedaan op bijstand bij een 
asbestincident? 
Graag een oplijsting per gemeente en per school van de kostprijs van deze 
adviesverlening in West-Vlaanderen.
6. De OVAM biedt een gratis opleiding ‘eenvoudige handelingen’ voor technisch 
onderhoudspersoneel van scholen. 
a) Wat is de totale kostprijs van deze opleidingen?
b) Hoeveel personen (uit onderwijs) hebben zich al ingeschreven voor deze opleiding?
c) Hoeveel personen hebben zich per West-Vlaamse gemeente ingeschreven? Graag 
een oplijsting.
d) Is de minister tevreden over het doel dat bereikt wordt met deze opleidingen?
7. Op welke manieren verneemt of monitort de minister de evolutie inzake asbest in 
onderwijs?
8. a) Is de minister tevreden over het aantal toegekende subsidies en de effecten van 
deze oproep?
Zo niet, ziet de minister nood aan verdere maatregelen?
Zo niet, denkt de minister na over hoe de aanvragers inhoudelijk kunnen worden 
ondersteund, zodat hun projecten wel goedgekeurd worden?
b) Is de minister tevreden met de geografische spreiding van de aanvragen?
9. Plant de minister na deze oproep nieuwe initiatieven in dit domein? Zo ja, op welke 
manier zal dat gebeuren? Graag timing, aanpak en budget.
 
Deze vraag werd gesteld aan de ministers Ben Weyts (209), Zuhal Demir (203)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 203 van 21 december 2023
van BRECHT WARNEZ
1. Sinds juli 2018 kan elke school in Vlaanderen bij de OVAM een aanvraag indienen voor 
asbestinventarisatie en voor ondersteuning bij de verwijdering van asbest. 
Voor ondersteuning door een asbestdeskundige (asbestinventarisatie en 
expertisebegeleiding) werd er sinds het begin van de ondersteuning 2.503.000 euro 
besteed. 
De tussenkomsten van de OVAM voor asbestverwijdering in schoolgebouwen bedragen 
sinds het begin van de ondersteuning 9.903.000 euro. Sinds 2018 werden er in 746 
vestigingen van scholen asbestverwijderingswerken uitgevoerd met een tussenkomst 
van de OVAM. 
Voor de oproep die liep van in de zomer van 2023 tot in het najaar van 2023 was er 
voor asbestverwijdering 3,2 miljoen euro beschikbaar voor tussenkomsten via de 
raamcontracten van de OVAM. 
2. a) Onderstaande tabel geeft een overzicht van het aantal aanvragen voor 
asbestinventarisatie, verdeeld over de verschillende provincies.
 
Antwerpen 397
Limburg 268
Oost-Vlaanderen 559
Vlaams-Brabant 399
West-Vlaanderen 431
TOTAAL 2.054
Het totale bedrag van alle sinds 2018 uitgevoerde asbestinventarisaties in 
schoolgebouwen via de OVAM bedraagt 2.503.000 euro. 
b) Ik verwijs hiervoor naar het antwoord van minister Weyts op de schriftelijke vraag 
nr. 121 van mevrouw Vandromme.
3. Sinds 2018 heeft de OVAM een ondersteuning voorzien voor 746 asbestverwijderingen 
in Vlaamse scholen, dit voor een bedrag van 9.903.000 euro. Ik verneem van de OVAM 
dat er heel wat scholen de asbestverwijdering gefaseerd aanpakken. Vaak zijn er dus 
meerdere asbestverwijderingen nodig vooraleer een school in een asbestveilige 
toestand realiseert. 
Sinds 2018 heeft de OVAM een ondersteuning voorzien voor 138 asbestverwijderingen 
in West-Vlaamse scholen. Dit voor een bedrag van 1.868.500 euro. 
Omwille van het vertrouwelijke karakter van deze gegevens geeft de OVAM geen 
gegevens van scholen vrij op gemeentelijk niveau, noch van individuele scholen. 
4. Met het nieuwe sectorprotocol kunnen scholen inderdaad een expertisebegeleiding bij 
de OVAM aanvragen. Sinds de start van het nieuwe protocol dienden 5 scholen bij de 
OVAM een aanvraag in voor expertisebegeleiding. Geen van deze scholen ligt in West-
Vlaanderen. 
5. Sinds de start van het nieuwe protocol heeft er nog geen school een aanvraag voor 
ondersteuning bij een asbestincident ingediend bij de OVAM. 
6. a) Sinds de start van de opleidingen ‘eenvoudige handelingen’ werd hier door de OVAM 
11.520 euro aan besteed. 
b-c)De OVAM beschikt over de cijfers van het aantal opleidingssessies en het 
gemiddeld aantal aanwezige personen uit het Vlaams onderwijs. Volgens deze 
gegevens heeft een 300-tal personen uit het onderwijs de afgelopen jaren een 
opleiding ‘eenvoudige handelingen’ van de OVAM gevolgd.   
d) De opleiding voor technisch en onderhoudspersoneel beantwoordt aan de vereisten 
voor de opleiding ‘eenvoudige handelingen’ zoals opgenomen in de Codex over het 
welzijn op het werk. De opleiding is vanuit deze codex verplicht jaarlijks te volgen 
voor personeel dat de techniek van ‘eenvoudige handelingen’ toepast. De OVAM wil 
hierin drempelverlagend werken voor deze doelgroep door de opleiding eenmalig 
per personeelslid gratis aan te bieden. Zo zetten we aan hierin de nodige 
basiskennis te verwerven.
7. Net zoals voor andere gebouwen geldt het aandeel asbestattesten in de databank 
asbestinventarisatie met eindconclusie ‘asbestveilig’ als hoofdindicator om de 
voortgang te monitoren. Momenteel beschikken we enkel over het cijfer voor alle 
gebouwen in de databank; daarbij is de nulmeting vorig jaar dat het aandeel 
asbestattesten met eindconclusie asbestveilig 59% bedraagt en bijgevolg 41% nog 
maatregelen nodig heeft om die toestand te bereiken. Bij het segment schoolgebouwen 
is dit cijfer nog niet op dezelfde manier beschikbaar maar baseren we ons op de 
inschatting zoals vermeld in antwoord 2 b). Naarmate de komende jaren ook voor 
scholen meer asbestattesten in de databank opgenomen zijn, kunnen we voormelde 
inschatting verfijnen. 
8. a) De sectorprotocolwerking voor scholen was de eerste en loopt momenteel op 
kruissnelheid. De werking heeft bij de onderwijskoepels en de scholen voor een 
sterk verhoogd bewustzijn inzake asbestrisico’s gezorgd. Uit de cijfers blijkt de 
enorme versnelling sinds de opstart in het inventariseren en verwijderen van asbest 
in scholen. Met 147 aanvragen voor een tussenkomst voor asbestverwijdering was 
ook de laatste oproep zeker een succes. In het nieuwe protocol is er een duidelijkere 
rolbeschrijving voor de aanmelding en de dossieropvolging opgenomen, gekoppeld 
aan ondersteuning en opleiding voor de betrokken contactpersonen binnen de 
school.  
b) Ik zie geografisch geen regio die achterblijft. Als partners binnen het sectorprotocol 
dragen alle onderwijskoepels over heel Vlaanderen de werking uit en stimuleren ze 
hun scholen om zich aan te melden. 
9. Enkel de ondersteuning voor asbestverwijdering gebeurt via periodieke oproepen, 
telkens binnen de beschikbare middelen van het betreffende begrotingsjaar. De andere 
aanmeldingen kunnen doorlopend. Wanneer ook de laatste asbestverwijderingen zijn 
uitgevoerd in scholen die zich binnen het eerste sectorprotocol hebben aangemeld, 
voorzien we een evaluatie met het oog op het verfijnen van de werking van de 
vervolgprotocollen.
