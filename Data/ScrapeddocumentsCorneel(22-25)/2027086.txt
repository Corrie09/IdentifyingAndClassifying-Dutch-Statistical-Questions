title: Seine-Scheldeproject - Oeververdediging pand 160 Leie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2027086
thema link: https://www.vlaamsparlement.be/parlementaire-documenten/schriftelijke-vragen/1788981
SCHRIFTELIJKE VRAAG
nr. 397
van BERT MAERTENS
datum: 15 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Seine-Scheldeproject  -  Oeververdediging pand 160 Leie
In mijn schriftelijke vraag nr. 1494 van 27 juni 2023 vroeg ik de minister naar de stand 
van zaken van het Seine-Scheldeproject. In haar antwoord bezorgde de minister een 
actueel, globaal overzicht van de voortgang. Daarin werd, voor wat het deelproject 
oeververdedigingen pand 160 betreft, gesteld: “Op heden bestaat voor dit pand nog maar 
een algemeen voorontwerp. Mede gelet op de technische en procedurele complexiteit en 
de verwachting dat hier een intensief stakeholdermanagement zal moeten voorzien 
worden, wordt ervoor geopteerd de projectstudie voor dit pand reeds dit jaar aan te 
besteden en op te starten.”
1. Werd de projectstudie al aanbesteed en/of opgestart? Zo niet, wanneer zal dat 
gebeuren? 
2. Kan de minister de technische en procedurele complexiteit waarvan sprake nader 
duiden? 
3. Kan de minister een actuele, indicatieve timing bezorgen voor de werkzaamheden in 
het kader van de oeververdedigingen en baggerwerken in pand 160? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 397 van 15 december 2023
van BERT MAERTENS
1. De projectstudie voor pand 160 van de Leie is gepland om aanbesteed en opgestart te 
worden in de loop van 2024.
2. De specifieke randvoorwaarden van pand 160, waaronder het bochtige tracé, de 
beperkte beschikbare ruimte en de aanwezige natuur- en VEN-gebieden langs de Leie, 
nopen ertoe dat een geïntegreerde benadering, in nauw overleg met de verschillende 
stakeholders en met aandacht voor de verschillende belangen, noodzakelijk is om tot 
creatieve en gedragen inhoudelijke oplossingen te komen bij de uitwerking van het 
technische voorontwerp en ontwerp. Bovendien is de implementatie van een 
geïntegreerde vergunningsprocedure, inclusief een Gewestelijk Ruimtelijk 
Uitvoeringsplan (GRUP) en Milieueffectenrapportage van fundamenteel belang. Een 
nauwe wisselwerking tussen het inhoudelijke en het procedurele aspect zal doorheen 
het volledige verdere voorbereidingstraject van pand 160 dienen bewaakt te worden 
en zal mogelijks aanleiding geven tot een iteratief proces.
3. Gelet op de huidige budgettaire beperking in de meerjarenplanning voor het Seine 
Schelde programma zullen de eerste budgettaire vastleggingen voor de aanleg van de 
oevers panden 160 niet vroeger dan in 2029 kunnen genomen worden. De effectieve 
uitvoering is dan voorzien, niet vroeger dan vanaf 2030, en zal vermoedelijk 5 à 6 jaar 
in beslag nemen, d.w.z. tot 2035. 
De baggerwerken voor die panden kunnen pas geprogrammeerd worden na voldoende 
vordering in de oeveraanleg, vermoedelijk pas vanaf 2033. De volledige kalibratie zou 
volgens dit scenario dan af zijn tegen 2035 – 2036. Een gedetailleerde planning van 
deze projectonderdelen zal pas kunnen gemaakt worden binnen enkele jaren, wanneer 
voldoende zicht ontstaat op de budgettaire en technische context op langere termijn.
