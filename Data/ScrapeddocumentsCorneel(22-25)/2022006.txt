title: De Lijn - Aankoop laadpalen
thema: Mobiliteit en Verkeer
pdf link: https://docs.vlaamsparlement.be/pfile?id=2022006
thema link: https://www.vlaamsparlement.be/parlementaire-documenten/schriftelijke-vragen/1784186
SCHRIFTELIJKE VRAAG
nr. 302
van KARIN BROUWERS
datum: 30 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Aankoop laadpalen
Onlangs keurde de raad van bestuur van De Lijn de aankoop van 1600 laadpalen goed. De 
investering past in de elektrificatie van De Lijn.
In een eerste fase gaat De Lijn 340 tot 490 laadpunten kopen, goed voor een investering 
van 15,3 miljoen euro.
1. Waarom is het exacte aantal laadpalen nog niet bekend en wat zijn de redenen 
daarvoor? Tegen wanneer moeten de laadpalen geleverd zijn? Tegen wanneer en waar 
zullen de laadpalen worden geïnstalleerd? Tegen wanneer moeten de laadpalen in 
gebruik zijn?
2. Welke fases volgen er nog na fase 1? Met per fase graag een opsplitsing naar 
leveringstijd, aantal laadpalen, periode van plaatsing en waar ze worden geplaatst.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 302 van 30 november 2023
van KARIN BROUWERS
1. De Lijn heeft zich gericht op het maximaal integreren van één leverancier per fase 
per stelplaats om zo het beheer en de onderhoudsopvolging te vergemakkelijken. De 
stelplaatsen zijn echter nog in studiefase. Hierdoor kon op het moment van gunning 
van de laadinfrastructuur geen exact cijfer vastgeklikt worden. De Lijn tracht de 
beschreven flexibiliteit van het raamcontract maximaal te behouden. Pas als een 
vergunning en aannemer toegekend zijn voor een locatie, zal een effectieve bestelling 
met het exact aantal laadpunten volgen naar de leverancier.
Dit aantal laadpunten (340-490) is voorzien voor de gefaseerde elektrificatie van de 
stelplaatsen in de periode 2024-2026. Deze laadpunten zullen bijgevolg geleverd, 
geïnstalleerd en in gebruik genomen worden in de loop van deze periode.
2. De raamovereenkomst laat toe om minicompetities te organiseren tussen de twee 
winnaars van de opdracht. De betrachting is om per fase (= (mini)competitie) één tot 
twee jaar te kunnen overbruggen. 
De vervolgfases (= (mini)competities) worden afgestemd op de gefaseerde 
elektrificatie van de stelplaatsen en de toekenning van elektrische bussen. Deze 
analyse is lopende.
Daarnaast behoudt De Lijn de mogelijkheid om bijkomende bestellingen te plaatsen, 
niet via deze raamovereenkomst, maar via eventueel later te gunnen aanbestedingen.
