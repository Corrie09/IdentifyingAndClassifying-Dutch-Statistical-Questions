title: Gemeenteraad - Onverenigbaarheden bloed- en aanverwantschap verkozenen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2028284
thema link: https://www.vlaamsparlement.be/parlementaire-documenten/schriftelijke-vragen/1789546
SCHRIFTELIJKE VRAAG
nr. 79
van YVES BUYSSE
datum: 19 december 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Gemeenteraad  -  Onverenigbaarheden bloed- en aanverwantschap verkozenen
Decretaal zijn bij de samenstelling van een gemeenteraad een aantal onverenigbaarheden 
bepaald wat betreft bloed- en aanverwantschap tussen de verkozenen. Dat heeft tot gevolg 
dat, wanneer zich een dergelijke samenloop voordoet, één van beide verkozenen niet mag 
zetelen.
Het is echter niet volledig duidelijk wat er gebeurt wanneer tijdens de legislatuur het 
familielid dat zetelt de gemeenteraad verlaat. 
Komt het familielid dat aanvankelijk niet mocht zetelen in dat geval opnieuw in aanmerking 
om alsnog de zetel in te nemen (voor zover het natuurlijk dezelfde fractie betreft)? Of 
verliest een familielid voor de rest van de legislatuur alle rechten op opvolging zodra een 
geval van onverenigbaarheid in zijn/haar nadeel uitviel?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 79 van 19 december 2023
van YVES BUYSSE
Eens de onverenigbaarheid – op basis van artikel 10, eerste lid, 7° van het Decreet Lokaal 
Bestuur (DLB) - komt vast te staan en daardoor er afstand van mandaat is, is deze afstand 
definitief. Het is bijgevolg niet mogelijk dat een verkozene - die op het moment van de 
installatievergadering of later bij een vervanging van een raadslid het mandaat niet kan 
opnemen omwille van onverenigbaarheid - dat mandaat zou kunnen opeisen als de 
onverenigbaarheid niet langer bestaat. 
Wanneer dus, zoals in uw vraag wordt geformuleerd, tijdens de legislatuur het familielid 
dat met toepassing van de voorrangsregel werd geïnstalleerd als raadslid, de 
gemeenteraad verlaat, kan de betrokkene niet meer als raadslid geïnstalleerd worden 
aangezien de afstand van een mandaat definitief is. 
 
