title: Herinrichting R6 Mechelen - Sint-Katelijne-Waver - Omgevingsvergunning
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2016138
thema link: https://www.vlaamsparlement.be/parlementaire-documenten/schriftelijke-vragen/1780509
SCHRIFTELIJKE VRAAG
nr. 227
van ORRY VAN DE WAUWER
datum: 17 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Herinrichting R6 Mechelen - Sint-Katelijne-Waver  -  Omgevingsvergunning
De R6 is een van de Vlaamse R-wegen in de provincie Antwerpen, gesitueerd in Mechelen, 
Sint-Katelijne-Waver en Putte. De R6 werd recent nog verlengd en ook verschillende 
kruispunten werden aangepakt, zodat de ringweg via fly-overs ongelijkvloers verschillende 
gewestwegen kan kruisen. Voor de verlenging van Sint-Katelijne-Waver naar Putte werd 
in 2015 de bouwaanvraag vernietigd. Daardoor moet opnieuw een omgevingsvergunning 
verkregen worden. Hiervan maakt een nieuw project-MER integraal deel uit. (project-MER: 
project-milieueffectrapport)
Een eerste omgevingsvergunning werd ingediend in het voorjaar 2022. Tijdens het 
openbaar onderzoek werden een aantal fundamentele bezwaren gemaakt. De meest 
kritische betroffen bezwaren over de gemeentelijke rooilijnen. Er werd dan beslist om de 
vergunning in te trekken en aan te passen aan de gemaakte bezwaren, om ze vervolgens 
opnieuw in te dienen.
1. Wat is de huidige stand van zaken betreffende het verkrijgen van een nieuwe 
omgevingsvergunning en het uitvoeren van een nieuw milieueffectrapport? Werden de 
nodige stappen gezet en een nieuwe versie inmiddels ingediend?
2. Welke infrastructuurwerken en milderende maatregelen uit het MER van de R6 konden 
inmiddels verder worden uitgevoerd? Welke geluidsschermen werden inmiddels 
geplaatst? 
3. Op 6 november werd een van de projecten voor het plaatsen van geluidsschermen 
langs de R6 in het omgevingsloket per direct gestopt. De aanleiding daartoe wordt als 
‘actualiteit stikstofproblematiek’ omschreven. 
Kan meer uitleg gegeven worden over het intrekken van de plaatsing van die 
geluidsschermen? Was de plaatsing al vergund? Zal de plaatsing van de milderende 
maatregelen uit het MER verdergezet worden, of worden deze projecten hiermee 
volledig afgesloten?
4. Hoe wordt het concrete verband tussen het plaatsen van geluidsschermen als 
milderende maatregel langs gewestwegen en de stikstofproblematiek onderbouwd?
5. Hoe zal het verdere regularisatiedossier van de R6 verlopen, gezien bovengenoemde 
ontwikkeling?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 227 van 17 november 2023
van ORRY VAN DE WAUWER
1. Op 13 juli werd de meest recente omgevingsvergunningsaanvraag voor de 
doortrekking van de R6 ingediend. Hierna werden de nodige adviezen opgevraagd en 
heeft een openbaar onderzoek gelopen. Op 19 september is het dossier besproken op 
de Gewestelijke omgevingsvergunningscommissie (GOVC) waarna op 18 oktober een 
positief advies werd ontvangen van de GOVC. 
Op 6 november werd beslist om de omgevingsvergunningsaanvraag in te trekken 
vanwege het niet voorzien van een passende beoordeling voor stikstof. Deze wordt 
nog geactualiseerd in het licht van de meest recente ontwikelingen in het 
stikstofdossier. Recent zijn immers een aantal omgevingsvergunningen vernietigd in 
het kader van de stikstofproblematiek waardoor geoordeeld wordt dat er geen 
omgevingsvergunning meer kan gegeven worden zonder deze passende beoordeling 
voor stikstof, zelfs niet wanneer er voordien geoordeeld werd dat deze niet nodig was. 
Uit voorzichtigheid wordt daarom de aanvraag aangepast aan het huidige 
handelingskader.
2. Momenteel zijn er geen extra milderende maatregelen uit het MER uitgevoerd. De 
milderende maatregelen kunnen pas uitgevoerd worden na het verkrijgen van de 
omgevingsvergunning.
Los van het MER zijn er wel reeds geluidsschermen geplaatst ter hoogte van de 
Kasteellaan en Heisbroekweg. Deze werken zijn nog niet volledig afgerond. Op de fly-
over dienen nog geluidsschermen geplaatst te worden, maar vanwege de stabiliteit 
van de brug zal dit een ander type scherm zijn dan de schermen die reeds geplaatst 
zijn. De plaatsing van deze schermen is voorzien begin 2024.
3. De omgevingsvergunningsaanvraag betreft geen vergunning voor het plaatsen van 
geluidsschermen, maar wel een omgevingsvergunning voor de doortrekking van de 
R6. Hierbij dienen milderende maatregelen genomen te worden, zoals het plaatsen van 
geluidsschermen langs het nieuwe gedeelte van de R6.
Zodra er een omgevingsvergunning verkregen is voor de doortrekking van de R6, zal 
er verder werk gemaakt worden voor de uitvoering van de milderende maatregelen 
voorzien in het MER. Dit kan nadien op korte termijn gebeuren aangezien de 
aanbesteding hieromtrent reeds gebeurde.
4. Het plaatsen van de geluidsschermen komt in het MER als een milderende maatregel 
in het kader van geluid. In dat MER dient nu ook een beoordeling voor stikstof gemaakt 
te worden.
5. Momenteel wordt er werk gemaakt van de opmaak van een passende beoordeling voor 
stikstof. Deze zal dan aan het dossier worden toegevoegd en dan wordt de 
omgevingsvergunningsaanvraag opnieuw ingediend, waarna opnieuw de nodige 
adviezen zullen worden opgevraagd en een openbaar onderzoek zal worden opgestart.
