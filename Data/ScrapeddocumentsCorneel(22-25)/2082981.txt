title: Openbare bibliotheken - E-boekenproject
thema: Cultuur
pdf link: https://docs.vlaamsparlement.be/pfile?id=2082981
thema link: https://www.vlaamsparlement.be/parlementaire-documenten/schriftelijke-vragen/1836466
SCHRIFTELIJKE VRAAG
nr. 31
van LOES VANDROMME
datum: 29 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Openbare bibliotheken  -  E-boekenproject
Cultuurconnect werkte een samenwerkingsovereenkomst uit tussen uitgevers, 
boekhandels en bibliotheken over het e-boekenproject. Het initiatief bestaat ondertussen 
4 jaar.
In opvolging van mijn schriftelijke vraag nr. 71 van 15 november 2022 aan minister 
Jambon ontving ik graag een update van de info over het project.
1. Welke steden en gemeenten hebben ondertussen ingetekend voor het e-
boekenproject? Welke hebben dat nog niet gedaan? Graag een opsplitsing per 
provincie. 
2. Hoeveel e-boeken en audioboeken zitten er in de collectie? Beschikt de minister ook 
over een overzicht van het aantal boeken per genre? Graag een opdeling per type (e-
boeken of audioboeken).
3. Hoeveel unieke gebruikers werden tot nu toe geregistreerd? Graag een opdeling per 
jaar, per provincie, per bibliotheek en per type (e-boeken of audioboeken).
4. Hoeveel uitleningen van e-boeken en audioboeken werden tot nu toe geregistreerd? 
Graag een opdeling per jaar, per provincie, per bibliotheek en per type (e-boeken of 
audioboeken).
5. Hoeveel uitleningen van e-boeken en audioboeken zijn er per leeftijdscategorie? Graag 
een overzicht per jaar, per provincie, per bibliotheek en per type (e-boeken of 
audioboeken).
6. Plant Cultuurconnect bepaalde acties om bepaalde leeftijdscategorieën of doelgroepen 
beter te bereiken? Zo ja, welke acties, naar welke doelgroep en wat is de timing? 
7. Hoe evalueert de minister de voorbije 4 jaar? Is er een evaluatie met het werkveld 
gepland? Zo ja, wanneer en met wie? Plant de minister bijsturingen? Zo ja, welke?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 31 van 29 oktober 2024
van LOES VANDROMME
1. Het e-boekenplatform van de Vlaamse Openbare bibliotheken wordt ondertussen 
aangeboden in 234 bibliotheken (t.o.v. 228 in 2023), samen goed voor een bereik van 
5.991.030 miljoen inwoners. Sinds de instap van Gent en Antwerpen eind 2023 bieden 
nu alle centrumsteden via hun openbare bibliotheek e-boeken aan via het platform. In 
bijlage kan je een overzicht vinden van alle deelnemende en niet deelnemende 
bibliotheken per provincie.
2. Momenteel bestaat de collectie uit ruim 16.352 titels, een stijging van 63% t.o.v. het 
eerste volledige werkingsjaar 2021. Op vraag van de deelnemende bibliotheken werd 
de collectie uitgebreid met Nederlandstalige titels voor kinderen vanaf 12 jaar, 
anderstalige literatuur (Frans, Duits, Spaans, Italiaans, Russisch en Oekraïens) en 
audioboeken voor jongeren en volwassenen. 
Een overzicht van de collectie met alle titels per genre/categorie kan teruggevonden 
worden in de bijlage.
3. De e-boekencollectie werd sinds de lancering (september 2020) gebruikt door 117.128 
unieke gebruikers. 
Bij de audioboeken werd de collectie vanaf januari 2023 versterkt. Hierdoor steeg het 
aantal maandelijkse gebruikers fors. Een vergelijking van de gebruikscijfers in 
september 2023 en deze van september 2024, tonen een toename van 51%. Sinds de 
lancering van het platform leenden 12.000 unieke gebruikers minstens één audioboek. 
Een opdeling per maand, per provincie en per bibliotheek is op dit moment nog niet 
automatisch uit de data te halen. In de bijlage staan wel detailcijfers opgenomen onder 
het tabblad ‘gebruikers per jaar: leners en uitleningen’.
4. Sinds de lancering van het e-boekenplatform (september 2020) zijn 2.029.570 e-
boeken geleend. 
Op vraag van de bibliotheken is de audioboekencollectie versterkt. In eerste instantie 
met focus op jongeren in 2023 (Engelstalige ‘Young Adults’ titels), en in de lente en 
zomer van 2024 met het verwerven van Nederlandstalige hoorcolleges en 
Nederlandstalige fictie en non-fictie. Op dat moment boden enkele leveranciers voor de 
eerste keer een groot aantal Nederlandstalige audioboeken aan binnen de 
aankoopmodule van cloudLibrary. De gebruikscijfers tonen de directe impact. In 
september 2022 werden 514 audioboeken geleend, in september 2023 1.037 en in 
september 2024 3.064.  
Een opdeling per maand, per provincie en per bibliotheek is op dit moment nog niet 
automatisch uit de data te halen. In de bijlage staan wel detailcijfers opgenomen onder 
het tabblad ‘gebruikers per jaar: leners en uitleningen’.
5. Momenteel is het niet mogelijk om per gemeente/provincie een overzicht te krijgen van 
het aantal unieke gebruikers per leeftijdscategorie. Wat wel kan,  is het totale aantal 
uitleningen per leeftijdscategorie per maand tonen.
In bijlage kan je hiervan een overzicht terugvinden in het tabblad ‘gebruik per jaar per 
leeftijd’
Uit deze data blijkt dat de digitale veellezers in cloudLibrary voornamelijk 50-60-
plussers zijn. Er is wel een graduele verjonging bij de leners merkbaar. Vooral in de 
groep  20 tot 50 jaar (+6%). Dat wijst op een stijgende interesse in e-boeken bij een 
brede laag van het lezerspubliek. 
De grafiek bij de audioboeken toont een sterk gebruik bij de jongere leners (die start 
pas vanaf 2023 omdat de collectie vanaf dan systematisch groeit). 
6. In 2022 werd samen met een werkgroep van bibliotheekmedewerkers en Linc VZW al 
een train the trainer opgezet om bibliotheken te helpen ouderen (en meer algemeen 
leners met minder digitale vaardigheden) te introduceren tot het e-lezen. 
Cultuurconnect bouwt binnen de lopende innovatie-agenda op die sporen verder.
Een eerste spoor is het informeren en activeren van bibliotheekmedewerkers rond de 
meerwaarde van online e-boeken binnen de bibliotheekcollectie. Hiervoor zal 
Cultuurconnect een workshop ‘e-boeken lezen voor beginners’ via een kort traject 
uitbouwen met een instructieluik. Dit moet bibliotheken in staat stellen om zowel intern 
(op de werkvloer) als extern (naar de eindgebruikers) regelmatig laagdrempelige 
infosessies te organiseren om praktisch zelf met het e-boekenplatform aan de slag te 
gaan. 
Een tweede spoor richt zich op jongeren. Via diverse trajecten en campagnes wil 
Cultuurconnect het aanbod voor jongeren breder bekend maken. Dit deden ze onder 
meer via een promotiecampagne (“Lees, luister, beleef”), maar ook via specifieke 
projecten in het kader van de innovatieagenda, opgesteld door de 
bibliotheekcoöperatie. Zo worden binnenkort alle boeken van De Leesjury in groep 5 
en 6 digitaal beschikbaar gesteld via het  e-boekenplatform. In het kader van dit project 
zal ook geëxperimenteerd worden met digitale leesgroepen. Dit alles in nauwe 
samenwerking tussen de openbare bibliotheken, Cultuurconnect en Iedereen Leest.
Een derde spoor is het uitbreiden van het audioboekenaanbod, waardoor 
Cultuurconnect deze digitale collectie van de bib naar een nog breder publiek wil 
brengen. Audioboeken bereiken veelal een ander (jonger) publiek dan e-boeken, maar 
door beide contentvormen op eenzelfde platform aan te bieden hoopt Cultuurconnect 
leners te stimuleren en inspireren om regelmatig een verhaal te beluisteren of te lezen. 
In eerste instantie waren - binnen het platform - enkel Engelstalig audioboeken 
beschikbaar voor aankoop. Sinds 2024 bieden diverse uitgevers echter ook 
Nederlandstalige audioboeken aan en hier speelt de bibliotheeksector uiteraard graag 
op in. 
Tot slot loopt er ook een traject om de volledige literaire Vlaamse canon via het e-
boekenplatform beschikbaar te maken. Er wordt gemikt op een lancering in 2025, 
wanneer de vernieuwde literaire canon bekend wordt gemaakt.
7. De komende jaren ligt de focus op het consolideren van de positie van het online e-
boekenplatform van de openbare bibliotheken. Was het in de eerste jaren nog 
afwachten of de leners het e-boekenplatform zouden ontdekken en gebruiken, dan 
tonen de huidige cijfers aan dat een online e-boekencollectie een relevante en 
belangrijke versterking is van de bibliotheekwerking.
Met de lancering van het e-boekenplatform is er tegelijk een start gemaakt met een 
permanent en doorlopend evaluatietraject. Dit gebeurt binnen de schoot van de 
productgroep e-boeken die minstens vier keer per jaar samenkomt. Die is 
samengesteld uit medewerkers van bibliotheken die het e-boekenplatform aanbieden. 
Daar worden zowel de technische aandachtspunten (het platform) als het aanbod 
kritisch besproken. Daarnaast bevraagt Cultuurconnect geregeld de eindgebruikers. In 
het voorjaar van 2024 zette Cultuurconnect samen met de bibliotheken van Antwerpen 
en Gent een bevraging op in het kader van één jaar e-boekenplatform bij die 
bibliotheken. De gecombineerde feedback uit de productgroep en de diverse 
bevragingen levert volgende prioritaire werkpunten en acties op:
1. Het platform: de feedback van de productgroep en de info uit de 
gebruikerservaringen schetst een goed beeld van hoe het ideale platform er moet 
uitzien. Cultuurconnect neemt deze info mee in de nieuwe aanbestedingsronde. 
De samenwerking met de huidige leverancier kan maximaal tot juni 2026 verlengd 
worden. Deze nieuwe aanbesteding biedt kansen om de minimale vereisten zo te 
formuleren dat ze maximaal beantwoorden aan de verwachtingen van de 
bibliotheken en eindgebruikers. 
2. De collectie: de leners en de bibliotheken willen graag een collectie waarbij er 
meer (actuele) origineel Nederlandstalige titels in het aanbod zitten én dat 
daarvan meer exemplaren sneller in omloop komen. Om dit mogelijk te maken 
startte Cultuurconnect eerder al gesprekken op met de relevante stakeholders 
(VAV, GAU, VVBAD, Literatuur Vlaanderen, Iedereen Leest). De genoemde partijen 
werken momenteel aan een intentieverklaring om tot een verbeterde, 
transparante samenwerking te komen. 
Cultuurconnect neemt deze twee werkpunten mee in de heraanbesteding van het 
Vlaamse e-boekenplatform in 2025. 
BIJLAGE
Overzicht van alle deelnemende en niet deelnemende bibliotheken per provincie
