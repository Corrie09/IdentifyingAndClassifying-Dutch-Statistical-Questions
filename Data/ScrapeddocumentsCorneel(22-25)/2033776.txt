title: Laadpunten voor elektrische voertuigen - Concessie TotalEnergies
thema: Energie
Mobiliteit en Verkeer
Openbare werken
pdf link: https://docs.vlaamsparlement.be/pfile?id=2033776
thema link: https://www.vlaamsparlement.be/parlementaire-documenten/schriftelijke-vragen/1794541
SCHRIFTELIJKE VRAAG
nr. 472
van ROBRECHT BOTHUYNE
datum: 16 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Laadpunten voor elektrische voertuigen  -  Concessie TotalEnergies
Het Vlaamse luchtbeleidsplan bepaalt het volgende: “Volgens de huidige inzichten zullen 
we in 2025 minimum 30.000 publieke laadpunten uitrollen en een veelvoud daarvan aan 
semi-publieke en private laadpunten. Deze infrastructuur moet verder worden aangevuld 
met een netwerk van (ultra)snelladers. De uitdaging voor de toekomst zal bijkomend 
liggen bij het parkeerbeleid (aan de laadpalen). Ook het privélaadnetwerk (thuis en bij 
bedrijven) verdient de nodige aandacht, niet alleen omwille van het relatieve belang, ook 
omdat er bijkomende voordelen aan gekoppeld zijn. Dat netwerk kunnen we immers 
efficiënt organiseren, is goedkoper in gebruik en beter op te volgen en te sturen. Bij de 
toename van het aandeel elektrische wagens kan de (lokale) capaciteit van het 
elektriciteitsnet een bijkomende uitdaging worden. Flexibel opladen is daarbij het 
ordewoord.”
De Vlaamse concessie voor het plaatsen van publiek toegankelijke laadinfrastructuur voor 
elektrische voertuigen op openbaar domein is sinds 1 september 2022 operationeel. 
Burgers en gemeenten kunnen zo’n publieke laadpaal aanvragen. 
De Vlaamse Regering heeft de concessie gegund aan ENGIE en TotalEnergies. Zij zullen 
verantwoordelijk zijn voor de uitrol van de laadpalen binnen de concessie. De 
(vervoer)regio’s zijn als volgt onder hen verdeeld:
- VVR Limburg: ENGIE
- VVR’s Leuven en Vlaamse Rand: TotalEnergies
- VVR’s Antwerpen, Mechelen en Kempen: ENGIE
- VVR’s Gent, Vlaamse Ardennen, Waasland en Aalst: ENGIE
- VVR’s Oostende, Westhoek, Brugge, Midwest en Kortrijk: TotalEnergies
Naar grote verwachting zou TotalEnergies 4400 laadpalen installeren.
1. Wat is het budget dat TotalEnergies heeft vrijgemaakt voor de totale concessie? 
Hoeveel verwachten zij er te plaatsen? Wat is het budget voor de totale uitrol van alle 
publieke laadpalen? 
2. Op basis van welke criteria gaat de uitrol door per gemeente/stad? 
3. In welke mate is er overleg met die steden/gemeenten? 
4. Hoe verloopt de procedure als een burger de aanvraag doet? 
5. Hoeveel laadpalen staan er in de Vlaamse provincies die onder de concessie vallen? 
Graag totaalaantal en opdeling naar:
a) provincie;
b) stad/gemeente;
c) aantal laadpunten; 
d) vermogen;
e) snellaadpaal/gewone;
f) aangevraagd door burger of door stad/gemeente.
6. Hoeveel gebruikers zijn er per laadpaal in de Vlaamse provincies die onder de concessie 
vallen? Graag totaalaantal en opdeling naar:
a) provincie;
b) stad/gemeente;
c) snellaadpaal/gewone;
d) aangevraagd door burger of door stad/gemeente.
7. Hoeveel laadpalen/laadpunten moeten er in 2024 bijkomen om aan de 
concessievoorwaarden te voldoen? Graag totaalaantal en opdeling naar:
a) provincie;
b) stad/gemeente;
c) aantal laadpunten; 
d) vermogen;
e) snellaadpaal/gewone;
f) aangevraagd door burger of door stad/gemeente.
8. Hoe evalueert de minister bovenstaande cijfers?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 472 van 16 januari 2024
van ROBRECHT BOTHUYNE
1. Op welke wijze de concessionarissen de laadpalen financieren, is geen informatie die 
bij de overheid beschikbaar is. In het bestek werd ingeschat dat er op 3 jaar zo’n 
5.000 laadpalen zouden bijkomen op het openbare domein. De laadpalen worden 
zonder tussenkomst in de kosten geplaatst door de concessionarissen.  
 
2. De uitrol vindt plaats door aanvragen van burgers (‘paal volgt wagen’), door 
voorstellen van lokale overheden (strategische plaatsing) en door het opvolgen van 
het gebruik van de laadpalen (‘paal volgt paal’). Een uitgebreide beschrijving hiervan 
is terug te vinden op de website van MOW: 
https://www.vlaanderen.be/milieuvriendelijke-voertuigen. 
3. De gemeenten kunnen locaties voorstellen en bovendien wordt elke plaatsing 
voorafgegaan door de goedkeuring van de locatie door de wegbeheerder (vaak de 
gemeente). Eveneens dient de concessionaris zijn locatievoorstel af te stemmen op 
het lokaal parkeerbeleid. Vooraf zijn er ook infosessies geweest voor alle gemeenten; 
op de website staat alle info en er is een specifiek e-mailadres waar ze met vragen 
terecht kunnen.  
4. De aanvraag wordt gedaan in een loket van MOW. MOW bekijkt de volledigheid en 
ontvankelijkheid. Als aan alle voorwaarden voldaan is, wordt de aanvraag 
goedgekeurd en wordt er een plaatsingsopdracht gegeven aan de concessionaris. Die 
doet een locatievoorstel dat vervolgens wordt afgetoetst met de wegbeheerder en 
Fluvius. Daarna volgt de plaatsing.  
5. De concessie heeft enkel betrekking op normale laders. Het gaat steeds over 
laadpalen van 22 kW (als er 400V ligt) met twee laadpunten. De aanvragen van 
burgers en gemeenten worden geclusterd vóór de plaatsing. Het kan dus een 
combinatie van beide zijn. Als bijlage een overzicht van de laadpalen geplaatst en in 
dienst gesteld door TotalEnergies en Engie. In de vermelde gemeenten lopen er 
plaatsingsprocedures.   
6. De informatie over het gebruik van de laadpunten is bedrijfsgevoelige informatie, die 
in onderlinge afspraak niet wordt vrijgegeven. 
7. Er zijn geen concessievoorwaarden m.b.t. aantallen. Er wordt immers op vraag 
gewerkt. De concessiehouder is wel verplicht om alle plaatsingsopdrachten te 
realiseren.    
8. Zoals al eerder aangegeven, verloopt het systeem prima en resulteert het in 
voldoende plaatsingsopdrachten. Er zit wat vertraging bij de realisatie, een 
problematiek die zich vooral bevond op niveau van de aansluiting door Fluvius, maar 
er wordt intussen ook bij Fluvius hard gewerkt om deze achterstand weg te werken.
BIJLAGEN
1. Laadpalen concessie TotalEnergies
2.Laadpalen concessie Engie
