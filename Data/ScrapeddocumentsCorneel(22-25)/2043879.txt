title: Stichting Canon van Vlaanderen - Overzicht
thema: Onderwijs en Vorming
pdf link: https://docs.vlaamsparlement.be/pfile?id=2043879
thema link: https://www.vlaamsparlement.be/parlementaire-documenten/schriftelijke-vragen/1801942
SCHRIFTELIJKE VRAAG
nr. 290
van KLAAS SLOOTMANS
datum: 8 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Stichting Canon van Vlaanderen  -  Overzicht
De Canon van Vlaanderen is in feite een project van de Vlaamse overheid, gerealiseerd 
met Vlaamse subsidies, maar werd onafhankelijk uitgevoerd door een negenkoppige 
werkgroep. De hele zaak werd nu door de Vlaamse Regering geparkeerd in een stichting 
via artikel 61 van het programmadecreet bij de begroting 2024. Inmiddels werd die 
stichting ook opgericht bij akte van 27 november 2023 door dezelfde negen personen die 
de Canon hebben opgesteld.
Wat de canon(commissie) betreft:
1. De negen leden van de canoncommissie zijn, behalve de voorzitter zelf, allen door die 
voorzitter geselecteerd. Van de commissie is meermaals gezegd dat ze ‘pluralistisch 
en interdisciplinair’ is samengesteld. Dat laatste is zonder meer duidelijk en werd ook 
expliciet aangetoond.
Maar wat met het eerste? Waaruit blijkt dat pluralistische karakter? Welke strekkingen 
zijn in de commissie (en stichting) vertegenwoordigd en door wie?
2. Welke middelen werden tot op heden vanuit de Vlaamse overheid besteed aan de 
canoncommissie? Graag een systematisch en volledig overzicht.
3. Aan wie behoort de intellectuele eigendom van de (huidige) Canon van Vlaanderen 
toe, zowel wat het boek als de webstek betreft?
4. Welke vergoedingen werden aan elk van de commissieleden tot op heden uitbetaald 
en voor welke prestaties? Idem wat derden betreft.
5. De canoncommissie raadpleegde heel wat experts en ervaringsdeskundigen.
Kan de minister meedelen wie dat waren en voor welke aspecten ze werden 
geraadpleegd?
6. Wat het boek betreft: op welke wijze werd de uitgever geselecteerd? Hoeveel 
exemplaren van het boek werden inmiddels verkocht? Wat waren de opbrengsten van 
het boek en wat gebeurt daarmee? Hoeveel ervan ging desgevallend naar de auteurs 
en/of de commissie?
7. Er is in de antwoorden van de minister op parlementaire tussenkomsten meermaals 
sprake van aanbevelingen en een eindrapport van de canoncommissie. 
Kunnen die documenten worden bezorgd?
Wat de stichting betreft:
8. Wat is de inbreng van de Vlaamse overheid bij de oprichting van de stichting en bij 
het opstellen van haar statuten? Wie bepaalde haar samenstelling? Wie bepaalde haar 
doelstellingen? Waarom heeft de stichting een erg gesloten karakter wat haar 
samenstelling (lidmaatschap) betreft?
9. In het programmadecreet is er sprake van een beheersovereenkomst met de stichting. 
Is die al afgesloten en kan die worden bezorgd? Hoe wordt deze verantwoord door de 
regering, zoals in het decreet staat?
10. De minister stelt twee medewerkers ter beschikking, zo lezen we. 
Wie stelt hen aan en ontslaat hen, wat is hun statuut, wie betaalt hen, wat zijn hun 
taken, wie evalueert hen?
11. Wat is de verhouding tussen de Vlaamse overheid en de stichting met betrekking tot 
het project ‘Canon van Vlaanderen’ op het inhoudelijke vlak?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 290 van 8 februari 2024
van KLAAS SLOOTMANS
1. We hechten groot belang aan de onafhankelijkheid van de Stichting en schenken dan 
ook veel vertrouwen aan de voorzitter, die met de Canon van Vlaanderen ook al 
bewezen heeft dat vertrouwen meer dan waard te zijn. Het ergste wat de Stichting zou 
kunnen overkomen, is dat politiek bepaalde ideologische quota zou opleggen, zich 
vergaand zou moeien met de precieze samenstelling of de leden zou dwingen om 
publiekelijk kleur te bekennen. Ik kan wel meegeven dat er leden geselecteerd zijn die 
een vaste of tijdelijke connectie hadden met de vier grote universiteiten: UGent, 
Universiteit Antwerpen, KU Leuven en Vrije Universiteit Brussel. 
2. Over de drie jaren 2021, 2022 en 2023 heen werd er in totaal 747.956,55 euro 
gespendeerd – wat slechts de helft is van wat gebudgetteerd werd. Het project is over 
het algemeen zuinig beheerd en komt zeer goed uit vergelijkingen met andere 
projecten. Grote uitgavenposten waren het ontwikkelen van de website 
canonvanvlaanderen.be en de opdracht van Geheugen Collectief.
3. De intellectuele eigendom behoort toe aan de private Stichting Canon van Vlaanderen.
4. De commissieleden werkten drie jaar (november 2020 tot einde 2023) voor de 
commissie Canon van Vlaanderen.
Voor al deze werkzaamheden werd aan alle commissieleden in totaal samen 197.500 
euro (excl. BTW) forfaitaire vergoedingen uitbetaald, en voor 39.500 euro (excl. BTW) 
aan dienstverleningsovereenkomsten met universiteiten, waaraan de betrokken 
commissieleden zijn verbonden. 
De commissieleden verleenden de volgende ondersteuning voor de realisatie van de 
Canon van Vlaanderen:
a. Actieve deelname aan vergaderingen van de commissie, aan ad hoc 
vergaderingen (met commissieleden, externe experten en derde instanties), 
aan bilateraal overleg,  plenaire vergaderingen en ad hoc overlegmomenten 
onder meer met de geraadpleegde experten.
b. Voorbereiding en opvolging van deze vergaderingen door persoonlijk studie- en 
schrijfwerk gericht op: het vastleggen van het concept van de Canon, de selectie 
van de vensters en de blikvangers, het schrijven van basisteksten binnen de 
eigen expertise, de bespreking van deze teksten, bespreking van de 
publieksteksten met Geheugen Collectief, de opvolging van het ontwerp en de 
bouw van de website door overleg met de website developer, de inhoudelijke 
invulling van de website door aanleveren van additionele content (beeld en 
tekst), feedback bij voorstellen van additionele content, 
toepassingsmogelijkheden van de Canon in functie van het advies.
c. Een eerste evaluatie en remediëring van vastgestelde problemen. 
d. Feedback geven op de versie ‘eenvoudig Nederlands’.
e. Feedback geven op de Engelse vertaling.
Er werden geen vergoedingen aan derden uitbetaald.
5. Er werden in totaal 130 mensen geconsulteerd voor inhoudelijk advies, onder wie tal 
van universiteitsprofessoren (Gent, Antwerpen, Leuven, Brussel). 117 personen 
worden bij naam vermeld in het dankwoord van het boek.
6. De keuze van de uitgever verliep via een aanbesteding met beperkte waarde. Uit de 
aangeboden offertes koos de commissie  onafhankelijk een uitgeverij, die het gewenste 
concept van de commissie helemaal volgde en het boek aan een bescheiden prijs op 
eigen risico wou uitgeven.
Er werden intussen ongeveer 35.000 exemplaren verkocht, wat alle verwachtingen 
overtreft en bewijst dat er in Vlaanderen veel interesse is voor ons verleden.
De royalties van het boek zijn voor de private Stichting Canon van Vlaanderen, die ze 
enkel voor haar doelstellingen kan aanwenden. Er zijn geen persoonlijke opbrengsten 
voor de auteurs van het boek. Alle opbrengsten zullen dus gaan naar de verdere 
uitbouw en beheer van het Canon-project. 
7. Het eindrapport met aanbevelingen is al sinds de publicatie van de canon (9 mei 2023) 
openbaar raadpleegbaar op 
https://www.canonvanvlaanderen.be/content/uploads/2023/05/Canon_Rapport-aan-
de-minister_7MEI.pdf
8. De statuten van de private Stichting werden opgesteld door de leden van de 
Canoncommissie, die ook de doelstellingen bepaalden. Er is, wat betreft de 
samenstelling van de raad van bestuur, in eerste instantie gekozen voor continuïteit 
met de Canoncommissie, gelet op haar interdisciplinair en pluralistisch karakter. Ik kan 
niet voldoende benadrukken hoe beschadigend het zou zijn voor het Canon-project als 
de politiek zich op ongeoorloofde wijze zou moeien met bijvoorbeeld de samenstelling 
van de Stichting. De Vlaamse Regering geeft dan wel opdrachten, maar waakt ook goed 
over de onafhankelijkheid van de mensen die deze opdrachten willen uitvoeren. 
9. De beheersovereenkomst is in opmaak.
10.De medewerkers worden aangesteld, ontslagen en geëvalueerd door de Stichting. De 
Stichting beschikt op dit moment over één medewerker, een gedetacheerde leraar, 
voordien ook secretaris van de Canoncommissie.  Hij is secretaris van de Stichting en 
is binnen de krijtlijnen van het bestuursorgaan belast met de dagelijkse werking (in het 
bijzonder alles wat vereist is voor het onderhoud en vooral de verdere ontwikkeling van 
de website, en alle contacten met derden gericht op de bekendmaking van de canon). 
Op dit moment is er nog geen tweede medewerker.
11.De Vlaamse overheid respecteert de wetenschappelijke onafhankelijkheid en heeft 
geen inhoudelijke sturing gegeven aan het project ‘Canon van Vlaanderen’. De private 
Stichting die werd opgericht moet er voor zorgen dat het werk in alle onafhankelijkheid 
kan worden verdergezet.
