title: Hervormde werkloosheidsuitkering voor kunstwerkers - Knelpunten
thema: Cultuur
Werk
pdf link: https://docs.vlaamsparlement.be/pfile?id=2064729
thema link: https://www.vlaamsparlement.be/parlementaire-documenten/schriftelijke-vragen/1822918
SCHRIFTELIJKE VRAAG
nr. 200
van CATHY COUDYSER
datum: 24 april 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Hervormde werkloosheidsuitkering voor kunstwerkers  -  Knelpunten
Vanaf 2024 is de vernieuwing van het kunstenaarsstatuut in België een feit. Via het 
zogenaamde kunstwerkattest kunnen kunstwerkers een hele reeks sociale voordelen 
genieten, waaronder royale uitkeringen. Het idee achter die hervorming, die in 2022 op 
het federale niveau werd doorgevoerd, is nobel: een betere sociale bescherming van 
kunstwerkers. Er kunnen echter heel wat vragen gesteld worden bij de praktische 
uitwerking ervan. Zo kunnen we vaststellen dat in het uitgewerkte systeem kunstwerkers 
een betere bescherming krijgen dan andere werkzoekenden.
Centraal in het systeem is de Kunstwerkcommissie, die sinds januari 2024 operationeel is 
en de kunstwerkattesten uitkeert. Via dat kunstwerkattest (dat erg lage voorwaarden stelt, 
zie deze link) krijgt de kunstwerker toegang tot de sinds oktober 2022 hervormde 
werkloosheidsuitkeringen voor kunstwerkers. Deze regeling is ronduit problematisch te 
noemen. 
De facto werd de tijdelijke versoepeling in het kader van de coronapandemie permanent 
gemaakt: voor een kortere referteperiode waarbinnen zelfs voor 1/3e niet-artistiek werk 
kan worden aangegeven en krijgen kunstwerkers een hogere uitkering dan andere 
werkzoekenden. Die is ook niet degressief, opnieuw in tegenstelling tot de situatie bij 
andere werkzoekenden. Bovendien geldt er dankzij het systeem ‘kunstwerkattest starter’ 
geen wachttijd voor inschakelingsuitkeringen voor afgestudeerden aan een kunstopleiding, 
in tegenstelling tot voor afgestudeerden aan andere opleidingen. Als klap op de vuurpijl 
zijn kunstwerkers die een kunstwerkuitkering ontvangen niet onderworpen aan de controle 
van de actieve beschikbaarheid.
We hebben in het verleden dan ook meermaals de vrees uitgesproken dat met de nieuwe 
regeling een werkloosheidsval wordt gecreëerd, maar ook dat zelfstandige activiteiten 
worden ontmoedigd ten voordele van loondienst, zelfs wanneer een statuut als zelfstandige 
objectief gezien in het voordeel is van de kunstwerker in kwestie. Aangezien het Vlaamse 
ecosysteem voor een groot deel uit zelfstandigen bestaat, loopt ons ecosysteem door de 
vernieuwde regeling het risico stevig door elkaar te worden geschud.
1. Hoeveel kunstwerkers krijgen er volgens de gegevens van VDAB momenteel een 
kunstwerkuitkering? Welke evolutie zien we hier de voorbije vijf jaar?
2. Hoeveel kunstwerkers die een kunstwerkuitkering ontvangen hebben, lopen (vrijwillig) 
een traject bij VDAB of maken gebruik van loopbaanbegeleiding sinds de invoering van 
de nieuwe werkloosheidsregeling in oktober 2022? Welke evolutie zien we hier de 
voorbije vijf jaar?
3. Hoeveel kunstwerkers die een kunstwerkuitkering ontvangen hebben, lopen (vrijwillig) 
een traject bij Cultuurloket sinds de invoering van de nieuwe werkloosheidsregeling in 
oktober 2022? Welke evolutie zien we hier de voorbije vijf jaar?
4. Hoeveel kunstwerkers die een kunstwerkuitkering ontvingen, hebben in een andere 
sector werk gevonden sinds de invoering de nieuwe werkloosheidsregeling in oktober 
2022? Welke evolutie zien we hier de voorbije vijf jaar? 
5. Ziet de minister verschuivingen optreden in de samenstelling van het Vlaamse 
kunstenecosysteem op het vlak van fiscale statuten sinds de invoering van de nieuwe 
werkloosheidsregeling in oktober 2022? 
Deze vraag werd gesteld aan de ministers Jan Jambon (200), Jo Brouns (375)
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
GECOÖRDINEERD ANTWOORD
op vraag nr. 200 van 24 april 2024
van CATHY COUDYSER
1-2+4.VDAB is niet verantwoordelijk voor het bepalen of een kunstwerker al dan niet een 
kunstwerkuitkering geniet. Deze bevoegdheid ligt bij RVA. De kunstwerker die een 
kunstwerkuitkering geniet is passief beschikbaar. Het toetsen van de 
beschikbaarheid is echter wel de bevoegdheid van VDAB. Vermits de kunstwerker 
passief beschikbaar is, blijft de kunstwerker ingeschreven bij VDAB en moet hij 
ingaan op verplichte uitnodigingen van VDAB voor eventuele begeleiding en/of 
vacaturebespreking. Deze vacaturebespreking geldt enkel voor vacatures binnen de 
kunstsector. Dit geldt tevens ook voor het opleidingsaanbod. Zij moeten zelf niet 
actief op zoek gaan naar werk, maar willen ze de gunstige regeling en de 
kunstwerkuitkering behouden bij eventuele verlenging dan zijn prestaties in de 
kunstsector aangewezen. 
We kunnen stellen dat er gemiddeld 1.326 kunstwerkers per maand passief 
beschikbaar zijn. 
3. Cultuurloket informeert en adviseert cultuurwerkers en culturele organisaties o.a. via 
haar kennisbank op de website, door opleidingen, webinars en leertrajecten, en met 
adviesvragen in de vorm van telefonische en persoonlijke afspraken. Het al dan niet 
ontvangen van een kunstwerkuitkering is geen criterium voor het deelnemen aan de 
dienstverlening van Cultuurloket. Cultuurloket vraagt deze info dan ook niet op bij het 
deelnemen aan een activiteit of bij het stellen van een adviesvraag. De cijfers die we 

hier geven zijn dan ook cijfers van deelname aan haar dienstverlening door 
cultuurwerkers ongeacht of zij een kunstwerkuitkering ontvangen. 
Cultuurloket biedt sinds 2022 leertrajecten aan. Voor individuele cultuurwerkers 
organiseerden leertrajecten omtrent verschillende juridische en zakelijke topics. In 2022 
namen 30 cultuurwerkers deel aan deze trajecten, in 2023 29 en dit jaar namen tot nu 
toe 6 cultuurwerkers deel. In 2023 organiseerde Cultuurloket tweemaal een leertraject 
over de sprong naar het zelfstandig statuut. 
Daarnaast organiseert Cultuurloket sinds 2022 via een gunning van de VDAB de 
opleiding BISART (Business and Art). Deze opleiding voor kunstenaars en technici 
ingeschreven bij de VDAB biedt verschillende workshops aan rond artistiek 
ondernemerschap. Sinds de start in februari 2022 volgden 146 kunstwerkers deze 
doorgedreven opleiding. Het aantal plaatsen per sessie is beperkt tot 15, de VDAB 
beslist hoeveel trajecten ze organiseert via de gunning. Er zijn altijd meer aanvragen 
dan plaatsen. De kunstwerkers die deze opleiding volgen zijn ingeschreven bij VDAB 
maar dit betekent niet automatisch dat ze een kunstwerkuitkering ontvangen. 
5. Om deze vraag volledig te kunnen beantwoorden is nood aan geüpdatete gegevens die 
zich bij federale overheidsdiensten bevinden zoals de Rijksdienst voor 
Arbeidsvoorziening (RVA) en het Rijksinstituut voor de Sociale Verzekeringen der 
Zelfstandigen (RSVZ). Ik beschik helaas niet over deze gegevens.
In haar jaarverslag van 2022 signaleerde Cultuurloket echter al dat de hervorming van 
een kunstenaarsstatuut naar de kunstwerkuitkering en de start van de nieuwe regeling 
m.b.t. de werkloosheidsregels voor kunstwerkers veel aandacht trok. Het aantal 
adviesvragen hierover neemt ook toe. Meer informatie vindt u terug in bijlage 1. 
Kunstwerkers stellen vragen over de mate waarin ze hun artistieke praktijk kunnen 
(her)organiseren zodat zij onder de bescherming van de kunstwerkuitkering vallen. 
Cultuurloket krijgt vragen van zelfstandigen (in hoofdberoep) die hun sociaal statuut 
wensen om te zetten naar tewerkstellingen van korte duur als werknemer om zo onder 
de bescherming te vallen. 
Dit komt doordat de hervorming van het statuut grotendeels gericht is op een 
bescherming binnen de werkloosheidsreglementering, waarop enkel werknemers recht 
hebben. De toegangsvoorwaarden zijn laagdrempelig waardoor kunstwerkers geneigd 
zijn die bescherming op te zoeken. 
Hierdoor merken we dat suboptimale structuren in stand worden gehouden zoals 
tewerkstellingen via de eigen vzw en freelancewerk via tussenpersonen. Op deze manier 
kan het statuut van werknemer behouden worden en kunnen de verrichte opdrachten 
toegang verlenen tot de kunstwerkuitkering. Er bestaat dus een risico dat de 
toegankelijkheid van de kunstwerkuitkering een negatieve invloed heeft op het 
ondernemerschap. Dit was ook waarvoor we eerder al waarschuwden. 
BIJLAGE
Overzicht evolutie vragen adviesverlening kunstwerkuitkering bij Cultuurloket
