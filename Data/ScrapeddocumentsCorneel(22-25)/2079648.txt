title: Egelpopulatie - Zorgwekkende achteruitgang
thema: Natuur en Milieu
pdf link: https://docs.vlaamsparlement.be/pfile?id=2079648
thema link: https://www.vlaamsparlement.be/parlementaire-documenten/schriftelijke-vragen/1836595
SCHRIFTELIJKE VRAAG
nr. 56
van CARMEN RYHEUL
datum: 31 oktober 2024
aan JO BROUNS
VLAAMS MINISTER VAN OMGEVING EN LANDBOUW
Egelpopulatie  -  Zorgwekkende achteruitgang
Het ging al een tijdje niet goed met de populatie van de West-Europese egel op Vlaams 
grondgebied, maar uit het antwoord van de voormalige Vlaamse minister van Omgeving 
op schriftelijke vraag nr. 308 van 6 januari 2023 van Ludwig Vandenhove bleek dat eerst 
verdere onderzoeksresultaten werden afgewacht alvorens eventuele bijkomende 
beleidsmaatregelen te overwegen en op te starten. Het leek voor die minister met andere 
woorden allemaal zo erg niet.
Het was dan ook even schrikken wanneer op 28 oktober 2024 in de pers plots de alarmklok 
werd geluid. [1] Tijdens de COP16 in het Colombiaanse Cali heeft de 
natuurbeschermingsorganisatie IUCN met haar rode lijst van bedreigde diersoorten 
bevestigd dat de West-Europese egel zwaar in de problemen zit. Waar de egel tot voor 
kort op die lijst als “minst zorgwekkend” werd geclassificeerd, krijgt het dier nu het label 
“bijna bedreigd”. Vooral de egelpopulaties in Beieren (Duitsland) en Vlaanderen zouden, 
meer dan in andere West-Europese landen, zwaar getroffen zijn.
1. Welke onderzoeken werden er in het kader van deze egelproblematiek door of in 
opdracht van het Agentschap voor Natuur en Bos (ANB) of andere diensten van de 
Vlaamse overheid sinds 6 januari 2023 uitgevoerd, en welke resultaten hebben die 
onderzoeken tot dusver opgeleverd?
2. Welke beleidsmaatregelen werden er door de voormalige Vlaamse minister van 
Omgeving na 6 januari 2023 nog uitgevaardigd om de egelpopulatie voor verdere 
achteruitgang te behoeden? Volstaan die maatregelen volgens de huidige Vlaamse 
minister van Omgeving nu de egel op de rode lijst van bedreigde diersoorten intussen 
is opgeschoven naar de categorie “bijna bedreigde diersoort”?
3. Heeft de minister intussen al zicht op specifieke oorzaken waarom de West-Europese 
egelpopulatie juist in Vlaanderen (net zoals ook in Beieren), meer dan in de andere 
West-Europese landen, zo sterk achteruitgaat? Welke oplossingen kan de minister in 
die optiek aanreiken?
4. Hoe zal de minister de achteruitgang van de egelpopulatie in Vlaanderen beleidsmatig 
keren, zodat ook de volgende Vlaamse generaties nog van die mooie dieren kunnen 
genieten en de egels vooral ook hun belangrijke natuurfunctie als insectenverdelger 
maximaal zouden kunnen blijven vervullen?
[1] Zie https://www.vrt.be/vrtnws/nl/2024/10/28/egel-bijna-met-uitsterven-bedreigd-
ook-1-op-de-3-boomsoorten/.
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 56 van 31 oktober 2024
van CARMEN RYHEUL
1. De resultaten van het beperkte toxicologische onderzoek uit 2022 gaven reeds een 
indicatie dat egels in Vlaanderen blootgesteld worden aan verschillende contaminanten 
in sublethale hoeveelheden. Een langdurige chronische blootstelling aan deze 
sublethale hoeveelheden zorgt voor een opstapeling van contaminanten in de lever die 
subklinische effecten kunnen teweegbrengen zoals immunosuppressie. De 
grootschalige egelsterfte zou een gevolg kunnen zijn van die immunosuppressie door 
de opname van pesticiden (zoals mollusciciden, rodenticiden) en zware metalen. Deze 
stelling dient nog bevestiging te krijgen door middel van diepgaand wetenschappelijk 
onderzoek. 
Voortbouwend hierop voert ANB daarom in 2024 een nieuw onderzoek in 
samenwerking met de Wildlife Health onderzoeksgroep van de Universiteit Gent. Dit 
onderzoek is gericht op het vinden van de onderliggende oorzaak van de Hedgehog 
Diphteric Disease (HDD) bij egels in Vlaanderen. Meer concreet willen we inzicht 
verwerven in de relatie tussen egeldieet en opslag van toxicologische contaminanten 
enerzijds, en in de mogelijke impact van toxicologische contaminanten op de 
egelimmuniteit anderzijds. Hiertoe worden analyses uitgevoerd van dieet, coumarines 
en zware metalen. De resultaten van dit onderzoek worden eind 2024 verwacht.
INBO publiceerde begin 2024 een nota betreffende de mogelijke knelpunten en 
problemen voor de egelpopulatie. De nota maakt onder meer melding van de negatieve 
impact van verkeer, vermindering van voedselbeschikbaarheid, verlies aan 
biodiversiteit in tuinen, ongevallen met robotmaaiers, vergiftiging door pesticiden, 
intoxicatie met zware metalen en HDD. De nota stelt verder ook verschillende 
laagdrempelige en meer structurele maatregelen voor om de egelpopulatie te 
ondersteunen. (zie ook het antwoord op vraag 3)
2. Na 6 januari 2023 werden zowel door ANB als INBO via sociale media verschillende 
sensibilisatiecampagnes voor het brede publiek gevoerd (09/2023, 04/2024) om 
besturen en burgers ertoe te bewegen maatregelen op lokaal niveau te nemen om de 
egelpopulatie voor verdere achteruitgang te behoeden. Hierbij werd onder meer 
opgeroepen om het gebruik van slakkenkorrels en rodenticiden te minimaliseren of 
stop te zetten, een insectenrijke tuin te creëren, de tuin wild te houden met slaap- en 
schuilplekken voor de egel, een egelpoortje te installeren om vlotte en veilige migratie 
tussen tuinen te ondersteunen en om robotmaaiers ’s nachts niet te laten rondrijden.
Om te bepalen of het opportuun is om extra maatregelen ter ondersteuning van de 
egelpopulatie te nemen en welke maatregelen dan wel prioriteit moeten krijgen, is het 
eerst en vooral belangrijk om een goed zicht te krijgen op de toestand en 
populatiestructuur van de egelpopulatie in Vlaanderen en de beïnvloedende factor 
Mogelijkheid hiertoe is om een grondige populatie-ecologische analyse te maken van 
de egeldata beschikbaar in de VOC’s (opvangcentra voor vogels en wilde dieren). 
Daarbij kan gebruik gemaakt worden van bestaande data van verkeersslachtoffers, 
waarnemingen of kan een actief meetnetwerk opgezet worden, al dan niet via een 
citizen science aanpak. Daarnaast kan er door de verschillende VOC’s een inventaris 
opgemaakt worden waarbij voor elke binnengebrachte egel een aantal elementaire 
biologische gegevens verzameld worden. Een gestandaardiseerde aanpak is in ieder 
geval wenselijk om na te gaan of er concrete nood is aan laagdrempelige of specifieke 
beleidsmaatregelen.
3. Op de internationale Rode Lijst van IUCN werd de status van de West-Europese egel 
recent gewijzigd van ‘least concern’, of ook wel ‘momenteel niet in gevaar’, naar ‘near 
threatened’ of ‘bijna in gevaar’. 
Op de huidige Rode Lijst van zoogdieren in Vlaanderen (2014) staat de West-Europese 
egel nog steeds vermeld in de categorie ‘momenteel niet in gevaar’. Deze lijst is echter 
aan herziening toe. Wellicht wordt de nieuwe internationale status overgenomen bij 
het herzien van de Rode Lijst van zoogdieren in Vlaanderen. In Vlaanderen zijn er 
immers inderdaad indicaties dat er iets ernstig aan de hand is met de egelpopulatie. 
Onder andere via de Opvangcentra voor Wilde Dieren (VOC) ontvangen we 
alarmerende signalen.
Op basis van de beschikbare gegevens hebben Natuurpunt Studie, het INBO en de 
UGent bovendien vastgesteld dat de egelpopulatie in Vlaanderen op 10 jaar tijd (2008 
- 2017) sterk achteruit gegaan is in vergelijking met de populatie van een 
referentiesoort, i.c. vos, die als stabiel beschouwd werd voor diezelfde periode. Deze 
inschatting werd gemaakt op basis van de gegevens van de databank 
‘waarnemingen.be’ waarbij gecorrigeerd werd voor de waarnemingsinspanning (Van 
der Veken et al., 2019). Na 2018 zien we stijgende aantallen van de meldingen van 
egels op waarnemingen.be.
Hierbij moet opgemerkt worden dat, zonder de waarnemingsinspanning mee in 
rekening te brengen, er geen uitspraak over een mogelijke trend kan gedaan worden. 
Voor een dier zoals de egel, dat vooral ‘s nachts actief is, noopt de interpretatie van 
toevallige waarnemingen tot extra voorzichtigheid. Extrapolatie van deze 
waarnemingen naar populatieniveau is momenteel dus niet mogelijk.
Voor een goed zicht op de trend van de populatie in Vlaanderen is het noodzakelijk om 
een meetnet voor egel op te starten. Daarbij kunnen we ons baseren op (gerichte) 
waarnemingen, verkeersslachtoffers, nachtelijke transecttellingen… Zonder een 
dergelijke gestandaardiseerde aanpak blijft het gissen hoe de egel het werkelijk doet 
in Vlaanderen. Daarnaast kan er door de verschillende VOC’s een inventaris opgemaakt 
worden, waarbij voor elke binnengebrachte egel een aantal elementaire biologische 
gegevens verzameld worden. Op die manier kan een betere inschatting van de 
populatiestructuur gemaakt worden.
De egelpopulatie gaat ook in andere West-Europese landen achteruit. Op basis van de 
huidige data kan het INBO echter niet vaststellen of de egelpopulatie in Vlaanderen of 
Beieren sneller achteruit gaat dan in de rest van Europa.
4. Zoals vermeld in antwoord op vraag 2, is het eerst en vooral belangrijk om een goed 
zicht te krijgen op de toestand en populatiestructuur van de egelpopulatie in 
Vlaanderen en de beïnvloedende factoren, vb. door middel van een grondige populatie-
ecologische analyse van egeldata beschikbaar in de VOC’s in relatie tot de vrijlevende 
populatie. Ik zal hiervoor de nodige initiatieven nemen.
Sensibilisatiecampagnes en lokale acties van besturen en burgers blijven 
vanzelfsprekend aangewezen om het leefgebied van de egel op kleine schaal te 
verbeteren. 
Deze acties kunnen, indien dit noodzakelijk zou blijken, geflankeerd worden door 
structurele beleidsmaatregelen. Hierbij dient gefocust te worden op de belangrijkste 
oorzaken van de achteruitgang van de egelpopulatie, met name robotgrasmaaiers, 
verkeer en pesticiden.
De mogelijkheden tot een nachtelijk verbod op robotgrasmaaiers werden juridisch 
onderzocht. Momenteel kan hiervoor echter geen rechtsgrond gevonden worden in de 
huidige soortenwetgeving. 
In dit opzicht worden de resultaten van het lopende onderzoek naar de impact van 
pesticiden en zware metalen op de immuniteit en vatbaarheid van egels voor 
Corynebacterium ulcerans afgewacht. Eens de resultaten van dit onderzoek 
beschikbaar zijn, zal ik evalueren of en welke concrete beleidsmaatregelen 
geformuleerd moeten worden.
