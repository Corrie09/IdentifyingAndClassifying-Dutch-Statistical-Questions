title: Audit voor erkende bodemsaneringsdeskundigen - Optimalisatie
thema: Natuur en Milieu
pdf link: https://docs.vlaamsparlement.be/pfile?id=2079636
thema link: https://www.vlaamsparlement.be/parlementaire-documenten/schriftelijke-vragen/1836348
SCHRIFTELIJKE VRAAG
nr. 52
van ANDY PIETERS
datum: 25 oktober 2024
aan JO BROUNS
VLAAMS MINISTER VAN OMGEVING EN LANDBOUW
Audit voor erkende bodemsaneringsdeskundigen  -  Optimalisatie
Onlangs werd het zogenaamde Bodemdecreet gewijzigd, met name door het decreet tot 
wijziging van diverse bepalingen in het Bodemdecreet van 27 oktober 2006.
Daarmee werd gevolg gegeven aan de aanbevelingen van de Parlementaire 
Onderzoekscommissie PFOS/PFAS. Met name is het de bedoeling ervoor te zorgen dat de 
kwaliteitscontroles van de bodemrapporten beter worden gestructureerd, dat de vervuiler 
(saneringsplichtige) een financiële zekerheid voor de bodemsanering zal moeten geven en 
dat er bij vervuilde waterbodems een verdeelsleutel voor de kosten kan worden vastgesteld 
tussen de verschillende vervuilers (waterverontreiniging is vaak diffuus). 
Belangrijk aspect daarbij is dat bij de procesaudit de interne werking van de 
bodemsaneringsdeskundige beoordeeld wordt door een externe auditor. In een technische 
audit gaat de Openbare Vlaamse Afvalstoffenmaatschappij (OVAM) de totstandkoming van 
eindproducten (bv. bodemsaneringsprojecten) na om te kijken of de 
bodemsaneringsdeskundige ook kwalitatief goed werk oplevert en hij zijn erkenning waard 
is. Daarmee komt men tegemoet aan de kritiek uit de onderzoekscommissie dat de erkende 
bodemsaneringsdeskundigen niet genoeg worden gecontroleerd en er geen 
kwaliteitscontrole is in ons bodembeheersysteem.
Tweede belangrijke aspect is dat de veroorzaker van de verontreiniging voortaan ook kan 
worden aangesproken om te saneren en dat na vrijstelling van de saneringsplichtige 
personen van de huidige cascaderegeling en dus voordat de OVAM de sanering zelf doet.
1. Zijn de nieuwe bepalingen uit het decreet al geoperationaliseerd bij de OVAM? Zo ja, 
hoe wordt dat geëvalueerd? Zo niet, hoe komt dat?
2. Heeft de aangepaste procesaudit al geleid tot opmerkelijke vaststellingen? Kan de 
minister cijfers meedelen over het aantal uitgevoerde audits?
3. Hoeveel saneringsplichtigen werden al conform de nieuwe regeling financieel 
aangesproken om te saneren? Hoe wordt dat geëvalueerd?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 52 van 25 oktober 2024
van ANDY PIETERS
1. De nieuwe bepalingen uit het Bodemdecreet maken het mogelijk dat de erkende 
bodemsaneringsdeskundige zelf een procesaudit kan laten uitvoeren. De 
uitvoeringsmodaliteiten hiervoor moeten nog worden vastgelegd in het 
uitvoeringsbesluit VLAREL. De OVAM blijft in de tussentijd onverminderd zelf de 
opdracht geven om de procesaudits uit te voeren.  
2. Elke erkende bodemsaneringsdeskundige krijgt minstens om de 3 jaar een 
procesaudit. Deze aantallen worden steeds gerapporteerd in het jaarverslag van de 
OVAM. In 2024 werden er tot op heden in opdracht van de OVAM 17 procesaudits 
uitgevoerd. 
3. In het totaal werden 533 saneringsplichtigen gewezen op de verder te nemen stappen 
in het kader van het bodemdecreet tussen 1 januari 2024 en 1 november 2024. In 
meerdere dossiers is er geen strikte scheiding tussen saneringsplichtige en 
saneringsaansprakelijke. Zowel nu als in het verleden valt die regelmatig samen. Zo 
werden ook in het verleden al wel saneringsaansprakelijken mee betrokken bij de 
invulling van de saneringsplicht zoals bijvoorbeeld voor de betaling van de 
saneringsplicht een overeenkomst gesloten met de aansprakelijke. Aangezien de 
saneringsaansprakelijkheid opgenomen is in de cascade en de regelgeving van kracht 
is sinds juni, is het nog te vroeg om een evaluatie te doen van deze nieuwe regel. 
Intussen werd op basis van de nieuwe bepalingen van artikel 161bis van het 
Bodemdecreet reeds een saneringsplichtige verzocht om financiële zekerheden te 
stellen tot waarborg van de uitvoering van de verdere maatregelen opgelegd krachtens 
het Bodemdecreet. Voor een andere saneringsplichtige is dit verzoek momenteel nog 
in behandeling bij de OVAM. 
