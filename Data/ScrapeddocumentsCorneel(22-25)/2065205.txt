title: Kleinschalig wonen - Ondersteuning
thema: Ruimtelijke ordening
Wonen
pdf link: https://docs.vlaamsparlement.be/pfile?id=2065205
thema link: https://www.vlaamsparlement.be/parlementaire-documenten/schriftelijke-vragen/1824665
SCHRIFTELIJKE VRAAG
nr. 529
van SUZY WOUTERS
datum: 30 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Kleinschalig wonen  -  Ondersteuning
Kleinschalig wonen, tiny houses, tiny houses on wheels en zorgunits zitten door de altijd 
maar stijgende vastgoedprijzen en schaarser wordende bouwgronden in Vlaanderen volop 
in de lift. Het woonbeleid van de Vlaamse minister van Wonen ondersteunt die nieuwe 
woonvormen met premies en tegemoetkomingen. Ook de provincie Vlaams-Brabant voert 
rond die nieuwe woonvormen een actief beleid.
Daarnaast lijkt ook de Vlaamse minister van Omgeving de nieuwe woonvormen genegen, 
maar waarschuwde ze dat daarmee ook nieuwe problemen opduiken, zoals het ontbreken 
van afdoende nutsleidingen en rioleringen op plaatsen waar de nieuwe woonvormen 
gepland worden. Nog volgens de minister dreigen in Vlaanderen daardoor nieuwe 
onaanvaardbare situaties op het vlak van leefmilieu en hygiëne te ontstaan. 
De Vlaamse minister van Omgeving gaf echter ook al aan dat de Vlaamse Regering bereid 
is tot investeren via subsidiëring van stedelijke en gemeentelijke projecten die de nieuwe 
woonvormen optimaal mogelijk moeten maken. Meer zelfs, als steden en gemeenten dat 
nalaten, zal de Vlaamse overheid volgens de minister zelf de vereiste investeringen 
uitvoeren. Nog volgens de Vlaamse minister van Omgeving behoort de keuze van 
dergelijke projecten die in aanmerking komen voor een dergelijke subsidiëring, tot het 
takenpakket van de Vlaamse Milieumaatschappij (VMM).
De VMM-goedkeuring van dergelijke projecten loopt echter niet altijd van een leien dakje. 
Het volgende praktijkvoorbeeld maakt dat duidelijk: uit een antwoord van het college van 
burgemeester en schepenen van Scherpenheuvel-Zichem tijdens een interpellatie op de 
gemeenteraad van 25 april 2024, blijkt dat die gemeente al tweemaal een project voor de 
aanleg van nutsvoorzieningen en gescheiden riolering ter goedkeuring voorlegde om 
binnen de gemeentegrenzen kleinschalig wonen maximaal mogelijk te maken, maar 
telkens volgde een VMM-afkeuring van het ingediende project.
1. Kan de minister verduidelijken op basis van welke criteria de VMM beslist over al dan 
niet subsidiegoedkeuring van een project dat door steden en gemeenten wordt 
ingediend om kleinschalig wonen op lokaal niveau zo optimaal mogelijk te realiseren?
2. Kan de minister een overzicht bezorgen van alle projecten die door Vlaamse steden en 
gemeenten werden ingediend met het oog op subsidiëring van werken in het kader 
van kleinschalig wonen in 2021, 2022, 2023 en 2024 (tot op heden), waarvoor:
a) de VMM haar goedkeuring verleende, met vermelding van een beknopte 
omschrijving van het ingediende project, alsook het toegekende subsidiebedrag;
b) de VMM haar goedkeuring weigerde, met vermelding van een beknopte 
omschrijving van het ingediende project, alsook de reden van weigering?
Deze vraag werd gesteld aan de ministers Zuhal Demir (529), Matthias Diependaele (271)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 529 van 30 april 2024
van SUZY WOUTERS
Vooraleer in te gaan op uw concrete vragen, wil ik even benadrukken dat bij de beoordeling 
van projecten voor de zuivering van afvalwater  geen onderscheid gemaakt naar vorm of 
voorkomen van de woningen. Wat u projecten voor “nieuwe woonvormen” of “kleinschalig 
wonen” noemt, zijn zonder discussie woon-projecten. Hierbij gelden de bepalingen uit de 
Vlarem wetgeving voor wat de lozing van afvalwater betreft. Voor meer informatie verwijs 
ik naar: https://www.vmm.be/water/riolering/aansluiten-of-zelf-
zuiveren/zoneringsplannen
De voorwaarden om afvalwater te lozen zijn dus afhankelijk van de zone waarin men 
gelegen is :
•Ligging in het centraal gebied of het collectief geoptimaliseerd buitengebied. In 
dit geval moet onmiddellijk de aansluiting op het aanwezige rioleringsstelsel en 
op de reeds aanwezige collectieve zuivering worden voorzien. 
•Ligging in het individueel te optimaliseren buitengebied of buiten de gebieden 
voorzien op het zoneringsplan. In deze gebieden is de aansluiting op riolering en 
waterzuivering, zelfs op langere termijn, onmogelijk. Hier moet dan ook een 
onmiddellijke sanering door de bouw van individuele waterzuivering op 
perceelsniveau of een kleinschalige waterzuivering worden voorzien. Een 
septische put is onvoldoende. Deze verplichting volgt uit Vlarem, artikel 
6.2.2.4.1.
•Ligging in het collectief nog te optimaliseren buitengebied. In deze gebieden is 
de aanleg van een riolering voorzien en moet er in afwachting van die aansluiting 
een septische put worden voorzien. Vanaf 1 januari 2025 gelden bijkomende 
voorwaarden, overeenkomstig de nieuwe bepalingen in de VCRO (op 24 april 
2024 aangenomen door het Vlaams Parlement – verzameldecreet 
waterwetgeving). Dit zal bij het verlenen van een omgevingsvergunning 
bijkomende garanties bieden naar het behouden van de zuiveringsgraad en het 
voorkomen van een achteruitgang.
 
1. Voor de aanleg van riolering, kunnen Lokale besturen en rioolbeheerders subsidies 
aanvragen. Sinds enkele jaren wordt hiervoor met een projectoproep gewerkt. In 
uw  vraagstelling wordt verwezen naar geweigerde subsidiedossiers voor 
Scherpenheuvel-Zichem. Tijdens de laatste projectoproep werden inderdaad 3 
aanvragen ingediend voor subsidiëring: ‘Kleinschalig wonen: zone Haegenveld’, 
‘Kleinschalig wonen: zone Heidebosstraat’ en ‘Kleinschalig wonen: zone 
Klottebergstraat’. Deze subsidiedossiers werden echter niet weerhouden gelet op de 
vooropgestelde categorieën en het beschikbaar budgettair kader. Rioolbeheerders 
worden op voorhand geïnformeerd over de criteria en de categorieën van projecten 
die in aanmerking komen voor een projectoproep. Zo lag de focus voor de laatste 
projectoproep (november 2023) voor het subsidieprogramma GIP2024, op de 
volgende categorieën:
•Projecten die gekoppeld zijn aan de uitvoering van bovengemeentelijke 
projecten;
•Projecten die kaderen in de integrale en gebiedsgerichte aanpak van de 
prioritaire gebieden;
•Uitbreidingsprojecten in gebieden waar reductiedoelen niet gehaald worden;
•Uitbreidingsprojecten met een decentrale aanpak;
•Gecombineerde projecten;
•Uitbreidingsprojecten in gemeenten met een lage zuiveringsgraad. 
In de projectoproep werd specifiek gekozen om projecten te selecteren in gebieden waar 
de reductiedoelstellingen nog niet gehaald worden met het lopend beleid. 
De goedkeuring of afkeuring van de subsidiedossiers heeft niks te maken met de 
typologie van de aangeboden woonvormen, zoals u in uw vraag lijkt te suggereren.
De weigering van rioolsubsidie hoeft de werken echter niet te vertragen. Lokale besturen 
en rioolbeheerders kunnen rioleringswerken ook uitvoeren met de sanerings-middelen 
die ze innen via de waterfactuur.
2. a) De VMM beslist niet op woningengrootte of -typologie bij het beoordelen van riool-
subsidieaanvragen. Een overzicht over subsidieaanvragen (en hun resultaat) voor 
dat type van woonaanbod is dan ook niet gekend en niet relevant. 
b) Zie antwoord vraag 1 en 2a 
