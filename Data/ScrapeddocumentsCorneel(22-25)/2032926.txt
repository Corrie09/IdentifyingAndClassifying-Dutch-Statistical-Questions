title: Agentschap Wegen en Verkeer (AWV) - Klanttevredenheid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2032926
thema link: https://www.vlaamsparlement.be/parlementaire-documenten/schriftelijke-vragen/1792137
SCHRIFTELIJKE VRAAG
nr. 436
van BRECHT WARNEZ
datum: 9 januari 2024
LYDIA PEETERS 
VLAAMS MINISTER VAN MOBILITEIT EN OPENBARE WERKEN
Agentschap Wegen en Verkeer (AWV)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Agentschap Wegen en Verkeer 
(AWV).
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Agentschap Wegen en Verkeer (AWV) betreft? 
2. Om de hoeveel tijd is er een meting van de klanttevredenheid? 
3. Gebruikt het Agentschap Wegen en Verkeer (AWV) andere methodes dan een 
bevraging alleen om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Agentschap Wegen en Verkeer (AWV)?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Agentschap Wegen en Verkeer 
(AWV) geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Agentschap Wegen en Verkeer (AWV) na het 
klanttevredenheidsonderzoek nog naar de respondent over wat men doet met de 
resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Agentschap 
Wegen en Verkeer (AWV)?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 436 van 9 januari 2024
van BRECHT WARNEZ
1-2.Het Agentschap Wegen en Verkeer (AWV) voert jaarlijks een 
klanttevredenheidsonderzoek (KTO) uit bij de burgers. Het laatste onderzoek werd 
uitgevoerd in september-oktober 2023. Het AWV voert om de vier jaar een 
klanttevredenheidsonderzoek uit bij de georganiseerde klanten. Het laatste onderzoek 
werd uitgevoerd in september-oktober 2023. 
3. De klachten en meldingen die het AWV ontvangt via het Meldpunt Wegen geven ook 
een indicatie van de klantentevredenheid. Daarnaast stemt het AWV op regelmatige 
basis af met haar partners en stakeholders. Zo houdt het AWV de vinger aan de pols 
betreffende haar dienstverlening.
4-6.Het AWV voert de KTO’s uit om zicht te krijgen op de ervaringen en verwachtingen 
van de klanten ten opzichte van het patrimonium en de diensten van het AWV. 
In hoofdlijnen wordt er tijdens de KTO’s gepolst naar volgende elementen:
- begrip en kennis over gewestwegen;
- verplaatsingsgedrag;
- tevredenheid over de gewestwegen (hierbij worden uiteenlopende topics van de 
dienstverlening en infrastructuur van het AWV bevraagd, zoals winterdienst, 
fietspaden, wegverlichting, e.a.);
- de bereikbaarheid van het AWV;
- het imago van het AWV;
- de verwachtingen wat betreft de werking van het AWV. 
De KTO’s worden maximaal digitaal afgenomen en hiervoor doet het AWV beroep op 
een externe dienstverlener. Het AWV beschikt niet over de nodige expertise om 
dergelijke bevragingen zelf uit te voeren en te analyseren. Daarom wordt ervoor 
gekozen om dergelijke opdrachten te laten uitvoeren door een gespecialiseerd bureau. 
Voor de laatste twee KTO’s:
- Voor het KTO burgers voerde Indiville de werkzaamheden uit. Het onderzoek werd 
uitgevoerd aan de hand van een online survey. De kostprijs van het onderzoek 
bedroeg € 5.964,00 excl. btw. 
- Voor het KTO georganiseerde klanten voerde Indiville de werkzaamheden uit. Het 
onderzoek werd uitgevoerd aan de hand van een online survey. De kostprijs van 
de opdracht bedroeg  € 15.227,99 excl. btw. 
De steekproef met betrekking tot de twee KTO’s ziet er als volgt uit: 
- KTO burgers: 100 personen per provincie
- KTO georganiseerde klanten:
Categorie Gewenst aandeel respondenten
Steden en gemeenten Minstens 125
UNIZO, VOKA Minstens 2
FEBETRA, SAV-TLV, UPTR Minstens 2
Touring, VAB Minstens 2
De Lijn Minstens 4
Politie Minstens 10
Provincies Minstens 3
Fietsersbond, Fietsberaad Minstens 2
Per district (geografisch georganiseerde opdeling van AWV, 23 in totaal) moeten er 
minstens drie gemeenten bevraagd worden. De overige gemeenten (53 bevragingen) 
die bevraagd worden, moeten evenredig verdeeld zijn over de Vlaamse provincies.
De responsgraad voor de bevragingen uitgevoerd in september-oktober 2023 was als 
volgt: 
- KTO burgers: 565 
- KTO georganiseerde klanten: 
Populatie SteekproefRespons-
percentage
Gemeente 1177 16114%
Politie 95 1819%
De Lijn 14 321%
Provincies 35 514%
Mobiliteitsorganisaties 19 737%
Onderzoekscentra 4 125%
Partners 21 524%
Vervoersregio 16 744%
Totaal 1381 207 15%
7-8.De belangrijkste bevindingen uit de KTO burgers 2023 zijn weergegeven in 
onderstaande infographic:
De belangrijkste bevindingen uit de KTO georganiseerde klanten 2023 zijn 
weergegeven in onderstaande infographic:
9. a) Met de resultaten van de KTO’s gaat het AWV enerzijds op zoek naar interne 
optimalisaties, anderzijds geeft het beleidsvoorstellen vorm. Op basis van het KTO 
burgers van 2022 werden volgende twee trajecten opgestart:
- Burgers zijn ontevreden over de staat van onze fietspaden. Gericht structureel 
onderhoud op fietspaden (zoals bij onze wegen), waarbij onder meer de toplaag 
werd vernieuwd, en inzetten op meer comfort voor de fietser, kunnen hier 
(deels) een oplossing bieden. Door middel van de relancebudgetten heeft het 
AWV deze onderhoudsingrepen voor het eerst op grote schaal toegepast. Het 
AWV maakte hiervoor gebruik van raamcontracten die toelieten flexibel(er) te 
werk te gaan.  Het afgelopen jaar werd er op 150 locaties gewerkt aan 
verbeteringen op vlak van veiligheid en comfort voor fietsers, waarvan een 
groot aantal dit structureel onderhoud omvatten. 

- Ook over de staat van de wegen zijn burgers ontevreden. Het is gekend dat er 
een onderhoudsachterstand is. Hierop wordt ingezet door extra budgetten voor 
bruggen en tunnels, de PPS kunstwerken en de extra middelen voor 
fietspadenonderhoud. 
b) De resultaten van de KTO’s en voorgestelde optimalisaties werden ter kennisname 
aan mij overgemaakt. De rapporten met betrekking tot 2023 zijn nog maar net 
opgemaakt. Het AWV analyseert momenteel de resultaten in functie van het 
bepalen van mogelijke vervolgstappen. 
c) De opvolging verloopt via het ondernemingsplan van het AWV. 
10.Neen. Aan de start van de bevraging wordt aan de respondent meegedeeld dat de 
bevraging uitgaat van het AWV en wat het doel van het onderzoek is. 
11.Het AWV voert jaarlijks een KTO uit bij de burgers. Het volgende onderzoek zal worden 
uitgevoerd in september-oktober 2024. Het AWV voert om de vier jaar een KTO uit bij 
de georganiseerde klanten. Het volgende onderzoek zal worden uitgevoerd in 
september-oktober 2027.
12.De resultaten en aandachtspunten die uit de KTO’s van het AWV komen, zijn vrij 
stabiel. De algemene tevredenheid over de gewestwegen is hoog. De bevraging maakt 
een aantal pijnpunten inzichtelijk, zoals de staat en inrichting van fietspaden, de staat 
van de wegen, en het verhogen van de verkeersveiligheid. Deze topics waren dan ook 
de afgelopen jaren speerpunten in het door mij gevoerde mobiliteitsbeleid. 
