title: E40 afrit 9 Oostkamp - Filevorming
thema: Mobiliteit en Verkeer
pdf link: https://docs.vlaamsparlement.be/pfile?id=2033057
thema link: https://www.vlaamsparlement.be/parlementaire-documenten/schriftelijke-vragen/1794338
SCHRIFTELIJKE VRAAG
nr. 462
van BERT MAERTENS
datum: 12 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
E40 afrit 9 Oostkamp  -  Filevorming
Sinds kort ontstaan er op de E40 richting Brussel dagelijks files aan de afrit 9 in Oostkamp. 
Gezien de korte lengte van de afrit zorgt die file vaak voor gevaarlijke situaties op de 
autosnelweg zelf.
1. Zijn de minister en haar diensten op de hoogte van dat probleem?
2. Wat is de oorzaak van de files? Spelen de verkeerslichten op het einde van de afrit 
hier een belangrijke rol of werden ze opnieuw ingesteld?
3. Hoe kan die gevaarlijke situatie het snelst worden opgelost?
4. Heeft de minister nog weet van dergelijke korte afritten met verkeerslichten waar files 
en/of gevaarlijke situaties ontstaan? Zo ja, graag een overzicht met aanduiding of er 
al dan niet een oplossing (en zo ja, welke) voor werd gevonden. 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 462 van 12 januari 2024
van BERT MAERTENS
1. De oorzaken van de wachtrijen aan de afrit te Oostkamp richting Brussel worden door 
het Agentschap Wegen en Verkeer (AWV) onderzocht, al zijn deze op dit moment nog 
niet duidelijk. 
2. De verkeerslichtenregeling werd nagekeken en er werden geen onregelmatigheden 
vastgesteld.
3. De filevorming wordt nu gemonitord via het Verkeerscentrum en via de lokale politie. 
Half februari zal er een overleg plaatsvinden tussen het AWV, de lokale politie en het 
gemeentebestuur om op basis van de resultaten van deze monitoring te bepalen of 
een oplossing op korte termijn mogelijk is.
4. Fileterugslag vanop de afrit naar de autosnelweg doet zich op meerdere locaties voor 
in Vlaanderen. Daarvoor is geen standaardoplossing. Maatregelen om dit te trachten 
verhelpen zijn maatwerk. Zo kan op de ene plek de plaatsing van een verkeerslicht de 
oplossing zijn, terwijl op een andere plaats de wachtrijen aan het verkeerslicht net het 
probleem vormen. 
Hieronder worden een aantal filegevoelige snelwegafritten in West-Vlaanderen 
opgelijst (met verkeerslicht op de afrit), waarbij door toepassing van verschillende 
types en combinaties van maatregelen de problematiek volledig kon worden opgelost, 
of op zijn minst kon worden gemilderd. Uit de voorbeelden blijkt ook dat vaak een 
combinatie van maatregelen nodig is, de ene maatregel al ingrijpender dan de andere:
●E403 afrit Roeselare-Beveren (richting Brugge): optimalisatie lichtenregeling
●E40 afrit Beernem richting Brussel: optimalisatie lichtenregeling, aanleg bypass 
rechtsaf buiten het licht
●E17 afrit Waregem (richting Antwerpen): aanleg ‘verkeersvlecht’ (Diverging 
Diamond Interchange of DDI) op de onderliggende weg
