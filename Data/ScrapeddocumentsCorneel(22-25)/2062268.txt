title: Vlaams reglement inzake erkenningen met betrekking tot het leefmilieu (VLAREL) - Jaarlijkse retributie
thema: Natuur en Milieu
pdf link: https://docs.vlaamsparlement.be/pfile?id=2062268
thema link: https://www.vlaamsparlement.be/parlementaire-documenten/schriftelijke-vragen/1816246
SCHRIFTELIJKE VRAAG
nr. 471
van ILSE MALFROOT
datum: 26 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vlaams reglement inzake erkenningen met betrekking tot het leefmilieu (VLAREL)  -  
Jaarlijkse retributie
Personen (bijvoorbeeld erkende technici gasvormige brandstof, milieucoördinatoren ...) of 
bedrijven (bijvoorbeeld koeltechnische bedrijven) die erkend zijn op basis van het Vlaams 
Reglement inzake erkenningen met betrekking tot het leefmilieu, krijgen in het begin van 
elk kalenderjaar van de Vlaamse overheid een factuur voor de jaarlijkse retributie.
1. Waarvoor dienen die erkenningen?
2. Wie houdt toezicht op de erkenningen van de koeltechnieker? Waaruit bestaat dat 
toezicht?
3. Hoeveel inbreuken zijn er al vastgesteld? Graag een overzicht van 2019 tot 2024. 
Welke inbreuken zijn dat?
4. Hoeveel aan retributies werd geïnd sinds 2019 tot en met 2023? Graag een overzicht 
per jaar, per provincie en per type erkenning.
5. Hoeveel achterstallige inningen zijn er nog? Graag het overzicht per jaar sinds 2019 
tot en met 2023.
6. Wat gebeurt er met de opbrengst van de retributies?
7. Hoeveel koeltechniekers zijn er als zelfstandige opgestart in Vlaanderen? Graag een 
overzicht van het aantal per provincie tussen 2019 en 2024.
8. Hoeveel zelfstandige koeltechniekers zijn gestopt in Vlaanderen? Graag een overzicht 
van het aantal per provincie tussen 2019 en 2024.
9. Voor welke beroepen bestaan er nog erkenningen? Hoeveel bedraagt de jaarlijkse 
retributie daar?
Deze vraag werd gesteld aan de ministers Zuhal Demir (471), Jo Brouns (357)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 471 van 26 maart 2024
van ILSE MALFROOT
1. Een erkenning geeft aan rechtspersonen of natuurlijke personen de toestemming om 
bepaalde taken uit de omgevingswetgeving uit te voeren. Een erkenning garandeert 
t.a.v. burgers, bedrijven of overheden dat de erkende personen in staat zijn om deze 
taken naar behoren te vervullen. Zo is de erkenning als technicus gasvormige 
brandstof vereist voor o.a. het uitvoeren van het periodieke onderhoud op cv-ketels 
op gas of staat de milieucoördinator in voor het beheersen van de milieubelasting van 
een bedrijf. Er bestaan ongeveer 40 verschillende Vlaamse erkenningen rond leefmilieu 
in het VLAREL (Besluit van de Vlaamse Regering tot vaststelling van het Vlaams 
reglement inzake erkenningen met betrekking tot het leefmilieu). Een groot deel van 
deze erkenningen vinden hun oorsprong in Europese richtlijnen en verordeningen. 
2. Voor het toezicht op de erkenningen van koeltechnici waren tot 2021 de 
toezichthouders van de afdeling Gebiedsontwikkeling, Omgevingsplanning en -
projecten (GOP) en de afdeling Handhaving van het Departement Omgeving bevoegd. 
Sinds 2021 zijn het echter de toezichthouders van het Vlaams Energie- en 
Klimaatagentschap (VEKA) en de afdeling Handhaving van het Departement Omgeving 
die toezicht houden op de erkenningen. De facto gebeurt het toezicht door de afdeling 
Handhaving van het Departement Omgeving. Het toezicht kan bestaan uit proactieve 
controles (hoofdstuk 13/1 VLAREL, periodieke evaluatie van erkende technici, 
deskundigen en bedrijven) en reactieve controles. 
3. Wat betreft koeltechnici werden door de toezichthouders van de afdeling GOP geen 
overtredingen vastgesteld in de periode 2019-2020. De vaststellingen en acties van 
de afdeling Handhaving van het Departement Omgeving vanaf 2022 tot 2024 zijn als 
overzicht terug te vinden in bijlage 1.
4. Het VLAREL kent twee soorten retributies: een eenmalige retributie voor het 
behandelen van de erkenningsaanvraag en een jaarlijkse retributie voor het toezicht 
op de erkenning. De bedragen zijn opgenomen in bijlage 18 VLAREL en worden 
jaarlijks geïndexeerd. In de tabellen in bijlage 2 wordt er per jaar een overzicht 
gegeven van de inkomsten per type erkenning. Een overzicht per provincie is niet 
beschikbaar. 
5. Er zijn geen achterstallige inningen. Bij het niet-betalen van de retributie voor de 
erkenningsaanvraag wordt de aanvraag niet behandeld. Bij het niet-betalen van de 
retributie voor het toezicht van de erkenning vervalt de erkenning van rechtswege.
6. De inkomsten komen terecht in het in 2011 opgerichte decretale fonds voor de 
behandeling van erkenningsaanvragen en de uitoefening van het toezicht op de 
erkenningen met betrekking tot het leefmilieu (hierna VLAREL-fonds). De inkomsten 
in het VLAREL-fonds werden de voorbije jaren o.a. gebruikt voor het digitaliseren en 
vereenvoudigen van de verschillende processen rond de erkenningen (behandelen 
erkenningsaanvragen, beheren erkenningen, publiceren erkenningen), studies met 
betrekking tot erkenningen en voor het toezicht op de erkenningen. 
7. Momenteel zijn er 5.827 erkende koeltechnici (cijfers van 8 april 2024). Het VEKA 
beschikt niet over gegevens van het aantal als zelfstandige gestarte koeltechnici. 
8. Het VEKA beschikt niet over gegevens van het aantal zelfstandige koeltechnici die zijn 
gestopt.
9. U kan alle informatie terugvinden op deze webpagina: 
https://www.vlaanderen.be/natuur-milieu-en-klimaat/erkenning-als-technicus-
deskundige-opleidingscentrum-of-labo
BIJLAGEN
1.Vaststellingen en acties op erkenning koeltechnieker van afdeling Handhaving (2022-
2024)
2.Inkomsten uit retributies per type erkenning (2019-2023)
