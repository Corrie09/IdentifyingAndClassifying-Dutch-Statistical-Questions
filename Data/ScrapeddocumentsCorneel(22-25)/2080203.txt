title: Cultuur- en jeugdinfrastructuur - Subsidies
thema: Cultuur
Jeugdbeleid
pdf link: https://docs.vlaamsparlement.be/pfile?id=2080203
thema link: https://www.vlaamsparlement.be/parlementaire-documenten/schriftelijke-vragen/1834741
SCHRIFTELIJKE VRAAG
nr. 21
van BRECHT WARNEZ
datum: 21 oktober 2024
AAN MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Cultuur- en jeugdinfrastructuur  -  Subsidies
De Vlaamse overheid zal in de komende jaren voor de sectorale investeringssubsidies 
prioriteit geven aan infrastructuuruitgaven ter bevordering van duurzaamheid, veiligheid 
en integrale toegankelijkheid van cultuur- en jeugdinfrastructuur.
Om dat te bewerkstelligen is het beoordelingscriterium de relevante en positieve impact, 
in bijzonder op het vlak van verduurzaming en innovatie. Enkel rechtspersonen zonder 
winstgevend doel, in het kader van cultuur- of jeugdinfrastructuur met bovenlokaal belang 
in het Nederlandse taalgebied of in het tweetalige gebied Brussel-Hoofdstad, komen in 
aanmerking. Het subsidiebedrag mag maximaal 60 procent van de totale projectkostprijs 
van subsidieerbare maatregelen bedragen, maar de subsidie kan gecumuleerd worden met 
middelen van andere overheidsniveaus, bijvoorbeeld subsidies van een lokale overheid, 
Europa of Vlaamse subsidies van andere departementen en agentschappen.
Daarnaast worden verschillende, specifieke voorwaarden gesteld om de duurzaamheid, 
veiligheid en toegankelijkheid van de gesubsidieerde cultuur- en jeugdinfrastructuur te 
waarborgen. De aanvrager kan ervoor kiezen om een van de drie prioriteiten te kiezen als 
focuspunt en op basis daarvan het dossier te motiveren.
Graag alle data beschikbaar stellen in Excel.
1. Kan de minister een overzicht geven van het totaalaantal toegewezen 
investeringssubsidies per provincie en per jaar voor 2023 en 2024, met vermelding 
van de aangevraagde en toegekende subsidie en de gekozen prioriteit in een korte 
toelichting per project en opgedeeld per aangevraagd subsidiebedrag (tot en met 
150.000 euro; tussen 150.000 euro en 500.000 euro)?
2. Is de minister tevreden over het aantal aanvragen en de ingediende projecten sinds 
de inwerkingtreding van het nieuwe subsidiereglement ‘sectorale prioriteiten’?
a) Merkt de minister een evolutie in het aantal of de soort ingediende aanvragen en 
projecten?
b) Hoe apprecieert de minister de regionale spreiding van de toegekende subsidies?
3. Kan de minister cijfers geven van de toegewezen investeringssubsidies voor de 
provincie West-Vlaanderen, per gemeente en per jaar voor 2023 en 2024? Graag een 
overzicht met vermelding van de aangevraagde en toegekende subsidie en de gekozen 
prioriteit met een toelichting per project, opgedeeld per aangevraagd subsidiebedrag 
(tot en met 150.000 euro; tussen 150.000 euro en 500.000 euro).
4. Hoeveel West-Vlaamse dossiers werden afgewezen in 2023 en 2024 omdat ze niet aan 
de voorwaarden voldoen? Graag een overzicht per gemeente, met vermelding van de 
aangevraagde subsidie in een korte toelichting per project en waar mogelijk motivering 
voor weigering, opgedeeld per aangevraagd subsidiebedrag (tot en met 150.000 euro; 
tussen 150.000 euro en 500.000 euro).
5. Hoe evalueert de minister het subsidiereglement voor strategische cultuur- en 
jeugdinfrastructuur?
6. Plant de minister nieuwe oproepen voor investeringssubsidies voor kwaliteitsvolle 
basisvoorzieningen en inrichting van jeugdinfrastructuur? Zo ja, wanneer en voor welk 
bedrag?
7. Plant de nieuwe minister nieuwe initiatieven om te investeren in cultuur- en 
jeugdinfrastructuur?
Zo niet, op welke manier objectiveert de minister de noden in het veld?
Zo ja, graag plan van aanpak met timing en budget.
Deze vraag werd gesteld aan de ministers Melissa Depraetere (21), Caroline Gennez (22)
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
GECOÖRDINEERD ANTWOORD
op vraag nr. 21 van 21 oktober 2024
van BRECHT WARNEZ
1. De bijgevoegde tabellen geven per jaar een overzicht van de aangevraagde en 
toegekende investeringssubsidies sectorale prioriteiten, telkens afzonderlijk voor 
Jeugd en Cultuur. Zie de tabellen sectorale investeringssubsidies jeugd - 2023 en 2024 
- in bijlage. In de tabellen kan worden gefilterd op basis van de provincie waar de 
werken plaatsvinden en op het aangevraagde of toegekende subsidiebedrag.
2. In 2023 steeg het aantal ingediende dossiers duidelijk ten aanzien van 2022. Het 
aantal indieners in 2024 bereikte een gelijkaardig niveau. Ik stel vast dat de sector wil 
inzetten op een verbetering van de duurzaamheid, veiligheid en toegankelijkheid van 
de infrastructuur en dat de investeringssubsidies een belangrijk beleidsinstrument zijn 
om die doelstellingen te ondersteunen.
a) Het aantal en de aard van de ingediende projecten ligt in lijn met de subsidieronde 
2023.
b) Het toekennen van investeringssubsidies binnen het reglement van de sectorale 
prioriteiten gebeurt op basis van de kwaliteit van het dossier. In die zin wordt er 
niet onmiddellijk rekening gehouden met regionale spreiding.
3. Zie de tabellen sectorale investeringssubsidies cultuur en jeugd - 2023 en 2024 - in 
bijlage. In de tabellen kan worden gefilterd op basis van de provincie waar de werken 
plaatsvinden en het aangevraagde of toegekende subsidiebedrag.
4. Zie de tabellen sectorale investeringssubsidies cultuur en jeugd - 2023 en 2024 - in 
bijlage. In de tabellen kan worden gefilterd op basis van de provincie waar de werken 
plaatsvinden en het aangevraagde of toegekende subsidiebedrag. 
Binnen het beleidsveld Cultuur gaat het voor de provincie West-Vlaanderen om vijf 
dossiers in 2023 en vier in 2024. In de meeste gevallen gaf de adviescommissie een 
negatief advies omwille van het ontbreken van een bovenlokale culturele werking. 
Voor Jeugd gaat het om drie West-Vlaamse dossiers in 2023. Ook hier werd telkens 
een negatief advies verleend door de adviescommissie omwille van het ontbreken van 
een bovenlokale werking. In 2024 kreeg geen enkel dossier voor jeugdinfrastructuur 
uit West-Vlaanderen een negatief advies.
5. De Vlaamse Regering keurde het subsidiereglement in september 2023 goed. 
Inmiddels werden voor het beleidsveld Cultuur negen en voor het beleidsveld Jeugd 
drie dossiers ingediend op de nieuwe subsidielijn ‘investeringssubsidies strategische 
cultuur- en jeugdinfrastructuur’.
De doorlopende indientermijn en een uitbreiding van de beoordelingsprocedure met 
een ad-hoc commissie bestaande uit leden van de administratie en een pool van 
experten, laat toe dat de administratie gedegen begeleiding en advies kan leveren bij 
de beoordeling van projectvoorstellen. Door in te zetten op een eerste 
beslissingsmoment tijdens het ontvankelijkheidsonderzoek, vermijdt de administratie 
dat dossiers die formeel niet in aanmerking komen een volledige procedure moeten 
doorlopen. De organisaties die een subsidie aanvragen kunnen meteen worden 
doorverwezen naar een ander beleidsinstrument. Met dit subsidiereglement werden 
belangrijke stappen gezet richting financiering en ondersteuning van hedendaagse 
bouwprojecten van een zekere schaal, met aandacht voor duurzaam ontwerp, 
langetermijnvisie op de infrastructuur en nieuwe trends in de bouwsector zoals 
circulaire of klimaatadaptieve maatregelen. 
6. Er wordt geen nieuwe oproep voor investeringssubsidies kwaliteitsvolle 
basisvoorzieningen en –inrichting van cultuur- en jeugdinfrastructuur voorzien. Dit 
instrument werd gefinancierd met relancemiddelen en had als doel een impuls te geven 
aan de georganiseerde vrije tijd voor kinderen en jongeren door in te zetten op veilige 
en kwaliteitsvolle basisinfrastructuur. 
Nu er geen relancemiddelen meer beschikbaar zijn voor cultuur- en 
jeugdinfrastructuur, richten de beleidsinitiatieven zich op de primaire doelgroep voor 
het departement. Dit is de cultuur- en jeugdinfrastructuur waarin een werking 
plaatsvindt van bovenlokaal belang. Organisaties die langdurig beschikken over 
dergelijke infrastructuur kunnen een aanvraag indienen voor het veiliger, 
toegankelijker of duurzamer maken van hun gebouwen en buitenruimtes via het 
subsidie-instrument van de sectorale investeringssubsidies. 
7. Er zijn momenteel geen initiatieven gepland om nieuwe beleidsinstrumenten voor 
investeringssubsidies te ontwikkelen. Het reglement Sectorale investeringssubsidies 
en het reglement Strategische cultuur- en jeugdinfrastructuur zijn recent in werking 
getreden. In 2026 en 2027 plan ik een evaluatie van de respectievelijke 
beleidsinstrumenten.  
 
Samen met mijn collega-minister van Cultuur veranker ik de gratis energiescans en 
coachingstrajecten rond energie-efficiëntie in de cultuur- en jeugdsector via een 
structurele samenwerking tussen mijn administratie, het Vlaams Energiebedrijf (VEB) 
en relevante organisaties in en rond de bovenbouw. Wij focussen daarbij op 
energieadvies op maat, rekening houdend met het specifieke gebruik van cultuur- en 
jeugdinfrastructuur. Door dergelijke studies aan te bieden, helpen we de cultuur- en 
jeugdsector om inzicht te verschaffen in de eigen energienoden en strategische keuzes 
te maken bij het investeren in infrastructuur. 
We onderzoeken ook hoe het toepassingsgebied van de Energielening Cultuur en Jeugd 
kan worden uitgebreid en ontwikkel een efficiënt investeringsmechanisme waarmee 
we duurzame investeringen in deze sectoren bewerkstelligen. 
We zetten in op de adviserende rol van de administratie. In samenwerking met het 
departement onderzoeken beide kabinetten welke samenwerkingsverbanden met 
andere beleidsdomeinen, andere overheidsniveaus en de bovenbouworganisaties 
mogelijk zijn om cultuurorganisaties, jeugdorganisaties en lokale besturen te 
ondersteunen en te begeleiden. 
Daarnaast promoten we een nieuwe mentaliteit rond gedeeld en tijdelijk ruimtegebruik 
in de eigen cultuur- en jeugdinfrastructuur van de Vlaamse Overheid én in de sector, 
en onderzoeken we hoe investeringen in de cultuur- en jeugdinfrastructuur ten goede 
kunnen komen aan zo veel mogelijk derden. Mijn administratie zal administratieve 
drempels wegwerken en op zoek gaan naar duurzame synergiën met andere 
beleidsdomeinen en lokale overheden.
Tot slot schrijf ik, samen met mijn collega-minister van Cultuur, een visienota voor 
een langetermijnvisie op cultuur- en jeugdinfrastructuur. Die nota dient als strategisch 
kader voor de ondersteuning van innovatieve projecten, gerichte investeringen en 
concrete acties op het vlak van duurzaamheid, circulariteit, kwaliteit van de 
leefomgeving en inclusie. 
BIJLAGEN
1.Overzichtstabel__sectorale_investeringssubsidies_jeugd_2023
2.Overzichtstabel__sectorale_investeringssubsidies_cultuur_2023
3.Overzichtstabel__sectorale_investeringssubsidies_jeugd_2024
4.Overzichtstabel__sectorale_investeringssubsidies_cultuur_2024
