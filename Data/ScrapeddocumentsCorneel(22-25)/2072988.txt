title: Watergevoelige openruimtegebieden (WORG's) - Aanvragen planschadevergoeding
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2072988
thema link: https://www.vlaamsparlement.be/parlementaire-documenten/schriftelijke-vragen/1832540
SCHRIFTELIJKE VRAAG
nr. 7
van SANNE VAN LOOY
datum: 8 oktober 2024
aan JO BROUNS
VLAAMS MINISTER VAN OMGEVING EN LANDBOUW
Watergevoelige openruimtegebieden (WORG’s)  -  Aanvragen planschadevergoeding
Op 19 juli 2024 heeft de (vorige) Vlaamse Regering de aanduiding van 139 watergevoelige 
openruimtegebieden definitief goedgekeurd. Met die beslissing wordt ruim 710 hectare 
open ruimte met overstromingsrisico gevrijwaard van bebouwing, verdere ontwikkeling en 
dus ook toekomstige wateroverlast. De eigenaars van die 710 hectare kunnen nu in 
principe een aanvraag tot planschadevergoeding indienen. Eigenaars krijgen 2 jaar de tijd 
om ze aan te vragen. De afhandeling zal niet langer via de rechtbank gebeuren maar via 
de Vlaamse Landmaatschappij (VLM).
1. Kan de minister aangeven op welke manier de eigenaars al dan niet in kennis zijn 
gesteld van de aanduiding van hun perceel als WORG?
2. Kan de minister aangeven welke concrete stappen een eigenaar moet nemen en op 
welke manier de Vlaamse administratie daarin duidelijke richtlijnen meegeeft?
3. Kan de minister verduidelijken of er een digitaal loket beschikbaar is voor de aanvraag 
van dergelijke vergoedingen en/of de communicatie daarrond?
4. Hoeveel aanvragen tot planschade werden intussen ingeleid? Graag een opdeling per 
provincie en per WORG.
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 7 van 8 oktober 2024
van SANNE VAN LOOY
1. De eigenaars van een perceel gelegen in Watergevoelig Openruimtegebied (WORG) 
kregen in de loop van september 2024 een brief van de Coördinatiecommissie Integraal 
Waterbeleid. In die brief werd vermeld dat de percelen waarvan zij eigenaar zijn er 
bepaalde beperkingen zullen gelden en zij bijgevolg hierdoor een 
planschadevergoeding kunnen aanvragen. De brief bevatte ook een beknopte 
handleiding over het indienen van de vergoedingsaanvraag en de situering op kaart 
van het perceel binnen de contouren van de definitieve aangeduide WORG.
2. Op de website van de Vlaamse Landmaatschappij is een webpagina opgesteld waarbij 
een stappenplan wordt opgenomen waarin duidelijk vermeld wordt welke de concrete 
stappen zijn die een eigenaar moet zetten om een aanvraag in te dienen. Het 
stappenplan behelst 3 stappen: 1) voorbereiden van de aanvraag, 2) aanmelden in het 
loket en 3) invullen van gevraagde gegevens. Daarnaast is er ook een 
gebruikershandleiding beschikbaar waarbij de aanvrager wordt begeleid om de 
vergoeding in het loket aan te vragen. Tenslotte is er ook een rubriek met de veel 
gestelde vragen beschikbaar en een verwijzing naar een email adres voor het geval de 
aanvragers nog extra vragen hebben.
3. Op 18 september 2024 lanceerde de Vlaamse Landmaatschappij het digitaal loket 
landinrichting. Eigenaars krijgen toegang tot het loket via e-ID, itsme®, eIDAS of een 
beveiligingscode via mobiele app of SMS. Wanneer de eigenaar geopteerd heeft om via 
het digitaal loket de aanvraag in te dienen en zijn eBox heeft geactiveerd verloopt alle 
communicatie via de digitale weg. Voor de eigenaar die nog wat verloren loopt in de 
digitale wereld is het ook mogelijk om de aanvraag via de papieren weg in te dienen, 
al wordt het digitaal aanvragen wel aangemoedigd.  
4. Op 15 oktober 2024 werden er 160 aanvragen ingediend, waarvan 8 ingetrokken door 
de aanvrager. 
Aantal ingetrokken aanvragen 8
Antwerpen 6
Oost-Vlaanderen 1
West-Vlaanderen 1
Aantal ingediende aanvragen 152
Antwerpen 70
Limburg 18
Oost-Vlaanderen 23
Vlaams-Brabant 8
West-Vlaanderen 33
Totaal aantal aanvragen 160
De 152 aanvragen in behandeling zijn afkomstig uit 48 WORG’s.
Aantal
Antwerpen 70
Beekstraat - Koningshooikt 5
Binnenheide 4
Broekstraat 3
Centrum Zuid - Bresserdijk 1
Centrum Zuid - Notenlaan 1
Egelspoel - Park 2
Ginderbuiten Lindenstraat 4
Goorloop 1
Grote Waterstraat - Waterkrekel 2
Hondsbossen 5
Kanadabos 2
Kerkenbroek 1
Leeg-Rietbeemden Laarsebeek 4
Meerheide 7
Neerhoeve 1
Ossegoor 3
Putte Beemden (Schriek) 1
Schoon Schijn Puyhoek 6
Schorheide 2
Spoorweg 3
Vallei Babbelsebeek 5
Varenwinkel 3
Winkelveld 3
Wullebeek 1
Limburg 18
Bloemendaal-Halensbroek 3
Cicindria Bevingen 1
Melsterbeek Centrum Aalst - Zuid 3
Park Mechelen-aan-de-Maas 6
WUG De Slogen Bolderberg 2
WUG Neeroeteren 3
Oost-Vlaanderen 23
Achter Prins Boudewijnlaan 1
Centrum Melden 2
Hof ter Bollen - bis 2
Hoge Wal 2
Kerkmeers 1
Rood-Kruisstraat 7
Schapendries 1
Sint-Martensdries 2
Zuiderdijk - Noordlaan 1
Zuidlaan 4
Vlaams-Brabant 8
Burcht 1
Dormaalbeek Walsbets 2
Merchtem Schoolomgeving 2
WUG St. Gertrudis langs de Zeyb 3
West-Vlaanderen 33
Groene Meersen 1
Roesbrugge WUG 1
Sasbrug 26
Steenkerke WUG Zuid 5
