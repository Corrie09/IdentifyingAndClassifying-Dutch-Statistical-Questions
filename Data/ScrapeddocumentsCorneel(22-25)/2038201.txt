title: Boektopia - Evaluatie tweede editie
thema: Cultuur
pdf link: https://docs.vlaamsparlement.be/pfile?id=2038201
thema link: https://www.vlaamsparlement.be/parlementaire-documenten/schriftelijke-vragen/1798373
SCHRIFTELIJKE VRAAG
nr. 127
van CHRIS JANSSENS
datum: 25 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Boektopia  -  Evaluatie tweede editie
Als ik me niet vergis, is of wordt een dezer dagen de aangekondigde evaluatie van het 
boekenfestival Boektopia, dat van 28 oktober tot 5 november 2023 in Kortrijk plaatsvond, 
afgerond.
1. Hoeveel bezoekers waren er voor deze tweede editie? Hoeveel waren dat er voor de 
eerste?
2. Hoeveel standhouders waren er voor de tweede editie? Hoeveel waren dat er voor de 
eerste? 
3. Werd er gepeild naar de tevredenheid van bezoekers en standhouders? Zo ja, met 
welke bevindingen? 
4. Hoe werden het boekenaanbod en de programmatie voor deze editie geëvalueerd? 
5. Wie op deze editie van Boektopia een aankoop deed, kreeg een code voor een 
boekencheque van 10 euro die men van 7 november tot 15 januari vrij kon spenderen 
bij de 180 leden van Boekhandels Vlaanderen. 
6. Hoeveel van die codes werden er uitgedeeld en hoeveel cheques werden daadwerkelijk 
verzilverd? Is er zicht op de geografische spreiding van de verzilverde cheques? Hier 
en daar hoorde ik kritiek op het omslachtige systeem en ook in sommige boekhandels 
bestond blijkbaar enige verwarring over het initiatief. Werd dat door de evaluatie 
bevestigd? 
7. Hoe werd Boektopia 2023 geëvalueerd in het algemeen en zijn er aandachts- of 
verbeterpunten voor een volgende editie?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 127 van 25 januari 2024
van CHRIS JANSSENS
De evaluatie van Boektopia 2023 is nog volop bezig. Een gedetailleerd evaluatierapport 
wordt zoals afgesproken tegen eind februari verwacht. Ik ontving van de betrokken 
partners in het BoekenOverleg wel al een eerste inkijk in die evaluatie. 
1. In totaal hebben 47.000 mensen Boektopia tijdens de editie van 2023 bezocht. In 
vergelijking met 2022 is dat een stijging van 70%. De bezoeker kwam niet alleen 
inspiratie opdoen: in totaal werden meer dan 100.000 boeken verkocht op de beurs, 
een verdubbeling tegenover 2022.
2. Boektopia is geen ‘klassieke’ boekenbeurs met aparte uitgeverijstanden. De Xpo-
hallen vormen één grote boekhandel waarbij de boeken thematisch terug te vinden 
zijn. Sommige uitgeverijen zijn er wel visueel aanwezig met zogenaamde 
“signeerstanden” waar de bezoekers hun favoriete auteurs kunnen ontmoeten.
De maatstaf is hier dus het titelaanbod. Dat wordt in samenspraak tussen 
organisatoren-uitgevers-boekhandelaars bepaald en is eveneens met meer dan 50% 
gegroeid tegenover 2022 tot “de grootste tijdelijke boekhandel van Vlaanderen”.   
Naar schatting stonden de op Boektopia aanwezige Nederlandstalige uitgeverijen en 
distributeurs voor zowat 95% marktaandeel binnen de Vlaamse markt. Sommigen –
zoals enkele wetenschappelijke uitgeverijen – waren inderdaad voor de eerste keer 
met titels aanwezig op Boektopia. Organisatoren, uitgevers en boekhandelaars zijn 
overtuigd dat zij de volgende jaren een nog breder en dieper aanbod kunnen 
voorstellen.   
3. Er werd inderdaad in november door de organisatoren een enquête uitgestuurd 
waarop 1370 bezoekers of bezoekende families geantwoord hebben. Een 
detailanalyse is onderdeel van het evaluatierapport. Een algemene tevredenheid is 
wel al duidelijk. Zo vindt 85% van de respondenten Boektopia goed tot zeer goed, 
88% vindt het concept van één grote boekhandel met centrale kassa perfect en 83% 
van de bezoekers of bezoekende families die er vorig jaar al bij waren vinden deze 
editie beter dan die van vorig jaar.
Meer dan een derde van de bezoekers waren families met kinderen. 84% geven aan 
door de belevingsactiviteiten nieuwe boeken te leren kennen en al deze activiteiten 
kregen goed/zeer goed-scores bij 95 tot 97% van de respondenten. Het aandeel 
verkochte kinderboeken ligt op bijna 31%, wat aanzienlijk meer is dan de normale 
marktverhouding; Boektopia brengt duidelijk méér kinderen in aanraking met 
boeken. Een van de grote doelstellingen wordt daarmee zeker bereikt.
94% van de bezoekers geeft aan volgend jaar terug te zullen komen. In de enquête 
werd ook de NPS ofwel de Net Promoter Score gemeten, een effectieve manier om 
de klanttevredenheid en klantenloyaliteit te meten. Gezien een NPS-score kan lopen 
van -100 tot +100, wordt een positieve score of NPS boven 0 beschouwd als “goed”, 
+50 als “uitstekend”. Boektopia haalt met deze 2e editie een score van 52.
4. Het evaluatierapport zal hier in detail op ingaan, maar in vraag 2 en 3 werd al een 
inkijk gegeven in de eerste inzichten.
5. Er werden 49.170 vouchers voor een boekencheque uitgedeeld. Dat gebeurde 
voornamelijk op de beurs in Kortrijk en via de campagne Voorleesbuddy’s van 
Iedereen Leest. In het oosten van het land liep er ten slotte nog een kleine 
campagne via de boekhandels om ook lezers die verder van de beurs wonen kans te 
geven op een boekencheque.
Met zo’n voucher kon je een boekencheque activeren via de website van 
Boekhandels Vlaanderen. 38.100 vouchers werden uiteindelijk omgezet in een 
boekencheque. Daarvan werden er 31.300 gevalideerd in de deelnemende 
boekenhandels. Het laatste cijfer is nog onder enig voorbehoud tot het definitieve 
rapport er ligt. Ook de geografische spreiding wordt besproken in het 
evaluatierapport.
De boekhandels zijn het unaniem eens over het succes. Het aantal verkochte boeken 
lag in de laatste twee maanden van 2023 7,1% hoger dan dezelfde periode in het 
voorgaande jaar. Dat weten we uit cijfers van het marktonderzoeksbureau GfK, dat 
permanent de boekenverkoop in Vlaanderen opvolgt. Met het Boektopia-event, de 
auteursactiviteiten in de loop van november en december in Vlaanderen, de 
campagne Voorleesbuddy’s en de boekencheques wilden de partners een literaire 
golf door Vlaanderen creëren. Dat lijkt met deze cijfers gelukt te zijn. Vlaanderen is 
daarmee namelijk de enige van onze buurlanden die over volledig 2023 een groei 
van het aantal verkochte boeken mocht noteren van bijna 3% in aantal exemplaren 
en meer dan 10% in omzet. Ter vergelijking: in Nederland daalde de afzet met 0,3% 
en in Franstalig België met 5,9%. 
De hoofddoelstelling en de aanleiding van de steun aan al deze boekenactiviteiten in 
het najaar wordt daarmee bereikt: Boektopia, de Voorleesweek en de 
boekenchequecampagne zetten aan tot meer lezen. Iedereen kijkt dus uit naar een 
vervolgverhaal.
6. Natuurlijk is een grondige evaluatie van een dergelijk evenement noodzakelijk. Ook 
voorgaande jaren hebben de organisatoren steeds verbeterpunten aangepakt om 
maximaal tegemoet te komen aan de bemerkingen of de appreciatie van de 
bezoekers, iets wat zich duidelijk weerspiegelt in het groeiend aantal bezoekers en in 
de tevredenheidsscores. Met alle stakeholders lopen er ook nog gesprekken. 
Verbeterpunten zijn er zeker en zullen ook onderdeel zijn van het evaluatierapport.
