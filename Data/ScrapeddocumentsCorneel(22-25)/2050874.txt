title: Elektrische fietsen en speedpedelecs - Verblindende voorlichten
thema: Mobiliteit en Verkeer
pdf link: https://docs.vlaamsparlement.be/pfile?id=2050874
thema link: https://www.vlaamsparlement.be/parlementaire-documenten/schriftelijke-vragen/1804021
SCHRIFTELIJKE VRAAG
nr. 691
van MARINO KEULEN
datum: 20 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Elektrische fietsen en speedpedelecs  -  Verblindende voorlichten
De combinatie van een steeds betere en uitgebreidere fietsinfrastructuur samen met de 
elektrische fiets en de speedpedelec is een succesverhaal voor meer en betere mobiliteit. 
Dankzij die combinatie daalt voor het eerst in de geschiedenis het autogebruik.
Het is ook een wetmatigheid dat als iets succesvol is en leidt tot massaal gebruik de zaken 
die ‘mislopen’ versterkt en vergroot worden. Zo zagen we de cijfers van het aantal 
ongevallen met fietsers stijgen en dus ook met de zwakke weggebruikers onderling.
Een ander aspect dat nu opduikt is dat het klachten regent over elektrische fietsen en 
speedpedelecs die met hun erg krachtige voorlichten andere fietsers en voetgangers 
verblinden. Het voorlicht van veel elektrische fietsen en speedpedelecs is veel krachtiger 
dan dat van een gewone fiets en als het licht niet goed afgesteld is zoals blijkbaar vaak 
voorvalt dan geraakt een tegenligger verblindt.
Zoals zo dikwijls begint en eindigt het verhaal dat de gebruiker zelf verantwoordelijkheid 
neemt. Een fietslicht afstellen is immers niet moeilijk, men zorgt ervoor dat de lichtstraal 
niet hoger gaat dan de hoogte van zijn licht.
Maar blijkbaar, en dat is ‘des mensen’, wat een verklaring is maar uiteraard geen excuus, 
zijn er weeral maatregelen nodig van de overheid.
1. Hoe wenst de minister daar beleidsmatig mee om te gaan, want de wegcode bepaalt 
nu al dat men moet rijden met een niet-verblindend licht?
2. Zijn er bijkomende maatregelen nodig en hoe kan de minister die in praktijk brengen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 691 van 20 februari 2024
van MARINO KEULEN
In het huidige verkeersreglement (KB1/12/1975) is inderdaad al vastgelegd dat fietsers 
een niet verblindend licht moeten voeren. Art.82.1.1.KB1/12/1975 bepaalt: “1° Fietsers 
moeten tussen het vallen van de avond en het aanbreken van de dag, en in alle 
omstandigheden wanneer het niet meer mogelijk is duidelijk te zien tot op een afstand 
van ongeveer 200 meter, vooraan en achteraan een niet verblindend vast licht of 
knipperlicht voeren. Vooraan moet het licht wit of geel zijn, achteraan rood.”
Dit is ook als zodanig opgenomen in het ontwerp van nieuw federaal verkeersreglement, 
en benadrukt in het bijbehorende verslag aan de Koning. 
Naast het voorzien in een duidelijke reglementering blijven we inzetten op educatie en 
sensibilisering. De juiste regels kennen én ze kunnen toepassen is immers een van de 
voorwaarden om je veilig in het verkeer te begeven.
De brochure ‘ Veilig fietst het langst’ die we vorig jaar hebben gepubliceerd, schenkt 
aandacht aan het correct richten van het fietslicht. Met de brochure willen we de kennis 
van de verkeersregels die van toepassing zijn op fietsers verbeteren. Daarnaast besteedt 
ook de Vlaamse Stichting Verkeerskunde (VSV) via haar communicatiekanalen aandacht 
aan het belang en het correct gebruik van het fietslicht, bijvoorbeeld via de website ‘ veilig 
verkeer’. We nemen fietsverlichting in elk geval mee als aandachtspunt voor toekomstige 
communicatie-initiatieven en campagnes.
Tot slot is handhaving ook in deze het sluitstuk van het verkeersveiligheidsbeleid. 
