title: Studietoelage - Combinatie met leefloon
thema: Onderwijs en Vorming
pdf link: https://docs.vlaamsparlement.be/pfile?id=2035026
thema link: https://www.vlaamsparlement.be/parlementaire-documenten/schriftelijke-vragen/1794424
SCHRIFTELIJKE VRAAG
nr. 250 
van KATRIEN SCHRYVERS
datum: 15 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Studietoelage  -  Combinatie met leefloon
De studietoelagen van de Vlaamse overheid helpen studenten om de kosten te dragen die 
verbonden zijn aan studies in het hoger onderwijs. Om een toelage te ontvangen moet 
men voldoen aan een aantal voorwaarden met betrekking tot inkomen, nationaliteit, 
opleiding en gezinssituatie.
Wie geen of een laag inkomen heeft en zelf niet meteen in staat is die toestand te 
veranderen, kan aanspraak maken op een (bijpassing tot) leefloon. Ook hier gelden enkele 
voorwaarden, namelijk met betrekking tot verblijfplaats, nationaliteit, leeftijd, inkomen en 
werkbereidheid. Bovendien moet men eerst het recht op andere mogelijke sociale 
uitkeringen (werkloosheidsuitkering, pensioen, studietoelage enzovoort) gebruikt hebben.
OCMW’s worden regelmatig geconfronteerd met vragen van jongeren die geen beroep 
kunnen doen op hun ouders en toch verder willen studeren. Deze jongeren hebben dan 
onder een aantal voorwaarden recht op een leefloon. Via het OCMW kunnen zij ook hulp 
krijgen bij het aanvragen van een studietoelage.
In antwoord op eerdere schriftelijke vragen van mijzelf (de meest recente nr. 300 van 27 
januari 2023) gaf de minister cijfers daarover. Tot 1 juni 2023 konden studietoelagen 
worden aangevraagd voor het huidige schooljaar, maar studenten hebben tot het einde 
van het jaar tijd om hun dossier te vervolledigen.
1. Hoeveel meerderjarige leerlingen/studenten die een leefloon ontvangen, ontvingen 
voor het schooljaar 2022-2023 ook een studietoelage, opgedeeld per provincie?
2. Welke evolutie is er merkbaar? Hoe kan die verklaard worden?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 250 van 15 januari 2024
van KATRIEN SCHRYVERS
1. In bijlage vindt de Vlaamse volksvertegenwoordiger een overzicht van het aantal 
meerderjarige studenten in het hoger onderwijs dat een studietoelage ontving en een 
leefloon kreeg. De gegevens werden opgesplitst naar de provincie van het laatste 
bekend adres en het academiejaar. De gegevens van academiejaar 2022-2023 zijn 
nog niet volledig afgerond en geven de situatie weer op 17/01/2024. 
2. Het aantal toelagen van meerderjarige studenten met een leefloon loopt de afgelopen 
jaren gestaag op van 3,35% van alle toegekende toelagen in 2018-2019 tot meer dan 
5% in de afgelopen academiejaren. De verklaring hiervoor moet grotendeels gevonden 
worden in de toename van het aantal jongeren met een leefloon (zie ook de gegevens 
die de POD MI aanbiedt op https://stat.mi-is.be/nl). Daarnaast komen studenten in 
een graduaatsopleiding sinds 2019-2020 ook in aanmerking voor een studietoelage. 
In deze groep is de vertegenwoordiging van het aantal meerderjarige studenten met 
een leefloon het sterkst (+/- 7%) én kan ook de sterkste jaarlijks stijging worden 
vastgesteld.
BIJLAGE
Overzicht
