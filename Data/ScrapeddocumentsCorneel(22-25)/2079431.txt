title: Buitensporigtekortprocedure - Impact op de begroting van de Vlaamse Gemeenschap
thema: Begroting
Financiën
pdf link: https://docs.vlaamsparlement.be/pfile?id=2079431
thema link: https://www.vlaamsparlement.be/parlementaire-documenten/schriftelijke-vragen/1834331
SCHRIFTELIJKE VRAAG
nr. 10
van ANKE VAN DERMEERSCH
datum: 17 oktober 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
Buitensporigtekortprocedure  -  Impact op de begroting van de Vlaamse Gemeenschap
In het Centenblaadje, gevoegd bij de Septemberverklaring van de nieuwe minister-
president van de Vlaamse Regering, lezen we dat de Vlaamse begroting tendeert naar een 
evenwicht vanaf 2027 en dat het evenwicht behouden blijft in de jaren 2028 en 2029.
Uit de laatste meerjarenraming van de vorige Vlaamse Regering werd daarbij uitgegaan 
van een bijna-evenwicht in het ESR-vorderingensaldo (ESR: Europees Systeem van 
Nationale en Regionale Rekeningen) van -694.000.000 euro voor 2027 en -106.000.000 
euro voor 2028. Die raming ging evenwel uit van betere parameters dan actueel ingeschat. 
Zo werd voor 2024 uitgegaan van een economische groei van 1,3 procent bruto 
binnenlands product (bbp). Momenteel gaan de Nationale Bank van België (NBB) en het 
Federaal Planbureau uit van een groei van 1,1 procent bbp. Waarschijnlijk zal het zelfs 
rond de 0,9 procent bbp uitkomen.
1. Uitgaande van die minder gunstige economische hypothesen krijgt men een lagere 
vertrekbasis voor de begroting 2025 en volgende jaren. 
Graag had ik van de minister vernomen op welke uitgangspunten en economische 
parameters werd gesteund om te komen tot een evenwicht in 2027.
2. De 0-lijn voor de begrotingen 2028 en 2029 interpreteer ik als de uitvoering van het 
nieuwe Vlaamse regeerakkoord waarbij de ‘overschotten’ die geboekt worden 
ingevolge de gunstige financiering via de Bijzondere Financieringswet worden 
aangewend voor nieuw beleid. Maar uit het laatste rapport van de Nationale Bank van 
België, gepubliceerd in het Economisch Tijdschrift van oktober 2024, blijkt dat men, 
net als het federale Monitoringcomité in hun laatste actualisatie van juli 2024 aan de 
federale formateur, uitgaat van een bijdrage van de deelentiteiten in de 
saneringsoperatie in het kader van de Europese buitensporigtekortprocedure. Uit het 
Centenblaadje leid ik af dat daarvoor geen voorzieningen werden aangelegd. 
Is het juist dat er tot nu toe geen voorzieningen, eventueel als provisies, werden 
aangelegd? Uit het rapport van de NBB en het advies van het Monitoringcomité valt 
af te leiden dat er ofwel van de Vlaamse Gemeenschap een ongewijzigd budgettair 
beleid wordt verwacht, ofwel een inspanning, naargelang het traject van 4 of 7 jaar 
van sanering, van ongeveer 400 tot 500 miljoen per jaar, ruwe raming.
3. In beide gevallen gaan de ‘overschotten’ van de financiering via de Bijzondere 
Financieringswet naar de bijdrage aan de saneringsoperatie, waardoor het voorkomt 
dat het nieuwe beleid zal moeten worden gecompenseerd op bestaand, ongewijzigd 
of constant, beleid. 
Graag vernam ik derhalve van de minister hoe hij die, door de federale overheid 
gevraagde, inspanning gaat combineren met de financiering van het nieuw beleid dat 
ook op die ‘overschotten’ steunt.
4. Voor zover het de bedoeling mocht zijn, en daar zijn argumenten voor te vinden, om 
niet deel te nemen aan de saneringsoperatie in het kader van de 
buitensporigtekortprocedure, kan de minister dan die niet-deelname bevestigen? Niet 
deelnemen zou overigens het uitoefenen van de eigen budgettaire autonomie 
betekenen.
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
ANTWOORD
op vraag nr. 10 van 17 oktober 2024
van ANKE VAN DERMEERSCH
1. Zoals steeds wordt de begroting opgesteld met de meest recente of relevante 
ramingen van het Federaal Planbureau. Ook in het Centenblaadje, gevoegd bij de 
Septemberverklaring van 30 september 2024, werd gebruik gemaakt van de op dat 
ogenblik meest recente economische parameters. In concreto werd met betrekking tot 
de jaren 2024 en 2025 gebruik gemaakt van de parameters zoals opgenomen in de 
Economische Begroting van 11 september 2024. Voor de daaropvolgende jaren (2026-
2029) werden de parameters van de Economische Vooruitzichten van 14 juni 2024 
gebruikt. 
2-4.Zoals u weet, heeft de zesde staatshervorming een grote bijdrage opgelegd aan de 
Gemeenschappen en Gewesten voor de sanering van de financiën van Entiteit I. 
Hiervoor verwijs ik graag naar een studie van het Departement Financiën en Begroting, 
‘de verborgen kanten van de zesde staatshervorming’. Zo bedraagt de recurrente 
financieringsstroom vanuit de gewesten ten gunste van de federale overheid 2,9 
miljard euro in 2024 (0,47% bbp). Daarbij draagt het Vlaams Gewest 2,0 miljard euro 
bij. Vanuit de gemeenschappen bedraagt de recurrente financieringsstroom ten gunste 
van de federale overheid 1,4 miljard euro in 2024 (0,23% bbp). Het aandeel van de 
Vlaamse Gemeenschap hierin bedraagt 1,0 miljard euro. Zo gunstig was de BFW dus 
ook weer niet.
Een overheid kan geen expliciete voorzieningen aanleggen want dat komt neer op een 
interne stroom. Wat we wel kunnen doen, is zorgen voor een begroting in evenwicht 
door de knip te houden op een aantal uitgaven, en deze continu te herevalueren in 
kader van de beschikbare middelen en eventueel wijzigende omstandigheden. Met het 
budgettaire traject dat deze Vlaamse Regering voor ogen heeft, voldoen we aan de 
vereisten die de HRF heeft berekend voor de Vlaamse Gemeenschap in het kader van 
het budgettaire traject zoals voorgesteld door de Europese Commissie. 
