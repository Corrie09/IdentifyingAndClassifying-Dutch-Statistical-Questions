title: Woonzorgcentra (wzc's) - Moderne technologieën
thema: Welzijn en Gezin
pdf link: https://docs.vlaamsparlement.be/pfile?id=2015959
thema link: https://www.vlaamsparlement.be/parlementaire-documenten/schriftelijke-vragen/1779082
SCHRIFTELIJKE VRAAG
nr. 104
van KATRIEN SCHRYVERS
datum: 14 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Woonzorgcentra (wzc’s)  –  Moderne technologieën
Met behulp van moderne technologieën worden heel wat innovaties uitgewerkt die ook heel 
waardevol kunnen zijn binnen de zorgsector. Denk aan sensoren die valincidenten of 
incontinentie-incidenten opsporen, of aan apparatuur om mensen te verplaatsen, 
bijvoorbeeld als ze gewassen moeten worden. Veel van die zaken kunnen een verbetering 
betekenen in de geleverde zorg, in de levenskwaliteit van de zorggebruiker, maar kunnen 
ook een grote ondersteuning zijn bij het uitvoeren van de zorgtaken. 
Ook de opkomst van artificiële intelligentie (AI) kan wellicht heel wat verandering 
teweegbrengen bij bijvoorbeeld de medische opvolging van patiënten.
In antwoord op mijn schriftelijke vraag nr. 201 van 2 december 2022 verwijst de minister 
naar de website van het Agentschap Innoveren en Ondernemen (VLAIO) voor een 
uitgebreid overzicht van verschillende projecten in het kader van Health Tech.
1. Op welke manier worden woonzorgcentra ondersteund om nieuwe technologieën, die 
een hulp kunnen zijn bij de zorgverlening voor zowel de zorgverlener als de 
zorgkrijger, te implementeren in de dagelijkse werking? 
2. Op welke manier worden goede praktijken ter zake gedeeld tussen woonzorgcentra 
onderling en tussen andere aanbieders van woonzorgcentra? 
3. Kan de minister een overzicht geven van de projecten binnen Health Tech die al een 
uitwerking kregen in de praktijk binnen woonzorgcentra? 
4. Welke projecten die werden afgerond en positief geëvalueerd, werden nog niet verder 
toegepast in de praktijk? Om welke reden(en) is er van die projecten nog geen 
vertaling op de werkvloer?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 104 van 14 november 2023
van KATRIEN SCHRYVERS
Het Departement Zorg registreert technologische ontwikkelingen in de woonzorgcentra 
niet. Ik informeerde me bij VLAIO en kan het volgende antwoorden.
1. Voor de ondersteuning om nieuwe technologieën, als hulp voor zorgverlener en 
zorggebruiker, te implementeren verwijs ik graag naar het impulsprogramma 
Innovatie in gezondheid en zorg, dat in 2021 werd goedgekeurd door de Vlaamse 
regering (VR2021 1806 VV DOC.0087/1BIS). Hierin worden drie belangrijke pijlers met 
elkaar verbonden, elk met een andere focus: 1) academisch onderzoek 2) innovatie 
bij bedrijven MEDVIA ( The innovation cluster paving the way to better health - Medvia) 
en 3) implementatie van nieuwe technologie bij zorgactoren. 
Vooral in deze derde pijler richten de acties zich op ondersteuning van zorgverleners 
en zorggebruikers. Een overzicht van genomen acties vanuit VLAIO en haar partners 
wordt opgelijst in een themadossier dat recent op de VLAIO website gezet werd 
“zorgen voor zorg” Zorgen voor de zorg | VLAIO. Dit gaat dan zowel over nieuwe 
ontwikkelingen bij bedrijven in de context van de speerpuntcluster MEDVIA, als acties 
ter ondersteuning van de implementatie ervan bij zorgactoren, gaande van 
ziekenhuizen, huisartsen, woonzorgcentra, en andere zorgorganisaties. Hiervoor is 
projectfinanciering bij VLAIO mogelijk voor hogescholen, kennisinstellingen, bedrijven 
en zorgactoren.
2. Noch het Departement Zorg noch VLAIO heeft hier een zicht op. In het kader van 
projectfinanciering wordt vaak gewerkt met gebruikersgroepen. Hier kunnen 
woonzorgcentra elkaar en de aanbieders ontmoeten om kennis uit te wisselen. 
Daarnaast werd recent in het kader van VLAIO Contract “ondernemerschap en 
innovatieversnelling” een opdracht aan VOKA gegeven om technologie en zorgactoren 
met elkaar te verbinden. Mogelijk is dit een opdracht voor de koepelorganisaties 
Ouderenzorg om de uitwisseling van deze ervaringen tussen hun leden te faciliteren.
3. Een overzicht is niet beschikbaar. 
4. Er is geen informatie beschikbaar over specifieke projecten, maar we weten dat er 
drempels zijn om technologie toe te passen. Met de recent genomen acties probeert 
VLAIO hieraan een oplossing te geven.
