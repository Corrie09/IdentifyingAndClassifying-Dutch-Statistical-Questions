title: Vlaams fietsactieplan - Acties regeringsleden en hun diensten
thema: Mobiliteit en Verkeer
pdf link: https://docs.vlaamsparlement.be/pfile?id=2059820
thema link: https://www.vlaamsparlement.be/parlementaire-documenten/schriftelijke-vragen/1813589
SCHRIFTELIJKE VRAAG
nr. 779
van STIJN BEX
datum: 18 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Vlaams fietsactieplan  -  Acties regeringsleden en hun diensten
Op 28 maart 2024 presenteert het Departement Mobiliteit en Openbare Werken (DMOW) 
het Vlaamse fietsactieplan. Het fietsteam van DMOW zal aan de hand van lopende en 
geplande initiatieven het Vlaamse kader voor het fietsbeleid van steden, gemeenten of 
provincies voorstellen.
Het fietsactieplan past binnen de overkoepelende doelstellingen voor verkeersveiligheid en 
modal shift. De focus van het actieplan ligt op Vlaamse initiatieven. Een goed fietsbeleid 
gaat verder dan enkel een mobiliteitsbeleid. Gezien de positieve effecten op de gezondheid, 
de economie en het klimaat kunnen alle regeringsleden een nuttige bijdrage leveren binnen 
hun beleidsdomeinen.
1. Kan de minister aangeven hoe hij/zij en zijn/haar diensten voor zijn/haar respectieve 
bevoegdheden betrokken werden bij de totstandkoming van het Vlaamse 
fietsactieplan?
2. Kan de minister een overzicht geven van de acties binnen zijn/haar respectieve 
bevoegdheden die opgenomen worden in het Vlaamse fietsactieplan?
3. Hoe evalueert de minister de samenwerking met DMOW rond de opmaak van het 
Vlaamse fietsactieplan?
Deze vraag werd gesteld aan de ministers Jan Jambon (181), Hilde Crevits (309), 
Gwendolyn Rutten (171), Ben Weyts (355), Zuhal Demir (451), Matthias Diependaele 
(234), Lydia Peeters (779), Benjamin Dalle (99), Jo Brouns (349)
LYDIA PEETERS 
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 779 van 18 maart 2024
van STIJN BEX
De concretisering van de Fietsambitie in de vorm van een actieplan valt onder de 
verantwoordelijkheid van het beleidsdomein MOW. Andere beleidsdomeinen werden dus 
niet betrokken bij de totstandkoming van het actieplan. MOW zal bij de uitvoering van de 
verschillende maatregelen relevante entiteiten van andere beleidsdomeinen (bv. Sport 
Vlaanderen, Departement Zorg, Departement Omgeving …) betrekken om een goede 
afstemming te verzekeren.
