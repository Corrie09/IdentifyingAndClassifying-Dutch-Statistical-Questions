title: Watersnood 2021 - Schadevergoedingen Vlaams Rampenfonds
thema: Natuur en Milieu
pdf link: https://docs.vlaamsparlement.be/pfile?id=2022229
thema link: https://www.vlaamsparlement.be/parlementaire-documenten/schriftelijke-vragen/1780801
SCHRIFTELIJKE VRAAG
nr. 64
van JOHAN DANEN
datum: 21 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Watersnood 2021  -  Schadevergoedingen Vlaams Rampenfonds
Tijdens de commissiezitting van 10 oktober jl. interpelleerde ik de minister-president over 
de vergoedingen door het Vlaams Rampenfonds van de schade ten gevolge van de 
watersnood in 2021, die nog steeds niet werden uitbetaald.
De minister-president liet weten dat van de 283 dossiers die ontvankelijk werden 
verklaard, er 22 dossiers in behandeling waren bij landbouwdeskundigen om de externe 
expertises uit te voeren. De overige 261 dossiers waren in voorbereiding voor expertise. 
De minister-president maakte zich sterk dat de eerste uitbetalingen zouden kunnen 
gebeuren in november 2023.
1. Wat is de huidige stand van zaken met betrekking tot de uitbetalingen van 
vergoedingen door het Vlaams Rampenfonds van de schade ten gevolge van de 
watersnood in 2021?
2. Personen/bedrijven die slachtoffer werden van de watersnood ten gevolge van bressen 
die ontstaan zijn door menselijke handelingen, i.c. in opdracht van de gouverneur, 
konden binnen de wetten, decreten en regelgeving niet vergoed worden. Een overleg 
met de federale overheid daarover leverde ook niets op. 
a) Heeft de minister-president nog verdere stappen gezet om dit hiaat in de 
wetgeving weg te werken? Zo niet, waarom (nog) niet?
b) Heeft de minister-president al weet van gelijkaardige handelingen die, in opdracht 
van de gouverneur, uitgevoerd werden in West-Vlaanderen/de IJzervlakte ten 
gevolge van de watersnood?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 64 van 21 november 2023
van JOHAN DANEN
1. Tijdens de vergadering van de Commissie voor Algemeen Beleid, Financiën, Begroting 
en Justitie van 10 oktober 2023 gaf ik aan dat de eerste uitbetalingen voor de dossiers 
wateroverlast 2021 zouden gebeuren in de loop van november 2023. De eerste 
effectieve uitbetalingen vonden al plaats begin november 2023. 
Op datum van 7 december 2023 zijn 177 van de 382 ingediende schadedossiers 
volledig behandeld, wat neerkomt op 46,4%. Er werd in totaal al een bedrag van meer 
dan 600.000€ uitbetaald aan tegemoetkomingen. Van de resterende 205 dossiers zijn 
er 138 in behandeling bij landbouwdeskundigen. Voor ongeveer een derde van deze 
dossiers werd er ook al een expertiseverslag verstuurd naar de schadelijder met de 
vraag om hun eventueel akkoord zo snel mogelijk te bevestigen zodat het dossier kan 
afgerond worden. In december zullen alle voorbereide dossiers die in aanmerking 
komen voor expertise naar de externe deskundigen gestuurd worden voor verdere 
afhandeling.  
Het Vlaams Rampenfonds (VRF) streeft ernaar om tegen eind januari 2024 de dossiers 
met betrekking tot de wateroverlast 2021 behandeld te hebben.  
2. a) Het decreet van 5 april 2019 beschrijft de regels en procedure die moeten gevolgd 
worden om een tegemoetkoming te kunnen ontvangen in geval van een 
natuurramp. Dit decreet beschrijft niet hoe de fout-aansprakelijkheid door 
menselijke handelingen dient beoordeeld te worden. Daarvoor kan er verwezen 
worden naar het burgerlijk wetboek.
Wanneer een schadelijder een gerechtelijke procedure opstart op grond van 
aansprakelijkheid van de federale of een andere overheid, dient deze zaak eerst 
juridisch beslecht te worden alvorens het VRF standpunt kan innemen omtrent een 
eventuele tegemoetkoming.  
Art. 3 §3 van het decreet stelt immers: “Een schadelijder kan naast de 
tegemoetkoming, vermeld in het eerste lid (materiële en zekere schade), een 
schadevergoeding vorderen van de Vlaamse overheid of een andere openbare 
instelling of instelling van openbaar nut vorderen op grond van het gemene 
recht.  De schadelijder deelt elk vonnis of arrest daarover dat in kracht van 
gewijsde is gegaan, binnen 10 dagen na de betekening van de uitspraak mee aan 
de Vlaamse Regering”.   
Derhalve kan het VRF op dit ogenblik geen standpunt innemen zolang de 
gerechtelijke procedure(s) lopende is/zijn.   
Volgens art. 3 §1 van het decreet kan er enkel een tegemoetkoming worden 
toegekend voor materiële en zekere schade aan lichamelijke roerende goederen of 
onroerende goederen op het grondgebied van het Vlaamse Gewest, die het 
rechtstreeks gevolg is van een ramp. De dijkbreuk in casu was dus inderdaad het 
gevolg van “menselijke handelingen” dus geen rechtstreekse schade door het 
natuurverschijnsel zelf. Hierover bestaat trouwens reeds rechtspraak.  
De beoordeling van dit “mensenwerk” wat aansprakelijkheden betreft, behoort toe 
aan de bevoegde hoven en rechtbanken, niet aan de Vlaamse Regering. Noch de 
Vlaamse Regering, noch het VRF kunnen zich hierin mengen. Het VRF heeft dus 
correct gehandeld op basis van de toepasselijke wetgeving.    
Mocht echter blijken, na behandeling van alle schadedossiers overstroming, dat er 
op het terrein, gelet op de specifieke plaatsgesteldheid, geen onderscheid kan 
gemaakt worden tussen wateroverlast door een kunstmatige dijkbreuk en het 
natuurlijk overlopen van dijken, zou na uitspraak door de rechtbank (indien erin 
hoofde van de provinciegouverneur of andere betrokkenen geen aansprakelijkheid 
zou worden weerhouden) het dossier nog verder in behandeling kunnen genomen 
worden. Alle getroffenen dienen immers op eenzelfde wijze bejegend te worden.   
b) Het VRF beschikt momenteel over geen informatie of gegevens die erop duiden dat 
er in opdracht van overheden kunstmatige bressen werden aangebracht tijdens de 
watersnood in de Westhoek. Pas na het eind van de meldingsperiode voor schade 
(60 dagen) kan een duidelijk beeld bekomen worden over de aard en de omvang 
van de schade.
