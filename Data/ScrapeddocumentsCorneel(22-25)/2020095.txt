title: Nieuwpoort - Maatregelen wateroverlast
thema: Openbare werken
pdf link: https://docs.vlaamsparlement.be/pfile?id=2020095
thema link: https://www.vlaamsparlement.be/parlementaire-documenten/schriftelijke-vragen/1782480
SCHRIFTELIJKE VRAAG
nr. 280 
van BART DOCHY
datum: 27 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Nieuwpoort  -  Maatregelen wateroverlast
Op 13 en 14 november 2023 werd de provincie West-Vlaanderen met grote wateroverlast 
geconfronteerd. Meer specifiek werd in Nieuwpoort beslist om heel wat extra pompen te 
reserveren om tijdens het springtij maximaal water af te voeren. Echter hebben we moeten 
vaststellen dat het debiet van het sluizencomplex te laag is om alle water naar de zee laten 
stromen. Daardoor stonden grote delen van de Westhoek onder water. Dat is niet de eerste 
keer. Vanuit Nieuwpoort stelt men zich de volgende vragen:
1. Het spaarbekken dat dient als bufferbekken wordt tegenwoordig gebuikt als stortplaats 
voor slib. Dat vermindert de capaciteit van het bufferbekken. Hoewel de vaargeul, die 
door het spaarbekken loopt, voldoende diep is, wordt de rest van de buffercapaciteit 
onderbenut. Waarom vult men een bufferbekken met slib en vermindert men dus de 
capaciteit? Dat gaat lijnrecht in tegen het doel van een spaarbekken.
2. Reeds dertig jaar terug was er een grote overstroming van de IJzervallei in 1993. 
Reeds toen stelde men vast dat de capaciteit van het sluizencomplex de Ganzenpoot 
niet voldoende is bij extreme waterval. Meer nog, de staat van het sluizencomplex is 
in die mate verslechterd dat er deze week noodingrepen nodig waren om meer debiet 
te verkrijgen. Waarom werd er in de voorbije jaren niet meer geïnvesteerd in het 
sluizencomplex als we vaststellen dat de regenval de laatste jaren onregelmatiger 
wordt?
3. De capaciteit om water af te voeren via het sluizencomplex de Ganzenpoot wordt 
beperkt door de getijden. Er kan dus enkel water worden geloosd bij laagtij. Wanneer 
de getijdencoëfficiënten hoog zijn, is de afvoercapaciteit op bepaalde momenten 
bijzonder laag. Waarom wordt er niet geïnvesteerd in vijzelpompen zodat men ook 
tijdens hoogwater water kan lozen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 280 van 27 november 2023
van BART DOCHY
1. De buffercapaciteit van een spaarbekken is afhankelijk van de totale oppervlakte ervan 
en hoeveel het waterpeil omhoog en omlaag kan variëren in het bekken. De 
hoeveelheid water in het spaarbekken onder het niveau van laag water op zee kan niet 
geloosd worden.
De overdiepte van het bekken is dus geen factor in deze buffercapaciteit en is in deze 
dus (hydraulisch gezien) irrelevant. Deze overdiepte werd gecreëerd door het winnen 
van zand voor de aanleg van E40 en het opvullen van deze overdiepte heeft geen 
impact op de buffercapaciteit van het spaarbekken.
2. Het overstromen van de IJzervallei is een gevolg van het water dat in te grote 
hoeveelheden uit Franrijk in Vlaanderen terecht komt (25% van het afstroomgebied 
van de IJzer ligt in Frankrijk). Op het Franse grondgebied heeft de IJzer door het 
hellende reliëf een groot verhang. Daardoor zorgen de IJzer en de aansluitende 
waterlopen voor een snelle watertoevoer en -afvoer. Dit watervloed komt in Vlaanderen 
reeds onder het hoogwaterniveau van de zee toe en dit met een debiet dat groter kan 
zijn dan de totale afvoercapaciteit over een getijdencyclus heen van de Ganzenpoot, 
zelfs zonder dat er een druppel water vanuit het Vlaamse deel van het afstroomgebied 
bijgekomen is. 
Het water moet dan vervolgens nog een afstand van 50 km afleggen naar Nieuwpoort, 
met een verval van amper 1 m op 50 km. Het is echter zo dat, ook al zou de 
afvoercapaciteit van de Ganzenpoot verhogen, dan nog zijn kritische overstromingen 
niet altijd te voorkomen. In een typische hoogwaterperiode stroomt er namelijk 2 à 3x 
zoveel water in de broeken als er naar zee kan vloeien.
Er zijn effectief heel wat maatregelen genomen naar aanleiding van de overstromingen 
’93-’94 en de volgende overstromingen. De voorbije jaren zijn er al diverse 
maatregelen getroffen om de waterwegen in het beheer van De Vlaamse Waterweg nv 
(DVW) goed te onderhouden. 
Het gaat dan zowel om recurrente onderhoudsinspanningen als om éénmalige 
baggerwerken en renovatiewerken op de IJzer of de renovatiewerken aan het 
sluizencomplex Ganzenpoot (Nieuwpoort), aanleg Winterdijk, modellering van het 
bekken om de sturing van het waterbeheer te optimaliseren, investeringen over de 
grenzen heen (Mageteaux), …
Naar aanleiding van deze wateroverlast richtte de Vlaamse Regering een Taskforce op 
om op korte termijn een verder antwoord te bieden op de extreme wateroverlast in de 
Westhoek. Deze zal een concreet actieplan uitrollen. 
3. De locatie en impact van het voorzien van extra tijdelijke of permanente 
pompinstallaties op diverse locaties, niet enkel te Nieuwpoort, zullen worden bekeken 
in navolging van het actieplan Weerbare Westhoek. In elk geval wensen we in te zetten 
op het vergroten van de capaciteit om zowel gravitair als getij-onafhankelijk water weg 
te krijgen naar zee, en dit is op diverse locaties en met verschillende methodes. Naast 
de uitwatering naar zee moet ook rekening gehouden worden met het afwateren van 
water richting de kustzone. Dit neemt ook tijd in beslag en méér pompen op één locatie 
betekent daardoor niet dat er een snellere afwatering uit de Westhoek wordt 
gefaciliteerd.
