title: Heraanleg Palinghuizen/Brugsevaart (N9) Gent - Studie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2012025
thema link: https://www.vlaamsparlement.be/parlementaire-documenten/schriftelijke-vragen/1774394
SCHRIFTELIJKE VRAAG
nr. 149
van STIJN DE ROO
datum: 24 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Heraanleg Palinghuizen/Brugsevaart (N9) Gent  -  Studie
De drukke gewestweg Palinghuizen/Brugsevaart (N9) in het noorden van Gent vormt de 
verbindingsweg tussen de Gentse stadsring (R40) en de R4. Het Agentschap Wegen en 
Verkeer wil de weg vlotter en veiliger inrichten. Concreet gaat het over het stuk tussen de 
brug over de ringvaart en de Ferrerlaan, alsook de noordelijke op- en afrit (Speistraat) van 
de R4. De weg wordt volledig heraangelegd met aparte ventwegen naast de gewestweg. 
Ook de kruispunten langs het tracé worden volledig heraangelegd. Daarnaast worden er in 
totaal vier bushaltes aangepast en comfortabeler gemaakt. De studie loopt.
1. Wat is de stand van zaken van de studie?
2. Wanneer worden de resultaten van de studie verwacht?
3. Wat zijn de verdere timing en verloop van het dossier?
4. Wat is het gereserveerde budget?
5. Kan de minister de precieze plannen van de heraanleg bezorgen?
6. De noordelijke op- en afrit (Speistraat) van de R4 wordt volledig heraangelegd met 
aparte ventwegen naast de gewestweg. 
Hoe zullen de ventwegen precies vormgegeven worden?
7. Werd bij het ontwerp rekening gehouden met bedrijven gevestigd langs de ventwegen 
en met de draaicirkel van de voertuigen? Graag meer uitleg.
8. Hoe zullen de kruispunten heraangelegd worden? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 149 van 24 oktober 2023
van STIJN DE ROO
1. De studie zit in de fase ‘ontwerp’, maar moet deels aangepast worden aan de nieuwe 
verordeningen inzake regenwaterafvoer en infiltratie. De terreinproeven om de 
infiltratiecapaciteit van de bodem te bepalen zijn lopende. 
2. De studie moet in de loop van volgend jaar tot een definitief ontwerp leiden. 
3. Parallel met de verdere uitwerking van de studie zullen volgend jaar ook de 
onteigeningen worden verdergezet. Na afloop van alle minnelijke verwervingen 
verwachten we dat er ook nog een gerechtelijke procedure zal volgen. De afloop 
hiervan zal bepalend zijn voor de verdere timing. 
4. Het aandeel voor het Agentschap Wegen en Verkeer (AWV) wordt geraamd op 9 
miljoen euro. 
5. De huidige plannen zullen nog substantieel wijzigen. Het is niet aangewezen om 
plannen te verspreiden die nu al achterhaald zijn.
6. Er komt een ventweg tussen de R4 en de laatste woning in de Speistraat, volledig 
gescheiden van de op- en afrit. De ventweg zal aantakken op de op- en afrit ter hoogte 
van de Liniestraat.
7. De vereiste simulaties zullen in de loop van het verder ontwerp nog worden 
opgemaakt.
8. De kruispunten met de op- en afritten van de R4 worden met lichten geregeld, net als 
de Groenestaakstraat en de Eeklostraat. De Broekstraat en de gecombineerde 
aansluiting aan de Kollebloemstraat worden losgekoppeld van de N9. De Mazestraat 
wordt voorrangsgeregeld aangesloten op de N9, de Vaartstraat als een rechtsin-
rechtsuit.
