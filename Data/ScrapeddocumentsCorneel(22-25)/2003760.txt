title: Therapiedieren in zorg- en hulpverlening - Beleid
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2003760
thema link: https://www.vlaamsparlement.be/parlementaire-documenten/schriftelijke-vragen/1767984
SCHRIFTELIJKE VRAAG
nr. 22 
van TINNE ROMBOUTS
datum: 5 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Therapiedieren in de zorg- en hulpverlening  -  Beleid
Therapiedieren hebben hun weg al gevonden naar de zorg- en hulpverlening. Ze zijn niet 
te verwarren met assistentiehonden. Assistentiehonden worden specifiek getraind om 
personen met handicap en ziekte meer zelfredzaamheid te geven en te begeleiden [1]. 
Therapiedieren verhogen het mentaal welzijn of bevorderen de ontwikkeling van 
zorgbehoevenden.
Vanuit woonzorgcentra, jeugdinstellingen en ziekenhuizen komt het initiatief om aan de 
slag te gaan met therapiedieren. De directie van instellingen bepaalt zelf of ze 
therapiedieren toelaat en op welke wijze de dieren worden ingezet. 
Om een beter zicht te hebben op het aantal therapiedieren in Vlaanderen en het beleid 
hieromtrent, stel ik de minister graag enkele vragen.
1. Bestaat er een concrete definitie van therapiedieren opgenomen in Vlaamse 
regelgeving? Of welke definitie wordt gehanteerd binnen het Vlaamse beleid?
2. Hoeveel ziekenhuizen werken actief met therapiedieren:
a) totaalaantal afdelingen;
b) een opdeling per provincie en per gemeente;
c) een overzicht van ziekenhuizen die werken met therapiedieren;
d) op welke afdelingen worden deze therapiedieren ingezet?
3. Hoeveel woonzorgcentra werken actief met therapiedieren:
a) totaalaantal woonzorgcentra;
b) een opdeling per provincie per provincie en per gemeente;
c) een overzicht van woonzorgcentra die werken met therapiedieren.
4. Hoeveel jeugdinstellingen werken actief met therapiedieren:
a) totaalaantal jeugdinstellingen;
b) een opdeling per provincie en per gemeente;
c) een overzicht van jeugdinstellingen die werken met therapiedieren.
5. Hoeveel verzorgingsinstellingen voor personen met een handicap werken actief met 
therapiedieren:
a) totaalaantal jeugdinstellingen;
b) een opdeling per provincie en per gemeente;
c) een overzicht van jeugdinstellingen die werken met therapiedieren.
6. Welke andere zorginstellingen maken nog geregeld gebruik van therapiedieren? 
Kunnen de cijfers ook voor die instellingen gegeven worden?
7. Indien voor het bovenstaande geen cijfers beschikbaar zijn, is het dan zinvol om de 
cijfers in de toekomst te verzamelen? Waarom wel/niet?
8. Zoals eerder aangegeven, nemen zorginstellingen zelf beslissingen over het beleid dat 
ze voeren in verband met therapiedieren. 
Zou het zinvol zijn om een algemeen beleidskader uit te werken voor alle 
zorginstellingen? Waarom wel/niet?
Zo ja, welke stappen gaat de minister ondernemen om dit beleidskader uit te werken?
Zo niet, waarom lijkt het de minister niet relevant om een algemeen beleidskader uit 
te werken met betrekking tot therapiedieren?
9. Welk beleid wordt vandaag al gevoerd specifiek rond therapiedieren en wat staat er 
nog op de beleidsplanning?
[1] https://codex.vlaanderen.be/Portals/Codex/documenten/1017883.html
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 22 van 5 oktober 2023
van TINNE ROMBOUTS
1. In de regelgeving rond ouderenzorg wordt hierover niets vermeld, maar via deze link 
vindt u de verschillende types assistentiehonden: https://www.badf.be/wat-is-een-
assistentiehond/
In het OPZ Rekem wordt een therapiehond ingezet op de afdelingen Prisma 1 en 2. 
Hierbij worden verschillende doelstellingen nagestreefd: emotionele ondersteuning, 
het verminderen van gevoelens van angst, eenzaamheid, depressie en stress, het 
bieden van troost, genegenheid en het bevorderen van het gevoel van veiligheid en 
welzijn bevorderen. Er wordt op verschillende manieren gewerkt met de 
therapiehonden.
Interactie met de therapiehond kan de stemming van cliënten positief beïnvloeden. 
Het kan leiden tot het vrijkomen van endorfines en oxytocine, waardoor mensen zich 
gelukkiger en meer ontspannen voelen. Het belonen van de hond met 
hondensnoepjes, na het geven van een commando, zorgt voor een band tussen de 
cliënt en de therapiehond. Interactie met de therapiehond kan cognitieve functies 
stimuleren, zoals geheugen, aandacht en concentratie. Activiteiten zoals het geven 
van commando's aan de hond kunnen eveneens cognitieve uitdaging bieden. Verder 
worden er vaak positieve herinneringen uit het verleden opgeroepen van de belevening 
met een eigen hond of een gekende hond.
Een therapiehond kan als een ijsbreker fungeren, waardoor cliënten gemakkelijker in 
contact komen met anderen, en een gesprek aanwakkeren. Dit kan sociale isolatie 
verminderen en de communicatievaardigheden verbeteren.
Wandelen met een therapiehond kan de fysieke activiteit en mobiliteit van patiënten 
stimuleren. Dit kan helpen bij het behouden van spierkracht en het verminderen van 
het risico op vallen. Spelmomenten met de hond verhogen de fysieke activiteit, er 
wordt gekozen voor materiaal om de fijne motoriek te bevorderen.
De therapiehond kan helpen om agitatie en gedragsproblemen te verminderen. De 
aanwezigheid van de hond kan kalmerend werken en onrustige gedragingen 
verminderen. Het spiegelend effect van de hond die hierdoor ook onrustig wordt, heeft 
vaak een positief effect op de gedragingen.
Het gebruik van een therapiehond in deze contexten vereist training en beoordeling 
van de hond en begeleider om de veiligheid en effectiviteit van de interacties te 
waarborgen. Om die reden werken we samen met een externe organisatie die 
gespecialiseerd is in het hanteren van therapiehonden.
Paarden via de Manege OPZC Rekem. Ook met paarden wordt er op verschillende 
manieren gewerkt. De doelen van elke vorm van therapie op de manege onderbouwen 
we steeds op een theoretische manier door de acht domeinen van Schalock voor 
kwaliteit van leven, namelijk : 
•Emotioneel welzijn: zelfvertrouwen, zelfbeeld, zelfinzicht, stressvermindering en 
veerkracht
•Interpersoonlijke relaties: veiligheid en vertrouwen, sociale communicatie, 
relationele vaardigheden, betrokkenheid, sociale steun, wederkerigheid en 
positieve gehechtheid
•Materieel welzijn: werkstatus, werkritme
•Persoonlijke ontwikkeling; zelfstandigheid, zelfredzaamheid en onafhankelijkheid
•Lichamelijk welzijn: stressvermindering, lichamelijk welbevinden (fysieke conditie, 
gewicht verliezen, stoppen met roken)
•Zelfbepaling of -beschikking: zelfstandigheid, zelfredzaamheid, onafhankelijkheid 
en veerkracht
•Sociale inclusie: integratie
•Rechten: gelijkwaardige relatie, integratie
Binnen de manege worden volgende activiteiten aangeboden:
•Hippotherapie is rijden met of zonder zadel waarbij de doelstelling is tot 
ontspanning komen en terug meer voeling krijgen met het eigen lichaam. Door 
allerlei vragen te stellen, gaat de zorgvrager nadenken over wat hij voelt in het 
lichaam. Naast het rationele, wat zich vaak uit in piekeren bij de zorgvrager, is 
het leren voelen en luisteren naar het eigen lichaam erg belangrijk.
•Grondwerk/spiegeltherapie is tweeledig. Enerzijds kan er gespiegeld worden met 
het paard, waarbij er één of twee cliënt(en) samenwerken met het paard (los) in 
de piste. Voorbeelden zijn; tussen kegels slalommen, stilstaan, over balkje 
stappen. Hier is het belangrijk dat de stem niet gebruikt wordt en het paard niet 
aangeraakt wordt. Anderzijds kunnen cliënten die psychotisch zijn ook grondwerk 
doen op de manege. Hiervoor wordt een specifieke methodiek, namelijk ‘prouty’ 
gebruikt. Bij deze methodiek is de zintuigelijke stimulatie van groot belang. Bij 
grondwerk wordt vaak een veldopstelling gemaakt (zoals met duplo-poppetjes uit 
het oplossingsgericht werken). Er wordt hierbij een opstelling gemaakt van het 
leven van de zorgvrager, zijn of haar netwerk of vanuit een bepaalde 
probleemstelling.
•Huifkartochten houden in dat men samen onderweg is met paard en huifkar, in 
groepsverband door de natuur. Dit is een moment om even een te worden met 
het paard en zijn omgeving, ecologisch vervoerd te worden naar een bestemming 
waarbij men heerlijk kan ontspannen. Het geluid van de stappen van het paard is 
ritmisch en werkt op het gemoed.
Het Zorgtraject wordt gezien als een opsomming van werkzaamheden zoals die op een 
gewone manege verricht moeten worden. Centraal staat het contact met de paarden 
en op deze manier wordt er een vertrouwensband opgebouwd. Binnen het zorgtraject 
in OPZC Rekem wordt er rekening gehouden met het tempo en niveau van elke 
zorgvrager en krijgen ze verschillende leerkansen en mogelijkheden aangeboden. 
Daarnaast wordt er binnen het zorgtraject de kans aangeboden om een stage te volgen 
met als doel de cliënt klaar te stomen op het werken buiten de instelling.
Bij het OPZ Geel meldt men dat de insteek niet therapeutisch is maar er zal zeker wel 
een positief therapeutisch effect zijn.  De interesse bij patiënten en bewoners hiervoor 
is groot.
2. Zie bijlage 
3. Er zijn geen cijfers beschikbaar binnen het Beleidsdomein WVG. 
4. Er zijn geen cijfers beschikbaar binnen het Beleidsdomein WVG.
5. Bij de organisaties die zorg en ondersteuning aanbieden voor personen met een 
handicap wordt regelmatig gebruik gemaakt van dieren. Dit geldt zowel voor de VAPH-
voorzieningen als voor de groene zorginitiatieven. Er worden bij deze organisaties 
echter geen cijfers opgevraagd over het aantal dieren of in het bijzonder het aantal 
therapiedieren.
6. Zie bijlage 
7. Neen. Het werken met dieren dient een persoonlijke keuze in het beleid van 
voorzieningen te zijn. Het werken met dieren impliceert de nood aan voldoende 
ervaring en kennis rond dierenwelzijn. Bovendien registreren de woonzorgcentra in 
Vlaanderen reeds heel wat gegevens wat een belasting voor het (zorg)personeel 
betekent.
Bovenstaande opmerking geldt ook voor de voorzieningen van de afdeling ELGEZ. Bij 
alle op te vragen gegevens bij voorzieningen moet steeds finaliteit, proportionaliteit 
van de dataverzameling goed overwogen worden en de eventuele beleidsmeerwaarde, 
afgewogen tegen de planlast. Deze is hier niet in balans.
8. Zoals ook al in vraag 7 aangegeven wensen we de methodieken die organisaties en 
voorzieningen gebruiken binnen de zorg en ondersteuning niet strikt op te leggen. Het 
dient immers ook een weloverwogen keuze te zijn van de organisatie om in te zetten 
op therapiedieren. Vanuit de overheid faciliteren we wel de mogelijkheid dat 
organisaties die werken met therapiedieren ook worden ingeschakeld binnen de 
ondersteuning van personen met een zorgnood. De zorgboerderijen die ondersteuning 
bieden binnen de sector personen met een handicap zijn hier een voorbeeld van.
9. Zie vraag 8
BIJLAGE
Antwoorden op deelvraag 2 (tabblad 1) en deelvraag 6 (tabblad 2)
