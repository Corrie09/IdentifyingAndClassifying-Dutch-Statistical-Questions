title: Sint-Eustachiuskerk Zichem - Restauratie
thema: Onroerend erfgoed
pdf link: https://docs.vlaamsparlement.be/pfile?id=2065522
thema link: https://www.vlaamsparlement.be/parlementaire-documenten/schriftelijke-vragen/1829014
SCHRIFTELIJKE VRAAG
nr. 289
van ALLESSIA CLAES
datum: 30 mei 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sint-Eustachiuskerk Zichem  -  Restauratie
De Sint-Eustachiuskerk in Zichem is een uniek monument waar bovendien ook enkele 
bijzonder waardevolle kunststukken in staan. De kerk is een gotisch pronkstuk met het 
oudste glasraam van België. De kerk is dan ook al sinds 26 november 1942 een beschermd 
monument wegens de artistieke en oudheidkundige historische waarde. In de afgelopen 
jaren ging de toestand van de kerk echter snel achteruit. Eind 2018 werd een 
restauratiedossier ingediend bij het agentschap Onroerend Erfgoed.
Ingevolge het actief behoudsbeginsel, omschreven in artikel 6.4.1. van het 
Onroerenderfgoeddecreet van 12 juli 2013, is de kerkfabriek wettelijk verplicht de Sint-
Eustachiuskerk in goede staat te behouden door het uitvoeren van de nodige 
instandhoudings-, beveiligings-, herstellings- en onderhoudswerken. Sinds de jaren 80 zijn 
er verschillende instandhoudingswerken en noodherstellingen uitgevoerd, maar die waren 
tijdelijk van aard en beperkt in omvang. Er zijn ook al een aantal dringende maatregelen 
genomen, zoals het stabiliseren van de toren in 2007 en het plaatsen van opvangbakken 
voor vallende stenen in 2018. 
Uit het antwoord op mijn eerdere schriftelijke vragen (nr. 270 van 13 maart 2020, nr. 374 
van 5 maart 2021 en nr. 98 van 21 december 2022) bleek dat het agentschap Onroerend 
Erfgoed de situatie van de Sint-Eustachiuskerk opvolgt door de stad Scherpenheuvel-
Zichem, de kerkfabriek en het ontwerpteam te begeleiden bij de opmaak van een 
restauratiedossier en bij de eerder uitgevoerde vooronderzoeken. Het premiedossier voor 
beveiligings- en consolidatiewerken werd door de administratie inhoudelijk goedgekeurd 
op 25 februari 2019. In mei 2020 kondigde de minister aan dat het agentschap 
2.874.388,55 euro ter beschikking stelt voor de restauratie van de Sint-Eustachiuskerk. 
Hij stelde dat dankzij die restauratiepremie de langverwachte restauratie van de Sint-
Eustachiuskerk kan beginnen. Na gunning van de werken zijn de restauratiewerken gestart 
in maart 2022 en werd een voorschot van 1.399.569,34 euro uitbetaald. Het restbedrag 
wordt betaald na de uitvoering en goedkeuring van de werken en na de controle van het 
uitbetalingsdossier. De uitvoeringstermijn van de bouwkundige werken werd vastgesteld 
op 570 kalenderdagen. 
Na de restauratie zal de kerk niet alleen voor de eredienst, maar ook voor andere 
activiteiten worden opengesteld, zoals bijvoorbeeld tentoonstellingen.
1. Wat is de huidige stand van zaken van dit restauratiedossier? 
2. De werken zouden normaliter eind 2023 moeten afgerond zijn na 570 kalenderdagen. 
Werd die deadline gehaald?
Zo niet, waarom niet? Wat is de vooropgestelde einddatum? Wat waren de knelpunten 
of moeilijkheden?
Zo ja, werd het restbedrag van de restauratiepremie al uitbetaald?
3. Graag een gedetailleerd overzicht van de uitgevoerde werken. 
4. Hoe verliep de samenwerking tussen het agentschap Onroerend Erfgoed, de stad 
Scherpenheuvel-Zichem en de kerkfabriek? 
5. Zijn er in 2023 nog contacten geweest over het dossier tussen het stadsbestuur, de 
kerkfabriek, de administratie en het kabinet van de minister? Graag een overzicht.
6. Vroeg de stad Scherpenheuvel-Zichem een bijkomende erfgoedpremie aan van 
maximaal 125.000 euro voor onvoorziene meerkosten zoals prijsherzieningen in de 
bouwsector en niet-voorzienbare werken?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 289 van 30 mei 2024
van ALLESSIA CLAES
1. De voorziene werken aan de Sint-Eustachiuskerk in Scherpenheuvel-Zichem zijn 
grotendeels uitgevoerd:
-de kunstvoorwerpen en het kerkmeubilair werden afgeschermd en veilig 
opgeslagen;
-het pleisterwerk en de muurschilderingen werden beschermd en gefixeerd waar 
nodig tijdens de uitvoering van de injectiewerken;
-de gebrandschilderde glas-in-loodramen werden geconserveerd;
-de stabiliteitswerken (injectiewerken, verankeringen, metselwerken) zijn 
uitgevoerd.
Deze werken waren afgerond eind 2023. De kostprijs van de stabiliteitswerken zal 
uiteindelijk minder bedragen dan voorzien.
Tijdens de werken werden nog ernstige houtaantastingen op de zolders vastgesteld. 
Het nazicht en het herstel van de houten dakconstructie is essentieel binnen het dossier 
van de beveiligings- en consolidatiewerken. De houtaantasting werd al in kaart 
gebracht, maar het herstel zelf moet nog uitgevoerd worden.
2. Zie antwoord op vraag 1. Gezien de werken nog niet volledig zijn afgerond, werd het 
saldo van de restauratiepremie nog niet opgevraagd of uitbetaald.
3. Zie antwoord op vraag 1.
4. De samenwerking tussen het agentschap Onroerend Erfgoed, de stad Scherpenheuvel-
Zichem en de kerkfabriek verloopt goed. De administratie had overleg met de stad en 
de kerkfabriek over het verloop van de werken en de mogelijke meerkosten.  
5. Zie antwoord op vraag 4. In 2023 had mijn administratie verschillende contacten, 
voornamelijk tijdens de werfvergaderingen.
6. Het gunningsbedrag voor de restauratie van de Sint-Eustachiuskerk lag iets lager dan 
het ramingsbedrag. De actualisatieregeling is dus niet van toepassing op dit dossier en 
de stad Scherpenheuvel-Zichem kon geen bijkomende premie aanvragen voor 
meerkosten omwille van prijsherzieningen. Verder bleven de stabiliteitswerken onder 
de raming en de offerte, waardoor de noodzakelijke bijkomende werken voor het 
houtherstel gecompenseerd kunnen worden door de minwerken bij de 
stabiliteitswerken.
