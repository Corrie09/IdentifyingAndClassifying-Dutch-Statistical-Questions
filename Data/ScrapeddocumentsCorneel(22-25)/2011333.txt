title: Geïntegreerd investeringsprogramma (GIP) 2024 - Agentschap Wegen en Verkeer (AWV) - Studie optimalisatie zuidelijke havenweg N424-N456 Gent
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2011333
thema link: https://www.vlaamsparlement.be/parlementaire-documenten/schriftelijke-vragen/1774232
SCHRIFTELIJKE VRAAG
nr. 138
van STIJN DE ROO
datum: 23 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Agentschap Wegen en Verkeer (AWV)  
-  Studie optimalisatie zuidelijke havenweg N424-N456 Gent
In het ontwerp GIP 2024, Agentschap Wegen en Verkeer, lees ik dat voor Gent, voor de 
N424-N456, voor de optimalisatie van de zuidelijke havenweg, voor een studie voor het 
jaar, 2024 80.000 euro op het reservebudget wordt ingeschreven.
1. Wat zal in de studie precies onderzocht worden? 
2. Welke instanties worden betrokken in de studie? 
3. Wanneer worden de resultaten van de studie verwacht? 
4. Wat is de verdere timing en het verloop van het dossier? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 138 van 23 oktober 2023
van STIJN DE ROO
1. In de studie zullen de haalbaarheid en de impact worden onderzocht van de scenario’s 
voor de optimalisatie van de huidige havenweg van Gent, via de N424 John F. 
Kennedylaan en de N456 Vliegtuiglaan en Port Arthurlaan, alsook voor de aansluiting 
met de N424 Afrikalaan. Dat zal gebeuren via ruimtelijk ontwerpend onderzoek. Er zal 
onderzocht worden hoe de kruisingen van de weg- en spoorinfrastructuur 
ongelijkvloers kunnen worden gemaakt, hoe er veilige voetgangers- en 
fietsinfrastructuur kan worden voorzien, en hoe de publieke ruimte kwalitatief kan 
worden ingericht. Twee mogelijke scenario’s zijn alvast het omhoog brengen van de 
spoorweginfrastructuur, en het omhoog brengen van de wegeninfrastructuur. 
2. Bij de studie zijn de Vlaamse overheid, Infrabel, de provincie Oost-Vlaanderen, de stad 
Gent en het havenbedrijf North Sea Port betrokken. Deze partijen treden op als 
medefinanciers. Het projectbureau van de Gentse Kanaalzone treedt op als 
opdrachtgever voor de studie.
3. De resultaten worden verwacht in 2026.
4. De studie zal in de loop van 2024 worden aanbesteed, en zal mee begeleid worden 
door de verschillende partners. Na afloop van de studie zal blijken welke verdere 
planprocessen en stappen nodig zijn. 
