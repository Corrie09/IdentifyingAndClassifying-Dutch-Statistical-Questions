title: Verplichte distelbestrijding - Controle
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2058723
thema link: https://www.vlaamsparlement.be/parlementaire-documenten/schriftelijke-vragen/1815320
SCHRIFTELIJKE VRAAG
nr. 353
van SOFIE JOOSEN
datum: 21 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Verplichte distelbestrijding  -  Controle
De voorbije 5 jaar plaatste ik de verplichte distelbestrijding door landbouwers meerdere 
keren op de politieke agenda. Minister Crevits, de voorganger van de minister, zocht 
tevergeefs naar een oplossing voor het probleem. Ik blijf het thema alvast agenderen 
omdat de absurde situatie nog steeds nadelig is voor de landbouwers.
Landbouwers die in het kader van het gemeenschappelijk landbouwbeleid (GLB) steun 
ontvangen, zijn verplicht akkerdistelhaarden op hun percelen te bestrijden terwijl een paar 
meter verder op privé- of gemeentelijke grond de distels in bloei staan. Uit mijn eerdere 
vragen blijkt dat er nog altijd controles worden uitgevoerd op de naleving van die 
bestrijdingsplicht. Landbouwers kunnen zelfs bestraft worden met een inhouding van 1 tot 
5 procent op hun areaal- en diergebonden GLB-betalingen. Ook in het nieuwe GLB lijkt 
geen oplossing te zijn gevonden. 
1. Ziet de minister op Vlaams of Europees niveau oplossingen voor de problematiek? Zo 
ja, welke stappen zal hij ondernemen?
2. Hoeveel percelen met akkerdistelhaarden werden in 2022 en 2023 gecontroleerd en bij 
hoeveel daarvan werden er effectief vaststellingen gedaan op de niet-naleving van de 
verplichte distelbestrijding?
3. Werden er ook effectief landbouwers beboet? Zo ja, om welk totaalbedrag ging het voor 
de jaren 2020, 2021, 2022 en 2023?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 353 van 21 maart 2024
van SOFIE JOOSEN
1. De verplichting tot ‘het voorkomen van de bloei, zaadvorming en de uitzaaiing van 
akkerdistel op graslanden’ behoorde tot 2022 tot de randvoorwaarden die landbouwers 
moesten naleven wanneer zij rechtstreekse steun of betalingen van de agromilieu- en 
klimaatmaatregelen in het kader van het gemeenschappelijk landbouwbeleid 
ontvingen. In het Vlaamse GLB strategisch plan dat uitvoering geeft aan het 
gemeenschappelijk landbouwbeleid vanaf 2023, is de distelbestrijding niet opgenomen 
als norm voor een goede landbouw- en milieuconditie van landbouwgrond onder de 
conditionaliteit.
2. Op 15 percelen werd in 2022 vastgesteld dat landbouwers de verplichte 
akkerdistelbestrijding niet hadden nageleefd. Het totaal aantal gecontroleerde percelen 
is niet relevant, gezien de vaststelling ook tijdens andere controles kon gebeuren dan 
de gerichte controles op de naleving van de randvoorwaarden. Vanaf 2023 is de 
bestrijding van de akkerdistel geen verplichting meer in het kader van het 
gemeenschappelijk landbouwbeleid.
3. De resultaten van de controles in 2020, 2021 en 2022 op de naleving van de 
bestrijdingsplicht van akkerdistelhaarden in het kader van de randvoorwaarden, zijn 
weergegeven in bijlage 1. Omdat distelbestrijding niet is opgenomen als norm onder 
de conditionaliteit van het Vlaamse GLB 2023-2027 wordt hierop niet langer 
gecontroleerd.
Er is geen één op één relatie tussen de opgelegde administratieve sanctie en de niet-
naleving van de verplichte akkerdistelbestrijding, waardoor het niet mogelijk is om het 
totaalbedrag van de opgelegde sanctie voor het niet-naleven van de bestrijdingsplicht 
van akkerdistel te berekenen. De opgelegde sanctie volgt namelijk uit een globale 
beoordeling van alle niet-nalevingen binnen de categorie ‘Milieu, Klimaatverandering 
en Goede landbouw- en milieuconditie van landbouwgrond’ binnen de randvoorwaarden 
van het GLB 2015-2022.
BIJLAGE
Aantal landbouwers en aantal percelen met vaststellingen op de niet-naleving van de 
bestrijdingsplicht van akkerdistelhaarden in het kader van de randvoorwaarden in 2020, 
2021 en 2022
