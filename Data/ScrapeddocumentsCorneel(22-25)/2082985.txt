title: Virtueel museum FAAM - Stand van zaken
thema: Cultuur
pdf link: https://docs.vlaamsparlement.be/pfile?id=2082985
thema link: https://www.vlaamsparlement.be/parlementaire-documenten/schriftelijke-vragen/1836518
SCHRIFTELIJKE VRAAG
nr. 32
van BRAM JAQUES
datum: 30 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Virtueel museum FAAM  -  Stand van zaken
Op 12 maart 2024 opende het museum FAAM zijn virtuele deuren. Het museum kan worden 
bezocht via de website of app. FAAM wil mensen blijvend prikkelen en laten kennismaken 
met het rijke erfgoedaanbod in Vlaanderen. De vorige Vlaamse Regering voorzag in 3 
miljoen euro tot aan de lancering en voor de verdere groei en het beheer wordt er jaarlijks 
1 miljoen euro recurrent vrijgemaakt.
1. Wanneer wordt er een eerste evaluatie gepland? Welke KPI’s (kritieke prestatie-
indicatoren) zijn bepaald voor die evaluatie? 
2. Hoeveel keer is de app gedownload sinds de lancering in maart 2024?
a) Nieuwe downloads per maand sinds de lancering?
b) Bezoekcijfers per maand: uniek versus totaal?
c) Hoelang blijft een bezoeker gemiddeld op de app?
d) Hoeveel keer per week of maand keert een bezoeker gemiddeld terug? 
e) Wat zijn de bezoekersaantallen voor de website sinds de lancering? Uniek versus 
totaal per maand?
3. a) Hoeveel personen maakten een persoonlijk profiel aan?
b) Welke data en conclusies worden uit die profielen getrokken? 
4. Welke verdere stappen plant de minister tijdens deze zittingsperiode wat betreft 
FAAM?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 32 van 30 oktober 2024
van BRAM JAQUES
1. Zodra een nieuwe stuurgroep is samengesteld, evalueren we FAAM volgens de 
indicatoren die we met de stuurgroep in de afgelopen regeerperiode bepaald hebben. 
Dat zijn:
•Ontsluiting: kunnen we het publiek doorlopend aanspreken met nieuwe belevingen; 
representatief voor erfgoed in heel Vlaanderen; waarbij we steeds meer 
erfgoedpartners betrekken?
•Breed publiek: slagen we er met de belevingen en promotie in om een groeiend 
publiek te bereiken; het publiek te laten terugkeren; het te verbreden voorbij de 
bestaande erfgoedliefhebbers; en het de weg te wijzen naar erfgoedplekken?
•Instrument voor de digitale transformatie van de erfgoedsector: bieden we nieuwe 
manieren om erfgoed op schaal digitaal te ontsluiten; integreren we met andere 
digitale erfgoedinitiatieven; en verdiepen we het inzicht in de gebruikers?
2. Om de drempel te verlagen en de vindbaarheid te verhogen is FAAM als rijke 
webtoepassing ontwikkeld, die ook beschikbaar is als native app met extra AR-
capaciteiten. Het grootste aantal bezoekers gebruikt de FAAM webtoepassing op hun 
smartphone. Een aantal vragen beantwoord ik voor de beide:
a. De app voor iOS en Android is in totaal meer dan 10.400 keer gedownload. De helft 
daarvan bij de lancering, dus gemiddeld 600 nieuwe downloads per maand. Dat 
aantal fluctueert echter met de promotieperiodes, die het aantal gevoelig doen 
stijgen.
b. De webtoepassing en de app samen hebben per maand gemiddeld 36K bezoekers 
en 40K bezoeken (sessies). Ook hier zijn er pieken tijdens promotieperiodes.
c. Een bezoek duurt gemiddeld iets meer dan 2 minuten.
d. Sinds de lancering is er een stijging van 6% naar 11% weerkerende bezoekers.
e. zie subvraag b.
3. a) Sinds de lancering hebben 2092 personen een profiel aangemaakt. In de nieuwe 
versie van FAAM worden features voorzien die mensen een reden geven om een 
profiel aan te maken (zie antwoord op vraag 4). Die waren in de eerste versie 
beperkt.   
b) FAAM volgt strikt de GDPR-richtlijnen en vraagt gebruikers in hun profiel slechts om 
naam en e-mailadres. In de nieuwe versie van FAAM worden features voorzien die 
het voor mensen rechtvaardigen om enkele bijkomende gegevens te delen. Op dit 
moment kunnen wel conclusies getrokken worden uit andere meetpunten:
i. Locatie die ze delen voor gebruik van kaart en belevingen in hun buurt: 
gebruikers over heel Vlaanderen worden aangesproken.
ii. Aan analytische cookies, die 45% van de gebruikers toestaan, is te zien 
dat meer bezoekers hun weg naar FAAM vinden via Facebook dan 
Instagram. Deze verdeling kent een 80/20-verhouding, wat een indicatie 
is dat de gemiddelde bezoeker van FAAM mogelijk in een oudere 
leeftijdscategorie zit.
iii. Online campagnes: een campagne specifiek gericht op gezinnen met 
kinderen resulteerde in een hoog doorklikpercentage (250% van de 
benchmark).
iv. Volgers op sociale kanalen sinds half september: een evenredige mix van 
vrouwen/mannen op Instagram (55%/45%) en Facebook (56%/44%).
4. Wat betreft beleving wordt er eind februari een nieuwe versie van FAAM uitgerold met 
een aantal verbeteringen in de gebruikersbeleving op basis van verzamelde feedback, 
en uitbreidingen gericht op het verhogen van de gebruikersbinding en -inzicht. Op de 
roadmap voor de periode erna staan er features voor verdere personalisatie, 
gebruikscenarios en groepsbeleving.
Technologisch wordt er onder andere ingezet op verdere integraties met 
erfgoeddatabronnen, vertaalmechanisme, en proefdraaien, aansluiten bij gerelateerde 
initiatieven zoals het cultuurprofiel en nieuwe schaalbare belevingsformaten.
Inhoudelijk wordt er ingezet op de bottom-up voeding van het virtuele museum in 
verschillende redactionele samenwerkingsverbanden met de erfgoedpartners.
Promotioneel wordt de overstap verdergezet van een brede communicatie naar meer 
doelgroepgerichte campagnes via een combinatie van kanalen, inhoud, contributors en 
betalende acties.
Tot slot werk ik verder in de volgende maanden om de overdracht van FAAM naar een 
exploitatiepartner vorm te geven.
