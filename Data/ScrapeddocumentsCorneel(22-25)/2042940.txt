title: VDAB - Opleiding met taalondersteuning
thema: Werk
pdf link: https://docs.vlaamsparlement.be/pfile?id=2042940
thema link: https://www.vlaamsparlement.be/parlementaire-documenten/schriftelijke-vragen/1800593
SCHRIFTELIJKE VRAAG
nr. 222
van ALLESSIA CLAES
datum: 2 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
VDAB  -  Opleiding met taalondersteuning
Onvoldoende kennis van het Nederlands vormt een drempel om aan de slag te gaan. Wie 
het Nederlands onvoldoende beheerst heeft het moeilijker om een job te vinden. Zo stellen 
we vast dat sommigen hun competenties en talenten onvoldoende kunnen inzetten. Op die 
manier gaan er kansen verloren.
Onlangs las ik over een interessant project in de provincie Limburg waarbij tien Oekraïense 
vrouwen gestart zijn aan een uniek opleidingstraject tot productieoperator. Opvallend is 
dat de cursisten geen basiskennis Nederlands hebben en de opleiding met ondersteuning 
in hun eigen taal doen. De cursus werd deels vertaald en tijdens de opleiding biedt een 
tolk op bepaalde momenten extra ondersteuning. Het zijn de stad Tongeren en VDAB die 
hun schouders zetten onder die unieke samenwerking. Dat kan een voorbeeld zijn voor de 
rest van Vlaanderen.
1. Hoe heeft VDAB dat project samen met de stad Tongeren uitgewerkt? Hoe wordt het 
Nederlands mee opgenomen in de opleiding? Wordt er met andere woorden ook 
gewerkt aan het verwerven van het Nederlands?
2. Hoe wordt het project verder opgevolgd en geëvalueerd?
3. Hoe kan het een voorbeeld zijn voor de rest van Vlaanderen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 222 van 2 februari 2024
van ALLESSIA CLAES
1. In het kader van de samenwerkingsovereenkomst die VDAB heeft met de stad 
Tongeren worden heel wat acties opgevolgd of geïnitieerd, alsook nieuwe noden 
gedetecteerd. Dit project kadert in de behoefte om Oekraïense vrouwen ook naar 
ogenschijnlijk atypische beroepen toe te leiden en zo hun horizon te verruimen. De 
Oekraïense vrouwen waren al Nederlandse les aan het volgen, maar het niveau was 
onvoldoende om te kunnen instappen in het reguliere opleidingsaanbod. Vandaar 
kwam het projectvoorstel om voor deze groep een korte opleiding op maat te 
ontwikkelen waarin technische competenties worden aangeleerd. Hierbij is het 
belangrijk om aan te stippen dat er in heel het opleidingstraject aandacht was voor 
het Nederlands. Zo werden de Nederlandse woorden die worden gebruikt, voorzien 
van een vertaling in het Oekraïens. Zowel de cursus als ook bij de pictogrammen of 
symbolen stond steeds zowel de Nederlandse als de Oekraïense benamingen. 
Instructies werden op een eenvoudige manier door de instructeur in het Nederlands 
gegeven én indien nodig met ondersteuning door een tolk.  Bij de start van de opleiding 
werd nog veel Oekraïens gebruikt maar naarmate de opleiding vorderde werd de 
nadruk meer en meer op het Nederlands gelegd. Dit conform de taalwetgeving.
2-3.De cursisten krijgen ondersteuning in het matchingsproces met potentiële werkgevers 
door VDAB én worden actief opgevolgd door hun begeleider van het OCMW. Hiervoor 
werd ook Alimento ingeschakeld aangezien de meeste lokale vacatures gerelateerd 
waren aan de voedingssector. Een grondige evaluatie van het project zal gebeuren de 
derde maand na afloop van het project waarbij de cijfers naar uitstroom naar werk 
worden meegenomen. Indien de evaluatie en het resultaat van het project gunstig is, 
zal dit worden herhaald met oog op uitrol naar andere lokale besturen. 
