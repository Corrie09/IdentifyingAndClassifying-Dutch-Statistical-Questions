title: Microplastics en kunststofproductie - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2034461
thema link: https://www.vlaamsparlement.be/parlementaire-documenten/schriftelijke-vragen/1795042
SCHRIFTELIJKE VRAAG
nr. 245 
van MIEKE SCHAUVLIEGE
datum: 17 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Microplastics en kunststofproductie  -  Stand van zaken
1. In 2021 publiceerde de Vlaamse Milieumaatschappij (VMM) een rapport over de 
hoeveelheid microplastics in het Vlaamse oppervlakte-, afval- en drinkwater 
(https://www.vmm.be/nieuws/archief/microplastics-in-oppervlaktewater-laag-tot-
verwaarloosbaar-risico). De studie kwam tot de conclusie dat er een klein tot 
verwaarloosbaar risico was, maar tegelijk werd wel gesteld dat er heel wat 
microplastics gevonden worden in het oppervlaktewater en vooral in de sedimentlagen 
van waterlopen. Uit de literatuurstudie bleek ook een grote variatie in partikelgrootte 
terwijl de Vlaamse studie de kleinere microplastics en zeker nanoplastics niet kon 
meten.
a) Werden naar aanleiding van het eerste breed verkennende onderzoek stappen 
gezet om meer metingen uit te voeren?
b) Zeker wat betreft de metingen in het sediment bleek de vervuiling aan de hoge 
kant te liggen. Het is die laag die erg belangrijk is voor het leven in 
oppervlaktewater. Het onderzoek van de VMM kaartte aan dat er nog maar weinig 
manieren zijn om die resultaten in context te plaatsen qua milieueffecten maar 
stelt preliminair vast dat de resultaten mogelijk "duiden op een risico voor dit 
milieucompartiment". 
Werden er verdere stappen gezet in het onderzoek en initiatieven genomen om de 
milieurisico's beter te kunnen inschatten? Welke resultaten zijn er uitgekomen?
2. Recent slaagden onderzoekers van de Vrije Universiteit van Amsterdam erin om een 
meetmethode te ontwikkelen voor het opsporen van microplastics in menselijk bloed. 
Ze vonden met die methode bij heel wat proefpersonen effectief microplastics in het 
bloed.
a) Worden metingen van microplastics in menselijk bloed ook uitgevoerd in 
Vlaanderen? Wat zijn er de resultaten van? Welke belangrijkste bronnen worden 
geïdentificeerd?
b) Werd dat topic al behandeld binnen de kennishub Omgeving en Gezondheid? Werd 
al beslist of het aangewezen is om onderzoek daarover op te nemen in de vijfde 
cyclus van het Vlaams Humaan Biomonitoringprogramma die nu al van start zou 
moeten zijn gegaan?
3. Verschillende onderzoeken stellen vast dat het gebruik van oude banden in 
verschillende toepassingen (zoals in speeltuinen, kunstgras sportvelden, stootkussens 
enzovoort) ook leidt tot het verspreiden van microplastics in de omgeving.
a) Welke beperkingen zijn er van toepassing in het gebruik van dat materiaal in 
gerecycleerde producten om de verspreiding van microplastics tegen te gaan?
b) Hoeveel kunstgras sportvelden zijn er in Vlaanderen? Hoeveel zijn aangelegd met 
materiaal uit gerecycleerde banden? Hoe wordt het risico ervan ingeschat, zowel 
qua verspreiding naar het milieu als voor de gebruikers ervan?
c) Wordt bij de aanleg van speeltuinen nog gebruikgemaakt van oude banden?
d) Worden er acties ondernomen om het gebruik van oude banden te beperken 
teneinde de verspreiding van microplastics te beperken?
4. In alle onderzoeken wordt er op gewezen dat microplastics een quasi inherent 
probleem zijn aan kunststof en dat er niet enkel aandacht moet zijn voor een goede 
praktijk in de afvalfase, maar zeker ook aan de bron moet worden voorkomen dat er 
te veel kunststof wordt geproduceerd. Projecties houden rekening met minstens een 
verdubbeling van de kunststofproductie of zelfs een verdrievoudiging tegen 2060. 
Vlaanderen is een belangrijke kunststoffenproducent en onlangs werd er nog een grote 
nieuwe kunststofproducent INEOS vergund om een nieuwe fabriek te bouwen.
a) Hoe correspondeert het vergunningenbeleid en de vastgestelde problematiek dat 
een bronaanpak nodig is met het vergunnen van veel kunststofproductie in 
Vlaanderen?
b) Erkent de minister dat het een probleem is dat er steeds meer kunststof 
geproduceerd wordt en dat dat op die manier leidt tot steeds meer vervuiling van 
microplastics?
c) In 2018 onderzocht essencia de hoeveelheid ‘virgin’ materialen die gebruikt worden 
in kunststofproductie en kwam uit op ongeveer 93 procent virgin materiaal en 7 
procent recyclaat ( https://www.essenscia.be/wp-
content/uploads/2019/11/Plast_BROCH_A5_HR.pdf). 
i. Hoeveel vergunningen werden sinds 2 oktober 2019 uitgereikt voor 
kunststofproductie in Vlaanderen? Over welke inrichtingen gaat het?
ii. Hoe vaak werden bij die vergunningen voorwaarden opgelegd en ingeschreven 
rond het meer gebruikmaken van recyclaat?
iii. De meest recente grootschalige investering in Vlaanderen met betrekking tot 
kunststofproductie, INEOS, zal volledig gebruikmaken van ‘virgin materials’, 
vers opgepompte fossiele grondstoffen dus. 
Past dat in de conclusies van het microplastic onderzoek en de antwoorden van 
de minister op schriftelijke vragen waarbij zij zelf stelt: "Een aanpak aan de 
bron, dus minder productie en verspreiding, is de beste preventie"?
5. Zullen bestaande omgevingsvergunningen worden bijgesteld op basis van de 
aanpassingen aan hoofdstuk 4.11 Beheersing van verontreiniging door kunststof 
granulaat, die in het kader van de wijziging van titel II van het VLAREM worden 
doorgevoerd?
6. In het omgevingshandhavingsplan van de afdeling Handhaving van het departement 
Omgeving is opgenomen: “In 2022-2023 voert de Omgevingsinspectie gerichte 
controles uit bij de inrichtingen actief in deze keten, gaande van de producenten van 
de kunststofpellets, logistieke bedrijven, verwerkers van de kunststofpellets en 
afvalstoffenbedrijven (overslagbedrijven, sorteerbedrijven, recyclagebedrijven) om 
het verlies van de kunststofpellets of fijne kunststofdeeltjes maximaal te voorkomen."
a) Welke handhavingsacties werden in 2022 uitgevoerd? Bij welke bedrijven vonden 
acties plaats? Ging het hierbij over: 
i. producenten van kunststofpellets, 
ii. logistieke bedrijven, 
iii. verwerkers van de kunststofpellets of 
iv. afvalstoffenbedrijven? 
b) Wat was het resultaat van de acties? Hoeveel kunststofpelletverontreiniging werd 
vastgesteld? Graag een overzicht. 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 245 van 17 januari 2024
van MIEKE SCHAUVLIEGE
 
1. a) Er wordt een vervolgonderzoek gepland als opvolging van de toestand. Hiermee 
wordt ook geanticipeerd op een opname van microplastics in de Europese 
kaderrichtlijn Water. In een momenteel voorliggend voorstel tot aanpassing van 
deze richtlijn worden microplastics namelijk toegevoegd aan Bijlage VIII, die een 
indicatieve lijst geeft van de belangrijkste verontreinigende stoffen.
Intussen loopt zowel bij overheidsinstanties, universiteiten als andere onderzoeks-
instellingen heel wat verder onderzoek naar microplastics. Enkele voorbeelden zijn: 
-Recent werd het PLUXIN-project ( www.pluxin.be) afgerond, waarin monitoring 
uitgevoerd werd in een aantal havens en in de Schelde. Binnen dit project 
werden zowel sediment- als waterstalen verzameld en werd er gekeken naar 
micro- en macroplastics. De resultaten van deze studie worden binnenkort 
gepubliceerd. 
-Het VLIZ coördineert het INSPIRE-project ( https://inspire-europe.org/); een 
Europees project dat onderzoek uitvoert naar detectie, opruiming en preventie 
van zwerfvuil, macro- en microplastics in rivieren.
-Universiteit Gent stelde in opdracht van de FOD Volksgezondheid, Veiligheid van 
de Voedselketen en Leefmilieu een beleidsinformerende nota op over het 
verband tussen microplastics, het milieu en de volksgezondheid 
(https://www.vliz.be/imisdocs/publications/393591.pdf), alsook een 
beleidsinformerende nota met een overzicht van het onderzoeklandschap en de 
wetenschappelijke informatie inzake (marien) zwerfvuil en microplastics in 
België: https://www.vliz.be/imisdocs/publications/373264.pdf. 
b) Zoals in mijn antwoord op vraag 1a. aangegeven, loopt er momenteel heel wat 
onderzoek op het vlak van microplastics in het aquatisch milieu. Een deel van dit 
onderzoek is gericht op sediment. 
2. Midden oktober 2023 startte in opdracht van het Departement Omgeving een 
haalbaarheidsstudie naar het meten van microplastics via humane biomonitoring. Deze 
studie wordt uitgevoerd door Universiteit Hasselt. Binnen deze opdracht wordt 
nagegaan of het haalbaar is om microplastics te meten in humane matrices zoals bloed 
of urine en dit op te nemen in de volgende Vlaamse Humane Biomonitoringcampagne 
(VHBP). De opdracht loopt over een periode van een jaar en het eindresultaat is een 
draaiboek over het opnemen van metingen van microplastics in het VHBP. De studie 
werd aangekondigd binnen de kennishub Omgeving & Gezondheid en ook de resultaten 
ervan zullen binnen de hub besproken worden.
3. a) Gerecycleerde producten moeten aan dezelfde beperkingen en verboden voldoen 
als nieuwe producten. In september 2023 heeft de Europese Commissie nieuwe 
maatregelen ingevoerd om bewust toegevoegde microplastics te beperken. 
Rubbergranulaat mag daardoor niet meer op de markt worden gebracht voor 
gebruik in toepassingen waarbij het los wordt gebruikt (bijvoorbeeld als ondergrond 
in speeltuinen). Met het rubbergranulaat mogen wel nog producten worden 
gemaakt zoals wieltjes. Omdat het zeer moeilijk is om een duurzame vervanging te 
vinden voor rubbergranulaat dat gebruikt wordt in kunstgrasvelden gaat het verbod 
daarvoor pas in over 8 jaar, in 2031. De Europese Commissie wil met deze 
overgangsperiode de houders en uitbaters van kunstgrasvelden met rubber infill 
voldoende tijd geven om de omschakeling te doen naar een andere opvulling. In de 
overgangsperiode zorgen de gebruiksvoorwaarden die in Vlaanderen gelden voor 
een wettelijk kader inzake bescherming van het milieu voor velden die ingestrooid 
zijn met rubbergranulaat. 
b) Ik beschik niet over cijfers aangaande het aantal kunstgrasvelden in Vlaanderen, 
noch over het aantal dat is ingestrooid met rubber infill van gerecycleerde 
afvalbanden. Wat het risico voor de gezondheid betreft kan ik u meegeven dat er 
geen aangetoonde schadelijke effecten zijn voor wie op kunstgras ingestrooid met 
rubber infill speelt of sport. Het Europees Agentschap voor Chemische Stoffen 
(ECHA) heeft bevestigd dat er zeer weinig reden tot bezorgdheid is. Op de website 
van Sport Vlaanderen vindt u informatie over de resultaten van de onderzoeken:
sport.vlaanderen/wij-helpen-bij-sportinfrastructuur/advies-sport-en-
omgeving/microplastics-en-kunstgrasvelden/. 
Wat betreft het risico voor het milieu verwijs ik opnieuw naar de regelgeving in 
Vlarema. De specifieke reglementering werd al in 2012 ingevoerd om ervoor te 
zorgen dat het rubbergranulaat zo min mogelijk in het milieu zou terecht komen en 
er geen schadelijke stoffen uitlogen naar de bodem en/of het grond- en 
oppervlaktewater. 
c) Ik ga ervan uit dat er geen grote aantallen afvalbanden meer gebruikt worden voor 
deze toepassing. 
d) Op Europees niveau lopen er momenteel veel acties die de verspreiding van 
microplastics in het milieu moeten voorkomen. Mijn administraties volgen zowel de 
initiatieven op die gaan over microplastics die onbedoeld worden gevormd (bv. 
slijtage van banden) als diegene die bewust worden vervaardigd (bv. 
rubbergranulaat in kunstgrasvelden). De nieuwe verplichtingen worden meestal 
vastgelegd in verordeningen en zijn dan rechtstreeks van toepassing. 
4. a-b) Er zijn verschillende Europese initiatieven lopende om ons plastiekgebruik te 
beperken, o.a. de verschillende acties onder de EU Plastics Strategy. Die worden 
door mijn administratie opgevolgd. Daarnaast wordt bij het vergunningenbeleid 
ingezet op het voorkomen en beperken van verontreiniging door 
kunststofgranulaat aan de bron. Zo is er onder meer een BBT-studie lopende 
voor het voorkomen en beperken van kunststofgranulaatverliezen. Deze studie 
zal aanbevelingen bevatten voor het vaststellen van milieuvoorwaarden.
c) i. Zie bijlage. Het betreft bedrijven die een vergunning (deels) hebben gekregen 
voor een nieuwe rubriek 7.11.1.h of 20.4.1 of een hernieuwing van de rubrieken 
7.11.1.h of 20.4.1. Rubriek 23.1 werd niet weerhouden in het overzicht, want 
het ging duidelijk niet om kunstofproducenten en voor rubriek 36.1 werd geen 
besluit teruggevonden.
ii. Met betrekking tot het verplicht meer gebruiken van recyclaat werd in de 
opgesomde vergunningen geen voorwaarde opgenomen. Het stimuleren van het 
gebruik van recyclaat gebeurt op andere manieren, waaronder de 
gebruiksverboden in Vlarema. 
iii. Ineos produceert ethyleen. Ethyleen is een gas en een 
basisgrondstof/basisbouwsteen voor de chemische industrie en kent heel wat 
meer toepassingen dan alleen maar de productie van plastics.
5. Hoofdstuk 4.11 wordt aan Vlarem II toegevoegd om verontreiniging door 
kunststofgranulaat te beperken. Het betreft bijkomende algemene milieuvoorwaarden 
die gelden voor alle ingedeelde inrichtingen. Het is dus niet nodig om bestaande 
omgevingsvergunningen bij te stellen. Eens de Vlarem-wijziging van kracht wordt, zijn 
de nieuwe algemene voorwaarden geldig, ook voor alle reeds vergunde inrichtingen. 
6. a) Er werden in 2022 16 controles uitgevoerd specifiek op het verlies van 
kunststofpellets.
Aantal controles in 2022
producent 3
logistiek bedrijf 2
verwerker 4
afvalstoffenbedrijf 7
Totaal 16
b) Er werden naar aanleiding van de controles in 2022 1 raadgeving, 5 aanmaningen 
zonder PV en 5 processen-verbaal met aanmaning gegeven.
De hoeveelheid kunststofpelletverontreiniging wordt niet specifiek gemonitord en 
geregistreerd door de Omgevingsinspectie.
BIJLAGE
Overzicht bedrijven die een vergunning (deels) hebben gekregen voor een nieuwe rubriek 
7.11.1.h of 20.4.1 of een hernieuwing van de rubrieken 7.11.1.h of 20.4.1.
