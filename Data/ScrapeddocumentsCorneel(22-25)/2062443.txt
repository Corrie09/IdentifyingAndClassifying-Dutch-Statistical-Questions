title: Erfbelasting - Niet-geregistreerde schenkingen
thema: Financiën
pdf link: https://docs.vlaamsparlement.be/pfile?id=2062443
thema link: https://www.vlaamsparlement.be/parlementaire-documenten/schriftelijke-vragen/1815719
SCHRIFTELIJKE VRAAG
nr. 243
van KATRIEN SCHRYVERS
datum: 22 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Erfbelasting  -  Niet-geregistreerde schenkingen
Bij een schenking van een onroerend goed zijn belastingen verschuldigd. Als de schenker 
van een onroerend goed overlijdt binnen de drie jaar na de schenking, dan is op dat goed 
geen erfbelasting verschuldigd, maar wordt de waarde van het geschonken onroerend goed 
alsnog bij de nalatenschap van de schenker gevoegd voor de berekening van de 
erfbelasting op de overige onroerende goederen, die aan een hoger tarief worden belast 
(progressievoorbehoud). Schenkbelasting moet ook worden betaald als men de schenking 
van een roerend goed laat registreren. De registratie heeft als voordeel dat de datum van 
de schenking niet meer betwist kan worden door derden. Dat kan ook in het erfrecht 
belangrijk zijn, omdat bij eventuele inkorting van schenkingen de laatste schenkingen eerst 
worden ingekort. Bij schenkingen, zoals een handgift of een bankgift die niet ter registratie 
worden aangeboden, betaalt men geen schenkingsrechten. In dat geval geldt echter dat 
die roerende goederen waarover de erflater beschikte in de verdachte periode voor zijn 
overlijden, geacht worden nog in zijn nalatenschap aanwezig te zijn. Er zijn twee mogelijk 
verdachte periodes, namelijk de algemene periode van drie jaar vóór het overlijden en de 
verlengde verdachte periode van zeven jaar vóór het overlijden voor schenkingen die onder 
de toepassing vallen van de vrijstelling van familiale bedrijfsactiva.
In zijn antwoord op mijn schriftelijke vraag nr. 297 van 27 maart 2023 verkreeg ik cijfers 
daarover voor de jaren 2021 en 2022. De cijfers van 2022 waren toen nog niet volledig.
Hoeveel niet-geregistreerde schenkingen gebeurden er in 2022 en 2023 waarop, door het 
overlijden van de schenker binnen drie jaar na de schenking, alsnog erfbelasting moest 
worden betaald? Welke bedragen staan daartegenover? Graag telkens een opdeling per 
jaar.
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 243 van 22 maart 2024
van KATRIEN SCHRYVERS
In onderstaande tabel vindt u de gevraagde cijfergegevens voor aanslagjaren 2022 en 
2023. Gelet op de termijn voor het indienen van de aangifte van nalatenschap zijn de 
cijfers voor aanslagjaar 2023 mogelijk nog niet volledig. 
Jaar van overlijden 2022 2023
Aantal niet-geregistreerde schenkingen 10.204 7.407
Bedrag niet-geregistreerde schenkingen (€) 294.089.091 204.039.660
Erfbelasting na verminderingen (€) 123.875.967 59.900.412
Het weergegeven aantal niet-geregistreerde schenkingen is het aantal bekeken vanuit het 
oogpunt van de begunstigden van de schenking. Een schenking kan meerdere 
begunstigden bevoordelen. 
Het weergegeven bedrag van de niet-geregistreerde schenkingen is de waarde van de 
roerende goederen die geacht worden nog in de nalatenschap aanwezig te zijn en heeft 
betrekking op zowel de algemene verdachte periode van drie jaar voor het overlijden als 
op de verlengde verdachte periode van zeven jaar voor het overlijden voor schenkingen 
die onder de toepassing vallen van de vrijstelling van familiale bedrijfsactiva. 
De geïnde erfbelasting betreft het bedrag aan erfbelasting geïnd op het bedrag van de niet-
geregistreerde schenkingen naar aanleiding van de toepassing van de fictie.
