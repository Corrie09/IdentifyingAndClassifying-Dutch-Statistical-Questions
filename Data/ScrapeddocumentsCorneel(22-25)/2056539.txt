title: Zorgparkeren - Uniformiteit
thema: Mobiliteit en Verkeer
pdf link: https://docs.vlaamsparlement.be/pfile?id=2056539
thema link: https://www.vlaamsparlement.be/parlementaire-documenten/schriftelijke-vragen/1812049
SCHRIFTELIJKE VRAAG
nr. 762
van KATRIEN SCHRYVERS
datum: 13 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Zorgparkeren  -  Uniformiteit
De Vlaamse overheid en de lokale overheden in Vlaanderen kunnen de federale 
verkeersregels verstrengen of aanvullen. Zo kan de gemeente bijvoorbeeld een aanvullend 
reglement vaststellen over het parkeren voor een beperkte tijd, het betalend parkeren en 
het parkeren op plaatsen voorbehouden aan houders van een gemeentelijke parkeerkaart. 
Heel wat gemeenten nemen initiatieven om het zogenaamde zorgparkeren mogelijk te 
maken op hun grondgebied. Zorgparkeren betekent dat burgers die dat willen de ruimte 
op straat voor hun garage of oprit ter beschikking stellen van zorgverstrekkers, zoals 
huisartsen, thuisverpleegkundigen. Tijdens de huisbezoeken kunnen zij daar dan tijdelijk 
parkeren, terwijl ze weten dat ze niemand hinderen en zonder een boete te riskeren. Vooral 
in dorpskernen kan het immers al eens moeilijk en vooral tijdrovend zijn om een 
parkeerplaats te vinden.
In de praktijk wordt een dergelijke zorgparkeerplaats meestal aangeduid door middel van 
een sticker, die de burger bij de gemeente kan krijgen. Een uniform en dus herkenbaar 
logo bestaat (nog) niet. In de wegcode is de mogelijkheid van het zorgparkeren momenteel 
niet opgenomen. In antwoord op mijn schriftelijke vraag nr. 929 van 23 februari 2022 
stelde de minister dat de vraag naar het uniformiseren van (de signalisatie van) het 
zorgparkeren behandeld kan worden in het voorbereidend werk in functie van de herziening 
van de wegcode.
In antwoord op mijn schriftelijke vraag nr. 1006 van 17 maart 2023 vernam ik dat “de 
eerste focus van de Werkgroep Wegcode & Plaatsingsvoorwaarden ligt op de algemene 
herziening van de wegcode, de opmaak van regionale wegcodes en de opmaak van een 
nieuwe code van de wegbeheerder. In de nasleep hiervan zal ook de reglementering inzake 
gemeentelijke parkeerkaarten – bijv. interventiekaarten, parkeerkaarten voor 
zorgverleners … – worden bekeken.”
In hoeverre is er, in de nasleep van de herziening van de wegcode, verder onderzocht wat 
de mogelijkheden zijn voor tot een uniforme aanduiding voor het zorgparkeren? Wat waren 
de conclusies of eventuele struikelblokken? Welke acties koppelt de minister daaraan?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 762 van 13 maart 2024
van KATRIEN SCHRYVERS
De werkzaamheden tot herziening van het wegverkeersreglement en de opmaak van de 
regionale wegverkeersreglementen zijn nog niet helemaal afgerond en lopen nog verder. 
Zoals uit het antwoord op vraag nr. 1006 blijkt, zal daaropvolgend de focus liggen op de 
opmaak van een nieuw reglement van de wegbeheerder, dat helemaal afgestemd moet 
worden op het nieuwe federale en Vlaamse verkeersreglement.
 
Ook de reglementering met betrekking tot de gemeentelijke parkeerkaarten (incl. 
zorgparkeren) zal daarbij herbekeken worden. Deze werkzaamheden moeten nog worden 
opgestart. 
