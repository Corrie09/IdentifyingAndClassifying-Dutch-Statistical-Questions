title: Hoger onderwijs - Reëel versus theoretisch opleidingsaanbod
thema: Onderwijs en Vorming
pdf link: https://docs.vlaamsparlement.be/pfile?id=2024926
thema link: https://www.vlaamsparlement.be/parlementaire-documenten/schriftelijke-vragen/1788914
SCHRIFTELIJKE VRAAG
nr. 197 
van BRECHT WARNEZ
datum: 14 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hoger onderwijs  -  Reëel versus theoretisch opleidingsaanbod
In het regeerakkoord van de Vlaamse Regering werd de volgende opdracht gegeven: “De 
regeringscommissarissen screenen de communicatie die de instellingen over hun 
studieaanbod voeren. Vaststellingen van misleidende communicatie leiden tot 
overheidsingrijpen waarbij de gevoerde communicatie wordt afgevoerd en bij herhaling er 
een financiële sanctie wordt opgelegd.” 
In de audit, ‘Onderzoek naar de wijze waarop de hogeronderwijsinstellingen (HOI’s) 
communiceren over hun opleidingen op hun website in het academiejaar 2019-2020’, 
kwamen enkele problemen naar boven. De regeringscommissarissen formuleerden een 
aantal aanbevelingen.
Een van de problematieken waarop de audit wijst, is het onbenut laten van een toegewezen 
opleidingsbevoegdheid op het vlak van opleidingen en/of afstudeerrichtingen. Die 
vaststelling gebeurde bij verscheidene hogeronderwijsinstellingen (HOI’s). Daarnaast 
kwam men ook tot de vaststelling dat bij enkele opleidingen in het besluit van de Vlaamse 
Regering (BVR), het aantal studiepunten niet meer actueel is. Verder zijn er opleidingen 
die nog in de lijst staan met hun oude benaming.
1. Beschikt de minister over de actuele cijfers betreffende de onbenutte opleidingen en/of 
afstudeerrichtingen?
a) Kan de minister een overzicht geven van de opleidingen en/of afstudeerrichtingen 
die onbenut zijn? Graag een overzicht per provincie, per hogeronderwijsinstelling 
en een onderscheid tussen Nederlandstalige en anderstalige opleidingen.
b) Kan de minister duiden wat de oorzaken zijn van het (nog) niet vervullen van dit 
engagement in het geval dat de minister deze lijst niet kan presenteren? Wat is, in 
dat geva,l de timing?
2. Over de opleidingen en/of afstudeerrichtingen die in de ‘ijskast’ zitten:
a) Krijgt de minister signalen van bepaalde actoren dat een of meer richtingen in de 
ijskast blijft zitten?
b) Hoe evalueert de minister de effecten van die keuzevrijheid van de instellingen?
c) Is de minister van oordeel dat de programmeringsmogelijkheden van de 
instellingen leiden tot een sterk en divers aanbod van studiemogelijkheden of 
ontstaan volgens de minister op bepaalde plaatsen of sectoren hiaten in het 
aanbod? Ziet de minister nood aan overleg op dat vlak?
3. Opvolging van de communicatie van het opleidingsaanbod door de 
Regeringscommissarissen:
a) Heeft de minister dan een verklaring voor de onjuistheden over het aantal 
studiepunten en de verouderde namen van enkele opleidingen als de 
regeringscommissarissen de communicatie nauwgezet opvolgen?
b) Denkt de minister dat het probleem bij de onderwijsinstellingen zelf ligt?
c) Denkt de minister dat zijn beleid bijsturing verdient indien blijkt dat de 
onderwijsinstellingen niet helder communiceren over hun onderwijsaanbod?
4. Neemt de minister initiatief om de overzichtslijst, die het regeringscommissariaat 
aanbeveelt, te realiseren? Zo ja, wat is het plan van aanpak, inclusief timing en 
budget? Zo niet, waarom zal hij dat niet doen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 197 van 14 december 2023
van BRECHT WARNEZ
Voor de antwoorden op deze vragen verwijs ik volledig naar mijn antwoorden op de vragen 
met nummers 205 van 16 december 2021 en 210 van 15 december 2022. 
