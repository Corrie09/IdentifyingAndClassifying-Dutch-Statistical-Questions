title: Aanpak zwarte verkeerspunten - Baron Ruzettelaan, Brugs-Kerkhofstraat en Lappersfortstraat
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2004425
thema link: https://www.vlaamsparlement.be/parlementaire-documenten/schriftelijke-vragen/1764962
SCHRIFTELIJKE VRAAG
nr. 21
van BRECHT WARNEZ
datum: 28 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Aanpak zwarte verkeerspunten  -  Baron Ruzettelaan, Brugs-Kerkhofstraat en 
Lappersfortstraat
Zwarte punten vormen een ernstig probleem binnen het hedendaagse verkeersbeheer. Een 
zwart verkeerspunt is een gevaarlijk kruispunt op de weg. Naast het feit dat ze gevaarlijk 
zijn voor weggebruikers, kunnen ze ook leiden tot ernstige verwondingen en zelfs dodelijke 
slachtoffers. Het is van cruciaal belang om zwarte punten te identificeren, te begrijpen en 
nauwlettend te monitoren om de verkeersveiligheid te verbeteren. Daarnaast kan een 
grondige monitoring van zwarte punten ook een doelgerichte aanpak bevorderen en zorgen 
voor een efficiënter gebruik van middelen.
Ik kijk hier met een bijzonder belang naar concrete zwarte punten in West-Vlaanderen. De 
afgelopen jaren stelde ik al verschillende vragen om de evolutie van de zwarte punten te 
beoordelen. Deze vraag betreft het kruispunt: Baron Ruzettelaan, Brugs-Kerkhofstraat en 
Lappersfortstraat
Deze vraag is een vervolgvraag van mijn schriftelijke vraag nr. 78 van 13 oktober 2022.
Gelieve alle gegevens beschikbaar te stellen in Excel. 
1. In het antwoord werd er melding gemaakt van een nieuw grondplan, verkeerstechnisch 
plan en een raming van het project. Een realisatie leek toen mogelijk tegen de zomer 
van 2023. Werd dit gerealiseerd? Graag een update.
2. Indien dit niet het geval is, kan de minister een geüpdatet plan van aanpak met timing 
en budget geven?
3. Werden er nog bijkomende maatregelen getroffen om het zwarte kruispunt aan te 
pakken? Acht de minister dit nodig in de toekomst? Graag een update en eventueel 
plan van aanpak.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 21 van 28 september 2023
van BRECHT WARNEZ
1-2.Dit project werd nog niet gerealiseerd. De stad Brugge gaat niet akkoord met het 
voorgelegde plan, omdat de nieuwe verharding te dicht bij de bestaande bomen 
gelegen is en zo zorgt voor een indirecte schade aan bomen. Donderdag 12 oktober 
2023 was er een overlegvergadering met de stadsdiensten. Het Agentschap Wegen 
en Verkeer (AWV) zal een aangepast plan opmaken en dan opnieuw voorleggen aan 
de betrokken diensten. 
De realisatie van de verkeersveilige ingreep staat gepland voor 2024. De 
budgetraming blijft ongewijzigd.
3. Er zijn geen bijkomende maatregelen gepland naast de maatregelen vermeld in het 
antwoord op uw schriftelijke vraag nr. 78 van 13 oktober 2022.
