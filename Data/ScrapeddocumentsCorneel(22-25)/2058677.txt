title: Opleidingskompas - Evaluatie
thema: Onderwijs en Vorming
pdf link: https://docs.vlaamsparlement.be/pfile?id=2058677
thema link: https://www.vlaamsparlement.be/parlementaire-documenten/schriftelijke-vragen/1813604
SCHRIFTELIJKE VRAAG
nr. 356
van LOES VANDROMME
datum: 18 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Opleidingskompas  -  Evaluatie
Begin juni 2023 werd een nieuwe online toepassing gelanceerd: het Opleidingskompas. De 
tool dient om volwassenen met een opleidingsvraag wegwijs te maken in het 
onderwijsaanbod voor volwassenen en zo levenslang leren te stimuleren.
Na negen maanden werking zijn er op het veld toch een aantal kanttekeningen bij de 
nieuwe tool. Zo signaleren gebruikers en begeleiders verschillende fouten in het 
zoeksysteem: bepaalde zoekresultaten geven geen resultaat of geen volledig resultaat. 
Bovendien kan de mogelijkheid tot flexibele leertrajecten, zoals bijvoorbeeld de combinatie 
van een NT2-opleiding met een beroepsopleiding, niet aangeduid worden waardoor de tool 
minder relevant is voor anderstalige nieuwkomers. Verder focust het opleidingskompas 
alleen op het aanbod van erkende onderwijsinstellingen waardoor mogelijk interessante 
opleidingen, via VDAB bijvoorbeeld, niet getoond worden. Ook Se-n-se-opleidingen zijn 
niet opgenomen in het aanbod.
1. Werd er al een tussentijdse evaluatie van de digitale tool gemaakt? Zo ja, onder welke 
vorm en met wie gebeurde de evaluatie? Ging er tijdens de evaluatie ook speciale 
aandacht aan de meer kwetsbare doelgroepen (bijvoorbeeld mensen met een 
migratieachtergrond, mensen met een lage digitale geletterdheid enzovoort)? Op welke 
manier? Welke opvallende zaken kwamen uit de evaluatie nog naar boven?
2. Indien er nog geen formele evaluatie plaatsvond: hoe en wanneer zal de digitale tool 
worden geëvalueerd?
3. Welke feedback ontving de minister al over het Opleidingskompas, los van de eventuele 
formele evaluatie?
4. Heeft de minister zicht op het aantal keren dat het Opleidingskompas ondertussen al 
gebruikt werd de voorbije periode?
5. Hoe ziet de minister de rol van de Leerwinkels in de zoektocht naar hulp en de 
begeleiding bij het gebruik van de tool (bijvoorbeeld bij specifieke doelgroepen zoals 
kwetsbare profielen die te weinig digitale vaardigheden hebben)? Op welke manier 
krijgen de Leerwinkels een plaats in het kompas?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 356 van 18 maart 2024
van LOES VANDROMME
1-3.Er vond nog geen formeel evaluatiemoment plaats na de opstart van het 
Opleidingskompas, vermits het nog geen jaar bestaat. Wel werden voortdurend het 
gebruik en de ervaringen binnen de sector opgevolgd. Ook werd er meermaals 
informeel teruggekoppeld naar de sector. Op basis van feedback van gebruikers, 
waaronder ook de leerwinkels, en van de onderwijsverstrekkers werden aanpassingen 
doorgevoerd en verduidelijkingen aangebracht. 
De voornaamste feedback tot nog toe betrof de zeer grote bruikbaarheid voor zowel 
burgers die in het actuele onderwijsaanbod willen zoeken als voor intermediairen die 
leervragen helpen beantwoorden.
We ontvingen ook een aantal vragen naar het getoonde aanbod. Oorspronkelijk was 
enkel voorzien om het aanbod van het volwassenenonderwijs in het Opleidingskompas 
op te nemen. We hebben recent ook het hele aanbod van het hoger onderwijs 
opgenomen. We onderzoeken op dit moment de mogelijkheid om ook ander 
onderwijsaanbod te ontsluiten via het Opleidingskompas. 
Het Opleidingskompas is toegankelijk voor iedereen. De zoekopties zijn eenvoudig 
opgezet en gemakkelijk te selecteren maar vereisen wel een zekere kennis van de 
Nederlandse taal. 
4. Op 21 maart 2024 had het Opleidingskompas 123.000 bezoekers met pieken tijdens 
de inschrijvingsperiodes voor en op het einde van de zomervakantie en bij de 
jaarwisseling. 
5. Bij de ontwikkeling van het Opleidingskompas werden de leerwinkels actief betrokken 
omwille van hun expertise in het bereiken van potentiële cursisten en kwetsbare 
doelgroepen. Zo hebben de leerwinkels bijgedragen aan de totstandkoming van de 
wizard ‘ Help mij zoeken’ op het Opleidingskompas. Aan de hand van een aantal vragen 
helpt deze wizard iemand die nog niet goed weet welke opleiding hij/zij wil volgen, op 
weg. De expertise van de leerwinkels was zeker waardevol in dit proces. 
Het ruime en diverse onderwijsaanbod kan een drempel vormen voor potentiële 
cursisten met weinig digitale vaardigheden om een gepaste opleiding te vinden in het 
Opleidingskompas. Voor deze cursisten is het belangrijk dat ze begeleid kunnen 
worden in het gebruik van de tool. Net daarom werd vanuit de Vlaanderenbrede 
communicatiecampagne “er is altijd een reden om bij te leren” een toolkit voor 
toeleiders ontwikkeld. Deze toolkit is gericht op intermediaire instanties om hen 
enerzijds op een overzichtelijke manier te informeren over de mogelijkheden van het 
volwassenenonderwijs. Uit de verschillende regioscanrapporten bleek namelijk dat ook 
heel wat intermediaire instanties vaak te weinig kennis hebben over het 
volwassenenonderwijs om hier gericht naar door te verwijzen. Anderzijds bevat de 
toolkit ook een korte handleiding over het gebruik van het Opleidingskompas. Op die 
manier krijgen toeleiders de tools in handen om potentiële cursisten, die niet 
zelfstandig aan de slag gaan met het Opleidingskompas, toch gericht door te verwijzen 
naar het opleidingsaanbod van de CVO en CBE. 
