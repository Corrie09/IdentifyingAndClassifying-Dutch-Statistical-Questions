title: Expertnetwerk ondersteunende technologie Modem - Samenwerking, bekendmaking en verankering
thema: Welzijn en Gezin
pdf link: https://docs.vlaamsparlement.be/pfile?id=2038459
thema link: https://www.vlaamsparlement.be/parlementaire-documenten/schriftelijke-vragen/1796954
SCHRIFTELIJKE VRAAG
nr. 216
van TINE VAN DER VLOET
datum: 24 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Expertnetwerk ondersteunende technologie Modem  -  Samenwerking, bekendmaking en 
verankering
Modem is het expertnetwerk ondersteunende technologie van Thomas More. Modem geeft 
advies over hulpmiddelen die communicatie ondersteunen. Het gaat om hulpmiddelen die 
geschreven, gesproken en/of digitale communicatie ondersteunen.
Wanneer personen moeilijk kunnen spreken, lezen, schrijven of een computer gebruiken, 
kunnen zij door die beperkingen niet naar behoren communiceren. Daardoor kan er gebruik 
worden gemaakt van alternatieve communicatie door middel van communicatietoestellen. 
Voorbeelden daarvan zijn aangepaste toetsenborden, prenten, aangepaste tablets en 
computer enzovoort.
Modem helpt personen door persoonlijk advies te geven over onder andere een 
communicatieondersteunend hulpmiddel en de bediening ervan. Het expertisenetwerk 
geeft bijscholingen en zet in op onderzoek en ontwikkeling.
1. Is de minister van mening dat Modem over het algemeen voldoende bekend is bij het 
doelpubliek? Plant de minister in de toekomst bijvoorbeeld een campagne om Modem 
bekend te maken bij het publiek?
2. Heeft de minister en/of het Vlaams Agentschap voor Personen met een Handicap 
(VAPH) zicht op wat Modem allemaal doet? Werken het VAPH en Modem vandaag al 
samen? Zo niet, ziet de minister een mogelijke samenwerking tussen het VAPH en 
Modem?
3. Is de minister van mening dat de multidisciplinaire teams (MDT's) voldoende kennis en 
expertise hebben rond Modem? In hoeveel gevallen verwees een MDT een persoon door 
naar Modem? Graag een overzicht voor de jaren 2023, 2022, 2021, 2020 en 2019.
4. “Het zou goed zijn Modem structureel te verankeren in Vlaanderen.”, wat is de visie 
van de minister op die uitspraak? Welke meerwaarde kan Modem volgens de minister 
bieden? Is de minister van plan om in de toekomst projectsubsidies toe te kennen aan 
Modem?
5. Op de website van Modem staat te lezen dat de kostprijs van het advies sterk 
afhankelijk is van de persoonlijke situatie en de expert waarbij een persoon terecht 
kan. Adviesgesprekken kunnen betaald worden via rechtstreeks toegankelijke hulp 
(RTH), via persoonsvolgend budget (PVB), via het Rijksinstituut voor Ziekte- en 
Invaliditeitsverzekering (RIZIV), via het VAPH of cash uit het eigen vermogen. 
Kan de minister een overzicht bezorgen van het aantal personen die Modem betaalden 
via RTH, PVB, VAPH enzovoort? Over hoeveel RTH-punten beschikt Modem en hoeveel 
worden er opgebruikt? Graag een overzicht voor 2023, 2022, 2021, 2020 en 2019.
6. Modem kan ook een meerwaarde bieden in de gezinszorg. Op 7 november 2023 werd 
in de commissie Welzijn hybride gezinszorg en tabletgebruik bij ouderen besproken.
Is het volgens de minister een goed idee om de diensten Gezinszorg te laten 
samenwerken met Modem?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 216 van 24 januari 2024
van TINE VAN DER VLOET
1. Modem en de meeste organisaties die ook deel uitmaken van het expertnetwerk 
ondersteunende technologie zijn rechtstreeks door het VAPH erkend als gemachtigd 
expert. Een gemachtigd expert geeft, na doorverwijzing door het Kenniscentrum 
hulpmiddelen van het VAPH, advies aan personen met een complexe hulpvraag. De 
lijst van alle experten is beschikbaar op de website van het VAPH. Op die manier is 
Modem als expert voldoende gekend door het doelpubliek van het VAPH.
Modem maakt zichzelf bekend bij zijn doelpubliek via diverse kanalen zoals: website, 
nieuwsbrief, opleidingen, sociale media, vorming in scholen. 
Een extra campagne vanuit de overheid lijkt daarom niet nodig.
2. Ja, het VAPH heeft zicht op wat Modem doet. Het VAPH volgt de nieuwsbrieven, gaat 
naar de Com@ModemDag en heeft regelmatig contacten met de medewerkers van 
Modem.
3. In functie van een advies over hulpmiddelen zoals dit in de regelgeving (BVR van 13 
juli 2001) beschreven is, kunnen MDT’s een persoon met een handicap niet 
doorverwijzen naar een gemachtigde expert. Een MDT kan ondersteuning vragen aan 
het Kenniscentrum Hulpmiddelen (KOC) dat ofwel zelf helpt, ofwel een doorverwijzing 
geeft. Bij een doorverwijzing formuleert het KOC de specifieke vraag die de 
gemachtigde expert moet beantwoorden. De KOC duidt geen expert aan maar verwijst 
naar de lijst van gemachtigde experts op de website van het VAPH. De persoon met 
een handicap en zijn MDT kiezen uit die lijst, naar eigen inzicht, de expert die de 
adviesvraag moet beantwoorden.
Los van de doorverwijzingen door het VAPH kunnen MDT’s personen met een handicap 
wel informeren over de werking van de organisaties die erkend zijn als de gemachtigde 
experts en van de adviezen die ze geven als onderdeel van hun reguliere werking van 
de organisatie. Op die manier kan ook verwezen worden naar Modem. Het VAPH kan 
geen cijfers geven over die verwijzingen
4. Modem is erkend als gemachtigd expert door het VAPH en op die manier structureel 
verankerd in Vlaanderen. 
Het Kenniscentrum Hulpmiddelen (KOC) is binnen het VAPH bevoegd en 
verantwoordelijk voor het opvolgen van experten i.f.v. de advisering t.a.v. personen 
met een handicap. In de regelgeving (BVR van 13 juli 2001) is verder als opdracht 
voor het Kenniscentrum vastgelegd dat het kennis over alle hulpmiddelen moet 
verzamelen en verspreiden onder het brede (doel)publiek en de actoren die betrokken 
zijn bij de uitvoering van het BVR. 
Er zijn op dit ogenblik geen concrete plannen voor verdere structurele verankering of 
bijkomende subsidiëring.
5. Hoewel Modem de betaling van het advies via RTH of  PVB vermeldt op zijn website is 
Modem zelf niet erkend door het VAPH als aanbieder van RTH, noch van nRTH. Een 
persoon met een handicap kan bijgevolg geen RTH-punten inzetten bij Modem. In 
verband met de besteding van PVB’s zijn er geen overeenkomsten met Modem 
geregistreerd. Er zijn dan ook geen rechtstreekse betalingen aan Modem i.k.v. PVB 
uitgevoerd. 
Indirect kunnen personen met een handicap wel RTH-punten inzetten bij de partners 
van het expertnetwerk van Modem. Een aantal van de partners (bijvoorbeeld Ter 
Heide, Fiola, Dominiek Savio) die deel uitmaken van het expertnetwerk ondersteunde 
communicatie zijn bij het VAPH erkend als aanbieder van RTH. Bij die partners van het 
Modemnetwerk kunnen personen met een handicap terecht voor advies, wat kan 
gezien worden als een vorm van begeleiding. Dit advies kan bij die partners (deels) 
betaald worden met RTH-punten.
Modem is wel erkend als gemachtigd expert voor het VAPH. Adviezen die door een 
gemachtigd expert gegeven worden na doorverwijzing via het KOC worden vergoed 
door het VAPH. Onderstaande tabel geeft het aantal adviezen dat werd geleverd door 
Modem na doorverwijzing via het KOC.
jaar aantal 
expertverslagen
2023 1
2022 0
2021 1
2020 1
2019 4
6.Gelet op de expertise van Modem over alternatieve en eenvoudige bediening van 
tablets voor personen met een handicap, kan Modem in dergelijke projecten een 
meerwaarde bieden. Het is een goed idee dat Modem in overleg gaat met de 
initiatiefnemers om na te gaan welke rol ze daarin kunnen spelen.
