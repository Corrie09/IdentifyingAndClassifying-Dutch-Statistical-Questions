title: Publieke mandatarissen - Inkomensplafond
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2060263
thema link: https://www.vlaamsparlement.be/parlementaire-documenten/schriftelijke-vragen/1815828
SCHRIFTELIJKE VRAAG
nr. 176
van ELS AMPE
datum: 25 maart 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Publieke mandatarissen  -  Inkomensplafond
In 2017 stemde het Brusselse Hoofdstedelijke Gewest over een ordonnantie die het 
inkomen van publieke mandatarissen beperkt tot 150% van het mandaat van 
parlementslid, ongeveer 190.000 euro bruto. Dat geldt voor alle mandaten in de publieke 
sector, van parlementslid over burgemeester tot voorzitter van een intercommunale.
Hoe is de situatie in Vlaanderen? Hoeveel publieke Vlaamse mandatarissen overschrijden 
dat plafond van 190.000 euro?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 176 van 25 maart 2024
van ELS AMPE
Ook volgens de Vlaamse regelgeving is het inkomensplafond voor alle vergoedingen die 
lokale en provinciale mandatarissen ontvangen vanwege hun lokaal of provinciaal mandaat 
en andere openbare mandaten, openbare functies of ambten van politieke aard, beperkt 
tot 150% van de vergoeding van de leden van het Vlaams Parlement.
Voor de lokale mandatarissen is de regeling terug te vinden in artikel 17, §1, tweede lid, 
DLB voor de lokale raadsleden en in artikel 154 DLB voor de lokale uitvoerende 
mandatarissen (burgemeester, schepen en voorzitter bijzonder comité voor de sociale 
dienst). Het Provinciedecreet bepaalt de regeling hierover in artikel 17, §1, tweede lid, 
voor de provinciale raadsleden en in artikel 68, §4, voor de provinciale uitvoerende 
mandatarissen (gedeputeerden).
Ik beschik niet over cijfers wat betreft het aantal overschrijdingen door lokale en 
provinciale mandatarissen van het salarisplafond. Het zijn de lokale en provinciale besturen 
die erover moeten waken dat het salarisplafond niet overschreden wordt en desgevallend 
een aftopping moeten doen. Hierover is geen meldingsplicht ten aanzien van de 
toezichthoudende overheid.
