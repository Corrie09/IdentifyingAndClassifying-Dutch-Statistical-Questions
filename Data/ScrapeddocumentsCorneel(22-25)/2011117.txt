title: Vlaams Agentschap voor Personen met een Handicap (VAPH) - Tegemoetkoming materiaal bij palliatief zorgtraject
thema: Welzijn en Gezin
pdf link: https://docs.vlaamsparlement.be/pfile?id=2011117
thema link: https://www.vlaamsparlement.be/parlementaire-documenten/schriftelijke-vragen/1772729
SCHRIFTELIJKE VRAAG
nr. 56
van STEFAAN SINTOBIN
datum: 18 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
VAPH  -  Tegemoetkoming materiaal bij palliatief zorgtraject
Personen met een handicap kunnen een aanvraag voor tegemoetkoming van hulpmiddelen 
indienen bij het Vlaams Agentschap voor Personen met een Handicap (VAPH). Er zijn 
verschillende voorwaarden om daarop aanspraak te kunnen maken. Indien een persoon in 
een palliatief zorgtraject belandt, is het volgens de huidige regelgeving niet meer mogelijk 
om een tegemoetkoming te ontvangen. Die situatie is opmerkelijk aangezien een persoon 
jaren in een palliatief zorgtraject kan zitten en nog steeds nood kan hebben aan dezelfde 
hulpmiddelen als voordien. 
1. Is de minister op de hoogte van die situatie?
2. Hoe evalueert de minister die situatie? Welke argumenten zijn er om te kiezen voor 
deze regeling?
3. Zal de minister initiatieven nemen om ervoor te zorgen dat personen in een palliatief 
zorgtraject in de toekomst wel aanspraak kunnen maken op een tegemoetkoming van 
hulpmiddelen? Zo ja, welke en binnen welke termijn? Zo niet, waarom niet?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 56 van 18 oktober 2023
van STEFAAN SINTOBIN
1. Ja
 
2-3.Bij het beslissen over een aanvraag voor een tegemoetkoming bij de aankoop van een 
hulpmiddel moet het VAPH rekening houden met het principe dat het moet gaan om 
de meest adequate oplossing voor de specifieke situatie van de persoon met een 
handicap en dat men binnen de mogelijke groep van adequate alternatieven kiest voor 
de oplossing die het goedkoopst is. Dit is een algemeen principe dat op iedere aanvraag 
van toepassing is en gebaseerd is op artikel 4 van het BVR van 13 juli 2001. Dit artikel 
stelt ook dat tegemoetkomingen voor hulpmiddelen alleen kunnen toegekend worden 
als de noodzaak, de gebruiksfrequentie, de werkzaamheid en de doelmatigheid van de 
bijstand in functie zijn van de handicap, en in verhouding staan tot het bedrag van de 
gevraagde bijstand dat vermeld staat op de refertelijst in de bijlage bij dit besluit.
 
Dat betekent niet dat mensen in een palliatieve situatie geen beroep kunnen doen op 
tegemoetkomingen voor hulpmiddelen. Mensen kunnen jaren in een palliatieve situatie 
verkeren en juist dan nood hebben aan hulpmiddelen. 
De regelgeving vraagt echter om zonder onderscheid genuanceerd te oordelen over 
het verlenen van tegemoetkomingen voor hulpmiddelen, ook bij mensen in een 
(pre)terminale toestand. Een voorbeeld: in een laatste levensfase is het niet wenselijk 
om bv. nog een uitgebreide verbouwing van een huis te organiseren. Dit zijn situaties 
waar het VAPH volgens de principes in de regelgeving zoals bij elke andere aanvraag 
kritisch mee moet omgaan. Daarom kan niet elke aanvraag positief beslist worden.  
