title: Cultuur- en jeugdinfrastructuur - Subsidies en projecten
thema: Cultuur
Jeugdbeleid
pdf link: https://docs.vlaamsparlement.be/pfile?id=2012130
thema link: https://www.vlaamsparlement.be/parlementaire-documenten/schriftelijke-vragen/1773407
SCHRIFTELIJKE VRAAG
nr. 35
van BRECHT WARNEZ
datum: 19 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Cultuur- en jeugdinfrastructuur  -  Subsidies en projecten
De Vlaamse overheid gaat in de komende jaren voor de sectorale investeringssubsidies 
prioriteit geven aan infrastructuuruitgaven ter bevordering van duurzaamheid, veiligheid 
en integrale toegankelijkheid van cultuur- en jeugdinfrastructuur.
Om dat te doen is het beoordelingscriterium de relevante en positieve impact, in bijzonder 
op het vlak van verduurzaming en innovatie. Enkel rechtspersonen zonder winstgevend 
doel, in het kader van cultuur- of jeugdinfrastructuur met bovenlokaal belang in het 
Nederlandse taalgebied of in het tweetalige gebied Brussel-Hoofdstad, komen in 
aanmerking. Het subsidiebedrag mag maximaal 60 procent van de totale projectkost van 
subsidieerbare maatregelen bedragen, maar de subsidie kan worden gecumuleerd met 
middelen van andere overheidsniveaus, bijvoorbeeld subsidies van een lokale overheid, 
van Europa of Vlaamse subsidies van andere departementen en agentschappen.
Ook worden verschillende, specifieke voorwaarden gesteld om de duurzaamheid, veiligheid 
en toegankelijkheid van de gesubsidieerde cultuur- en jeugdinfrastructuur te waarborgen. 
De aanvrager kan ervoor kiezen om een van de drie prioriteiten te kiezen als focuspunt en 
op basis daarvan het dossier te motiveren.
Graag alle data beschikbaar stellen in Excel.
1. Kan de minister een overzicht geven van het totale aantal toegewezen 
investeringssubsidies per provincie en per jaar voor 2022 en 2023, met vermelding van 
de aangevraagde en toegekende subsidie en de gekozen prioriteit in een korte 
toelichting per project en opgedeeld per aangevraagd subsidiebedrag (tot en met 
150.000 euro; tussen 150.000 euro en 500.000 euro)?
2. Is de minister tevreden over het aantal aanvragen en de ingediende projecten sinds de 
inwerkingtreding van het nieuwe subsidiereglement ‘sectorale prioriteiten’?
a) Merkt de minister een evolutie in het aantal of de soort ingediende aanvragen en 
projecten?
b) Hoe apprecieert de minister de regionale spreiding van de toegekende subsidies?
3. Kan de minister cijfers geven van de toegewezen investeringssubsidies voor de 
provincie West-Vlaanderen per gemeente en per jaar voor 2022 en 2023? Graag een 
overzicht met vermelding van de aangevraagde en toegekende subsidie en de gekozen 
prioriteit met een toelichting per project, opgedeeld per aangevraagd subsidiebedrag 
(tot en met 150.000 euro; tussen 150.000 euro en 500.000 euro).
4. Hoeveel West-Vlaamse dossiers werden afgewezen in 2022 en 2023 omdat ze niet aan 
de voorwaarden voldoen? Graag een overzicht per gemeente, met vermelding van de 
aangevraagde subsidie in een korte toelichting per project en waar mogelijk motivering 
voor weigering, opgedeeld per aangevraagd subsidiebedrag (tot en met 150.000 euro; 
tussen 150.000 euro en 500.000 euro).
5. In het antwoord op schriftelijke vraag nr. 99 van 15 december 2022 verwees de 
minister naar een nieuw subsidiereglement voor grote cultuur- en jeugdinfrastructuur 
dat dit jaar in werking zou treden. 
Wat is de huidige stand van zaken met betrekking tot het reglement?
6. In het antwoord op schriftelijke vraag nr. 99 van 15 december 2022 gaf de minister 
aan dat het Departement Cultuur, Jeugd en Media (DCJM) eind 2022 de opdracht 
‘Masterplan CO2’ lanceerde.
a) Wat is de huidige stand van zaken?
b) Welke verdere stappen plant de minister? Graag met plan van aanpak, timing en 
budget.
Deze vraag werd gesteld aan de ministers Jan Jambon (35), Benjamin Dalle (20)
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
GECOÖRDINEERD ANTWOORD
op vraag nr. 35 van 19 oktober 2023
van BRECHT WARNEZ
1. Zie de tabellen sectorale investeringssubsidies cultuur en jeugd - 2022 en 2023 - in 
bijlage.
2. a) In 2023 steeg het aantal ingediende dossiers duidelijk ten aanzien van 2022.
Ik stel verder vast dat de meeste aanvragers duidelijk willen inzetten op een 
verbetering van de duurzaamheid van hun infrastructuur. 
b) Het toekennen van investeringssubsidies binnen het reglement van de sectorale 
prioriteiten gebeurt op basis van de kwaliteit van het dossier. In die zin wordt er 
niet onmiddellijk rekening gehouden met regionale spreiding.
3. Zie de tabellen sectorale investeringssubsidies cultuur en jeugd - 2022 en 2023 - in 
bijlage.
4. Zie de tabellen sectorale investeringssubsidies cultuur en jeugd - 2022 en 2023 - in 
bijlage.
5. De Vlaamse Regering keurde het subsidiereglement in september goed. Op 2 oktober 
organiseerde mijn administratie een infosessie om het reglement toe te lichten aan de 
sectoren jeugd en cultuur.
Inmiddels kunnen dossiers worden ingediend op de nieuwe subsidielijn 
‘investeringssubsidies strategische cultuur- en jeugdinfrastructuur’.
6. a) Het studiebureau is bezig met de uitvoering van de studie. Eind dit jaar wordt het 
eindrapport verwacht. 
b) Mijn administratie zal de resultaten van het masterplan CO2 verwerken in een 
strategisch vastgoedplan. In dit plan wordt omschreven hoe het patrimonium 
toekomstbestendig wordt gemaakt, ook rekening houdend met de 
klimaatdoelstellingen. Hier worden ook een tijdslijn en budgetten aan gekoppeld. 
BIJLAGEN
1.Overzichtstabel sectorale investeringssubsidies jeugd 2022
2.Overzichtstabel sectorale investeringssubsidies cultuur 2022
3.Overzichtstabel sectorale investeringssubsidies jeugd 2023
4.Overzichtstabel sectorale investeringssubsidies cultuur 2023
