title: Geïntegreerd investeringsprogramma (GIP) 2024 - N71 en N74 Pelt
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2024530
thema link: https://www.vlaamsparlement.be/parlementaire-documenten/schriftelijke-vragen/1784805
SCHRIFTELIJKE VRAAG
nr. 361
van SOFIE MERTENS
datum: 5 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  N71 en N74 Pelt
In het GIP 2024 vinden we alle investeringen terug die de zeven verschillende entiteiten 
van het beleidsdomein Mobiliteit en Openbare werken plannen in 2024.
1. In het ontwerp GIP 2024 is voor Pelt voor de studie van de N71 MER omleidingsweg 
Pelt / fase 1 (GIP000470/04) 300.000 euro reservebudget gereserveerd. In het 
definitieve GIP 2023 werd dit bedrag ook ingeschreven.
Op mijn schriftelijke vraag nr. 992 van 17 maart 2023 antwoordde de minister dat de 
aanbesteding van de studieopdracht ten vroegste gepland was in het najaar van 2023. 
De studie zou in het voorjaar van 2024 kunnen opstarten. Er werd nog geen 
uitvoeringstermijn bepaald.
a) Wat houdt die studie opgenomen in het ontwerp GIP 2024 precies in? Is het 
dezelfde als opgenomen in het definitieve GIP 2023?
b) Waarom wordt de studie opnieuw opgenomen in het ontwerp GIP 2024? Wat zijn 
de redenen van de vertraging in dit dossier?
c) Om welke redenen wordt het bedrag in het ontwerp GIP 2024 ingeschreven als 
reserve?
d) Welke stappen werden er in dit dossier reeds gezet in 2023?
e) Werd de studie in het najaar van 2023 aanbesteed? Zo niet, waarom niet en 
wanneer mogen we de aanbesteding verwachten? Zo ja, wanneer wordt de studie 
afgerond?
f) Blijft bovenstaande vooropgestelde timing behouden? Wat is de verdere timing en 
planning van het project?
g) Wat is de stand van zaken van het project?
2. In het ontwerp GIP 2024 is voor Pelt voor de studie van de N74 Pelt carpool 
localisatiestudie / Studie (GIP002008/01) 150.000 euro reservebudget gereserveerd. 
In het definitieve GIP 2023 werd voor deze studie 100.000 euro budget ingeschreven.
Op mijn schriftelijke vraag nr. 992 van 17 maart 2023 antwoordde de minister dat de 
aanbesteding van de studieopdracht in de loop van 2023 gepland was. Voor de opmaak 
van de plannen bestaande toestand werden 110 werkdagen voorzien. Voor de opmaak 
van de start- en projectnota zou de uitvoeringstermijn 2 jaar bedragen.
a) Wat houdt die studie opgenomen in het ontwerp GIP 2024 precies in? Is het 
dezelfde als opgenomen in het definitieve GIP 2023?
b) Waarom wordt de studie opnieuw opgenomen in het ontwerp GIP 2024 maar voor 
een ander bedrag? Wat zijn de redenen voor de vertraging in het dossier?
c) Om welke redenen wordt het bedrag in het ontwerp GIP 2024 ingeschreven als 
reserve?
d) Welke stappen werden er in dit dossier reeds gezet in 2023?
e) Werd de studie reeds aanbesteed? Zo niet, waarom niet en wanneer mogen we de 
aanbesteding verwachten? Zo ja, wanneer wordt de studie afgerond?
f) Blijft bovenstaande vooropgestelde timing behouden? Wat is de verdere timing en 
planning van het project?
g) Wat is de stand van zaken van het project?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 361 van 5 december 2023
van SOFIE MERTENS
1. a) Dit is dezelfde studie als opgenomen in het GIP 2023. Er werd een aanbesteding 
georganiseerd, doch deze werd stopgezet.
b) Er werden geen inschrijvingen op de voorgaande aanbesteding van de studie 
ontvangen. Hierna werd overlegd met de betrokken procesactoren om een 
aangepaste scope te formuleren, op basis waarvan de nieuwe aanbesteding zal 
doorgaan.
c) Er is nog afstemming noodzakelijk omtrent de aangepaste scope, dus is het niet 
zeker dat de aanbesteding al in de eerste helft van 2024 kan plaats vinden.
d) In 2023 werden volgende stappen gezet: overlegmomenten met de gemeente en 
departement Omgeving met betrekking tot de scope van de studie.
e) De heraanbesteding zal plaatsvinden in 2024.
f) Ten opzichte van de vorige planning is met de heraanbesteding zoals hierboven 
vermeld en het onderzoek naar de bijkomende voorwaarden een verlenging 
opgetreden van 1 jaar. De verdere planning is verder afhankelijk van de te 
doorlopen procedurestappen en kan momenteel nog niet ingeschat worden.
g) De afbakening van de scope (projectgebied en te onderzoeken alternatieven, te 
volgen procedure) is afgerond en wordt nu uitgewerkt in een aanbestedingsdossier.
2. a) Deze studie is dezelfde als opgenomen in het GIP23.
b) De studie werd door de gemeente Pelt aanbesteed in 2023. De laagste inschrijving 
was lager dan de raming waardoor dit project op het ontwerp GIP 2024 met een 
lager bedrag werd hernomen.
c) Er werd tijdens de opmaak van het ontwerp GIP 2024 getracht om de studie nog 
in 2023 vast te leggen.
d) Het dossier werd aanbesteed en het bedrag werd vastgelegd. De gemeente ontving 
van AWV een akkoord tot gunning.
e) De studie is aanbesteed. Voor de opmaak van de plannen bestaande toestand 
werden 110 werkdagen voorzien. Voor de opmaak van de start- en projectnota 
bedraagt de uitvoeringstermijn 2 jaar.
f) De vooropgestelde timing in punt e) blijft behouden. De verdere planning is verder 
afhankelijk van de te doorlopen procedurestappen en kan nu nog niet in detail 
ingeschat worden.
g) Begin 2024 zal een startoverleg worden ingepland door het studiebureau.
