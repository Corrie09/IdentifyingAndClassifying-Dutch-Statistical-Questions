title: Audit Vlaanderen - Ondersteuning thuiswerkend personeel
thema: Vlaamse administratie
pdf link: https://docs.vlaamsparlement.be/pfile?id=2007214
thema link: https://www.vlaamsparlement.be/parlementaire-documenten/schriftelijke-vragen/1773429
SCHRIFTELIJKE VRAAG
nr. 37
van BRECHT WARNEZ
datum: 19 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Audit Vlaanderen  -  Ondersteuning thuiswerkend personeel
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de Omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …).
De ondersteuning werd bij Besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tussenkomst in het 
internetabonnement via een derdebetalersregeling.
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij Audit 
Vlaanderen:
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)?
a) Hoeveel ambtenaren hebben de thuiswerkvergoeding voor internet genoten? 
Hoeveel hebben andere financiële vergoedingen genoten? Graag absolute 
aantallen en procentuele aantallen.
b) Welk budget werd daarvoor gereserveerd? Graag een overzicht voor de afgelopen 
drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Welk budget werd daarvoor gereserveerd? Graag een overzicht voor de afgelopen 
drie jaar.
b) Hoeveel ambtenaren hebben de afgelopen jaren van die initiatieven genoten? 
Graag een overzicht van de afgelopen drie jaar.
3. Indien bij Audit Vlaanderen nog geen maatregelen genomen zijn zoals in vraag 1, zijn 
er dan extra initiatieven gepland? Graag met vermelding van motivatie alsook van 
timing en budget.
4. Indien bij Audit Vlaanderen nog geen initiatieven genomen zijn over materiële 
ondersteuning zoals in vraag 2, zijn er dan extra initiatieven gepland? Graag met 
vermelding van motivatie alsook timing en budget.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 37 van 19 oktober 2023
van BRECHT WARNEZ aan BART SOMERS
1. a) Alle actieve personeelsleden van Audit Vlaanderen ontvangen de internetvergoeding 
thuiswerk / thuiswerkvergoeding van 20 euro per maand. Op datum van 7/11/2023 
telt Audit Vlaanderen in totaal 52 medewerkers, van wie 48 met een actieve 
arbeidsrelatie. 100% van de actieve medewerkers ontvangen de 
thuiswerkvergoeding.
b) Voor de voorbije jaren werden volgende budgetten uitbetaald voor 
internetvergoeding thuiswerk / thuiswerkvergoeding:
2021 € 9.500,00
2022 € 11.400,00
2023 € 16.720,00 (voorlopig bedrag tot en met 07/11/2023)
2. a) Begrotingsjaar 2021:
Budgettaire investeringen voor thuiswerk: € 6.013,89.
- Vervanging defecte bureaustoelen of 2e beeldschermen
- Aankoop nieuwe bureaustoelen of 2e beeldschermen voor instromers
Begrotingsjaar 2022:
Budgettaire investeringen voor thuiswerk: € 30.737,62. Dit jaar werd extra ingezet 
op de aankoop van bijkomend materiaal om thuiswerk te ondersteunen (zoals 
toetsenbord, muis, laptopstaander, headset). Bijkomend werd nog steeds rekening 
gehouden met de vervanging van defecte bureaustoelen of 2e beeldschermen en met 
de aankoop van nieuwe bureaustoelen of 2e beeldschermen voor instromers.
Begrotingsjaar 2023:
Budgettaire investeringen voor thuiswerk: € 8.157,92.
b) Voor de jaren 2021-2023 gaat het over 60 individuele ambtenaren in totaal (inclusief 
tijdelijke medewerkers maar zonder jobstudenten) die van deze diensten genoten:
2021 50 ambtenaren genoten van deze initiatieven,
2022 53,
2023 49.
3-4.Niet van toepassing
