title: Blauwtongcrisis - Impact op de landbouwsector
thema: Dierenwelzijn
Landbouw
Visserij
pdf link: https://docs.vlaamsparlement.be/pfile?id=2078856
thema link: https://www.vlaamsparlement.be/parlementaire-documenten/schriftelijke-vragen/1836266
SCHRIFTELIJKE VRAAG
nr. 46
van SOFIE JOOSEN
datum: 24 oktober 2024
aan JO BROUNS
VLAAMS MINISTER VAN OMGEVING EN LANDBOUW
Blauwtongcrisis  -  Impact op de landbouwsector
Het blauwtongvirus greep de voorbije maanden stevig om zich heen. Eind deze zomer 
waren er in België al 3586 uitbraken met de dood van tienduizenden schapen en runderen 
tot gevolg. Die cijfers zijn dan nog een onderschatting aangezien sinds 12 september 
veehouders niet langer verplicht zijn om via hun dierenarts verdachte gevallen te melden 
bij het Federaal Agentschap voor de Veiligheid van de Voedselketen (FAVV). 
Ik kaartte eerder al aan dat vaccineren de enige oplossing is om dit dierenleed en de 
economische schade het hoofd te bieden. Gelukkig is er nu beslist dat landbouwers vanaf 
2025 verplicht zullen worden hun schapen en runderen te vaccineren, totnogtoe was die 
vaccinatie vrijwillig. Dat zal het dierenwelzijn ten goede komen en ook de economische 
schade beperken.
In Vlaanderen verstuurde Dierengezondheidszorg Vlaanderen een persoonlijke mailing met 
een enquête naar 30.000 rundvee-, schapen- en geitenhouders om meer inzicht te krijgen 
in het ziektebeeld, de verspreiding, de symptomen, de vaccinaties, de sterftegraad en het 
eventuele herstel van het blauwtongvirus. De input van de veehouders is volgens de 
dierengezondheidsorganisatie van groot belang om de impact op de sector beter te 
begrijpen.
1. Zijn de resultaten van de enquête van DGZ Vlaanderen ondertussen bekend? Zo ja, 
welke conclusies kunnen daaruit getrokken worden? Zo niet, wanneer mogen we de 
resultaten verwachten?
2. Is er al zicht op de financiële impact van de blauwtongcrisis op de landbouwsector? Zo 
ja, graag de cijfers.
3. Hoeveel kadavers werden uiteindelijk door Rendac opgehaald als gevolg van de 
blauwtongcrisis? Graag een opsplitsing per diersoort.
4. Hoe verliep de samenwerking tussen de verschillende bevoegde overheden om de 
blauwtongcrisis aan te pakken?
5. Plaatste de minister de blauwtongcrisis hoog op de Europese agenda toen België 
voorzitter was van de EU? Zo ja, welke acties werden daaraan verbonden?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 46 van 24 oktober 2024
van SOFIE JOOSEN
1. De resultaten zijn nog niet bekend, ook niet wanneer ze kunnen worden verwacht.
2. Het is nog niet mogelijk om de totale financiële impact van blauwtong te bepalen. Het 
inschatten van de directe en indirecte schade door BTV-3 is zeer complex. Het is nog 
te vroeg om een duidelijk beeld te krijgen van de totale verliezen. Naast de direct 
zichtbare schade, zoals sterfte onder dieren, is er nog onvoldoende duidelijkheid over 
andere factoren die de economische impact bepalen. Zo moet de omvang van de 
verliezen door dalingen in productie, kosten voor de behandeling van zieke dieren, 
verwerpingen en verminderde vruchtbaarheid, extra arbeidsinspanningen, verlies aan 
fokwaarde en handelsbeperkingen nog verder in kaart worden gebracht.
3. Er wordt geen databank bijgehouden van het aantal kadavers als gevolg van de 
blauwtongcrisis dat opgehaald wordt bij Rendac. We zien wel dat het totaal aantal 
kadavers is toegenomen sinds de blauwtongcrisis (juli 2024): de oversterfte in de 
periode juli–september 2024 is 35% voor runderen en 191% voor schapen ten opzichte 
van dezelfde periode in 2023. Er kan evenwel niet met 100% zekerheid gesteld worden 
dat dit uitsluitend het gevolg is van een besmetting door het blauwtongvirus.
4. De samenwerking tussen de verschillende administraties loopt vlot. Deze 
samenwerking verloopt onder meer via vaste overlegstructuren waarin de federale 
overheid de Vlaamse overheid informeert over de opkomst en bestrijding van de 
verschillende dierziektes. Vooral met betrekking tot de marktwaarde van dieren in het 
kader van opruimacties wordt de Vlaamse overheid om input gevraagd, aangezien de 
Vlaamse bevoegdheid ten opzichte van dierziektes en dierziektebestrijding zelf eerder 
beperkt is.
5. Het Belgisch voorzitterschap van de Raad van de EU liep af eind juni 2024. Op dat 
moment was de blauwtongcrisis nog niet volledig uitgebroken. Op dat moment pleiten 
voor Europese steun zou vreemd zijn, gezien we toen nog niet konden verwachten wat 
de impact vandaag is. Daarom heb ik tijdens het Belgisch voorzitterschap geen 
specifieke acties opgezet. Ik heb wel, samen met de Waalse en federale collega, het 
item op de agenda laten plaatsen van de Raad Landbouw van 23 september 2024. 
Tegelijkertijd hebben we met die drie ministers ook landbouwcommissaris 
Wojciechowski aangeschreven om ondersteuning te vragen vanuit de landbouwreserve 
op EU-niveau. Nadien volgden informele contacten vanuit de administratie om de vraag 
kracht bij te zetten. 
