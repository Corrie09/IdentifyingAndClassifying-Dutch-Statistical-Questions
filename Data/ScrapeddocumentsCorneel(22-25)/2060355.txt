title: Energiedeskundigen - Verplichte vorming
thema: Energie
pdf link: https://docs.vlaamsparlement.be/pfile?id=2060355
thema link: https://www.vlaamsparlement.be/parlementaire-documenten/schriftelijke-vragen/1813807
SCHRIFTELIJKE VRAAG
nr. 458
van ROBRECHT BOTHUYNE
datum: 19 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Energiedeskundigen  -  Verplichte vorming
Een EPC-attest is verplicht bij zowel de verkoop als de verhuur van een woning, 
appartement, studio enzovoort. Op het moment van verkoop/verhuur moet het EPC-attest 
kunnen worden voorgelegd. 
Het Vlaams Energie- en Klimaatagentschap (VEKA) publiceert op zijn website een lijst met 
erkende energiedeskundigen.
Het VEKA heeft niet de mogelijkheid om, naar aanleiding van een klacht, niet-actieve 
energiedeskundigen te schrappen uit die lijst. De energiedeskundige mag wel zelf het VEKA 
op de hoogte brengen, maar in de praktijk zien we dat niet snel gebeuren. 
Sinds 2017 moeten energiedeskundigen type A permanente vorming volgen om hun 
erkenning te kunnen behouden. Het koppelen van die voorwaarde aan het behoud van de 
erkenning zal ertoe bijdragen dat de lijst van gepubliceerde energiedeskundigen meer up-
to-date blijft. Er wordt immers verwacht dat een groot deel van de inactieve 
energiedeskundigen niet zal voldoen aan de bijkomende voorwaarde om erkend te blijven, 
waardoor ze zullen geschorst worden.
1. Hoeveel energiedeskundigen type A volgden in 2022 en 2023 een opleiding? Graag 
totaalaantal per jaar. 
2. Hoeveel energiedeskundigen type A volgden geen opleiding in 2022 en 2023? Graag 
totaalaantal per jaar. 
3. Hoeveel energiedeskundigen stonden als ‘erkend’ op de lijst van het VEKA in 2022 en 
2023? Graag totaalaantal erkende energiedeskundigen type A per jaar. 
4. Hoeveel energiedeskundigen zijn er in 2022 en 2023 geschrapt van de lijst erkende 
energiedeskundigen wegens het niet volgen van de vorming? Graag totaalaantal per 
jaar.
5. Hoe evalueert de minister bovenstaande cijfers? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 458 van 19 maart 2024
van ROBRECHT BOTHUYNE
1. In 2022 hebben 2.031 energiedeskundigen voldaan aan hun verplichting inzake het 
volgen van permanente vorming. 
Voor 2023 zijn er nog geen cijfers beschikbaar. De energiedeskundigen hebben een 
volledig jaar de tijd om aan hun verplichting te voldoen. De opleidingsinstellingen 
konden tot eind januari 2023 de gegevens van cursisten van 2022 opladen in de 
energieprestatiedatabank. In februari 2024 is het Vlaams Energie- en 
Klimaatagentschap (VEKA) gestart met de evaluatie van de permanente vorming 2023. 
De energiedeskundigen krijgen ook de mogelijkheid om tegenargumenten in te dienen 
en administratief beroep aan te tekenen tegen een sanctiebeslissing. Het volledige 
evaluatietraject is momenteel nog niet voor alle energiedeskundigen afgerond zodat de 
gevraagde cijfers nog niet kunnen worden meegedeeld. 
2. In 2022 hebben 137 energiedeskundigen niet voldaan aan hun verplichting inzake het 
volgen van permanente vorming. Voor 2023 zijn er nog geen cijfers beschikbaar (zie 
mijn antwoord op deelvraag 1).
3. Eind 2022 waren er 2.168 unieke personen erkend. Eind 2023 ging het om 2.324 unieke 
personen.
4. Naar aanleiding van de evaluatie van de verplichting tot het volgen van permanente 
vorming in 2022 werd in 2023 de erkenning van 137 personen ingetrokken. Voor het 
niet of onvoldoende volgen van permanente vorming in 2023 zijn nog geen cijfers 
beschikbaar. 
5. De verplichting tot het volgen van permanente vorming wordt goed nageleefd. In 2022 
voldeed bijna 94% van de erkende energiedeskundigen aan de verplichting.
