title: Hoogspanningslijnen - Compensatie niet-landbouwondernemingen voor hinder en schade
thema: Energie
Landbouw
Ruimtelijke ordening
Visserij
pdf link: https://docs.vlaamsparlement.be/pfile?id=2010314
thema link: https://www.vlaamsparlement.be/parlementaire-documenten/schriftelijke-vragen/1774318
SCHRIFTELIJKE VRAAG
nr. 83
van CARMEN RYHEUL
datum: 23 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Hoogspanningslijnen  -  Compensatie niet-landbouwbedrijven voor hinder en schade 
Landbouwondernemingen kunnen ernstige schade en hinder ondervinden van de aanleg 
en exploitatie van hoogspanningslijnen. In die optiek hebben ELIA en de representatieve 
landbouworganisaties recent een nieuwe protocolovereenkomst gesloten die de oude 
regeling van 5 september 2012 vervangt, en die een uitgebreide compensatieregeling 
vastlegt voor de meest diverse schade en hinder verbonden aan hoogspanningslijnen 
waarmee landbouwondernemingen geconfronteerd kunnen worden.
Het Ventilusdossier in West-Vlaanderen toont intussen echter aan dat ook niet-
landbouwondernemingen zeer ernstige en significante schade en hinder kunnen 
ondervinden van de aanleg en exploitatie van hoogspanningslijnen. Het hoogtechnologisch 
bedrijf nv Skyline Communications in Izegem is daarvan slechts een van de sprekende 
voorbeelden in West-Vlaanderen. Voornoemd bedrijf is zelfs in zijn voortbestaan bedreigd 
ingevolge de geplande aanleg van een bovengrondse Ventilus-hoogspanningslijn.
In die optiek dient dan ook de vraag gesteld of niet alle partijen die betrokken zijn bij de 
aanleg en exploitatie van hoogspanningslijnen in Vlaanderen ook niet gebaat zouden zijn 
bij het sluiten van een protocolovereenkomst tussen Elia en de representatieve 
organisaties van niet-landbouwondernemingen (men denke hierbij aan bijvoorbeeld Voka 
en Unizo) om ook voor dergelijke ondernemingen tot een algemeen gedragen uitgebreide 
compensatieregeling te komen voor de schade en hinder die niet-landbouwondernemingen 
ondervinden.
1. Hoe staat de minister ten opzichte van het idee dat Elia en de representatieve 
organisaties van niet-landbouwondernemingen in Vlaanderen, naar analogie met de 
protocolovereenkomst tussen Elia en de representatieve landbouworganisaties, ook 
voor niet-landbouwondernemingen een uitgebreide en algemeen gedragen 
compensatieregeling voor de schade en hinder die dergelijke ondernemingen kunnen 
ondervinden bij de aanleg en exploitatie van een hoogspanningslijn, in een 
protocolovereenkomst zouden vastleggen?
2. Is de minister van plan om, in samenspraak met de federale ambtgenoten, het initiatief 
te nemen voor de opmaak van een dergelijke protocolovereenkomst tussen Elia en de 
representatieve organisaties van niet-landbouwondernemingen en in die zin als 
facilitator op te treden tussen voornoemde partijen? Zo niet, waarom niet? Zo ja, welke 
stappen zal de minister daartoe zetten?
Deze vraag werd gesteld aan de ministers Zuhal Demir (83), Jo Brouns (41).
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÃ–RDINEERD ANTWOORD
op vraag nr. 83 van 23 oktober 2023
van CARMEN RYHEUL
1. Er moet vooreerst op gewezen worden dat het uitgebreide compensatiebeleid, dat een 
voorwaarde was voor de Vlaamse Regering in functie van een definitieve vaststelling 
van het GRUP Ventilus en dat zal moeten worden uitgevoerd door Elia, al een luik bevat 
voor bedrijven. Daarin is reeds een uitgebreide compensatieregeling uitgewerkt in 
functie van de werkelijke impact die een bedrijf zou kunnen ondervinden. 
Er wordt hierbij geen onderscheid gemaakt tussen landbouwbedrijven en andere 
bedrijven. Het landbouwprotocol gaat wel een stap verder door heel specifieke 
elementen vast te leggen die eigen zijn aan de landbouwbedrijfsvoering. De Vlaamse 
overheid was overigens niet betrokken bij de totstandkoming van dit nieuwe 
landbouwprotocol. 
Aangezien reeds in een uitgebreide compensatieregeling voor bedrijven werd voorzien, 
is het dan ook niet nodig om nog een bijkomende protocolovereenkomst vast te stellen. 
Indien bedrijven schade of hinder ondervinden, dan zal Elia in overleg gaan met die 
bedrijven om in een vergoeding te voorzien, conform de uitgebreide 
compensatieregeling. 
2. Aangezien er reeds in een uitbreiding van de compensatieregeling werd voorzien, ook 
voor (landbouw)bedrijven, is het niet nodig om in een aparte protocolovereenkomst te 
voorzien. De verruiming van het compensatiebeleid verkreeg reeds de goedkeuring van 
de CREG. Bovendien is het compensatiebeleid een federale bevoegdheid. 
