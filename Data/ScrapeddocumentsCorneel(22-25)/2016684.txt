title: Kruising N368-N370 en stationsbrug Beernem - Heraanleg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2016684
thema link: https://www.vlaamsparlement.be/parlementaire-documenten/schriftelijke-vragen/1779718
SCHRIFTELIJKE VRAAG
nr. 215
van BERT MAERTENS
datum: 16 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Kruising N368-N370 en stationsbrug Beernem  -  Heraanleg
Midden oktober 2023 publiceerde de minister het ontwerp van het geïntegreerd 
investeringsprogramma (GIP) voor het jaar 2024. Een van de projecten die daarin niet is 
opgenomen, is de herinrichting van het stationskruispunt in Beernem (kruispunt N368-
N370). De aanbesteding van dat project was nochtans wel gepland op het GIP 2022.
Ik ondervroeg de minister over dat project via mijn schriftelijke vragen nr. 230 van 11 
december 2019, nr. 211 van 16 november 2020, nr. 1216 van 20 mei 2021, nr. 484 van 
22 december 2022 en nr. 1052 van 27 maart 2023.  
In haar antwoord op mijn laatste schriftelijke vraag daarover met nr. 1052 stelde de 
minister dat de omgevingsvergunningsaanvraag niet zoals verhoopt in het voorjaar van 
2023 kon worden ingediend. Dat noopte tot een bijsturen van de planning van het project.
Graag de volgende opvolgingsvragen. 
1. Wat is de reden dat dit project geen deel uitmaakt van het ontwerp GIP 2024?
2. Wat is de huidige stand van zaken in het dossier? Welke stappen (administratief, 
juridisch, procedureel…) werden er gezet sinds 27 maart 2023? 
3. Wat is de effectieve startdatum van de werken? Welke fasering en planning zal 
gehanteerd worden bij de aanpak van het kruispunt? Welke stappen moeten nog 
gebeuren vooraleer de werken effectief aanvatten? 
4. Wat is de meest actuele raming van het budget dat nodig is voor de realisatie van dat 
project? Wat is de inbreng van de gemeente Beernem bij de financiering van het 
project? 
5. Wanneer vond het laatste overleg plaats met het gemeentebestuur van Beernem? 
Welke afspraken werden daarbij gemaakt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 215 van 16 november 2023
van BERT MAERTENS
1. Bij de opmaak van het geïntegreerd Investeringsprogramma (GIP) wordt er rekening 
gehouden met de voortgang van de verschillende projecten. Omwille van het feit dat 
de omgevingsvergunningaanvraag nog niet kon worden ingediend voor het kruispunt 
N370/N368 werd dit project niet in het ontwerp GIP 2024 opgenomen.  
2. Mijn administratie bereidt het omgevingsvergunnings dossier voor, daarbij worden de 
mogelijkheden voor boscompensatie onderzocht. De procedure voor onteigeningen 
werd eveneens gestart. Parallel start mijn administratie de voorbereidingen op voor de 
opmaak van het aanbestedingsdossier. 
3. De startdatum, fasering en planning van de werken aan het kruispunt N368/N370 
zullen definitief vastgelegd worden na het verlenen van de omgevingsvergunning en 
het aanstellen van een opdrachtnemer voor de werken. 
4. De actuele raming is geraamd op € 1.812.500, waarbij het aandeel voor Beernem 
geraamd wordt op € 62.500 (voetpaden).
5. De fasering en omleiding werden op 5 juni jongstleden besproken. Op 28 augustus 
werden de mogelijkheden voor boscompensatie besproken. Verder heeft mijn 
administratie regelmatig contact met de ambtenaren van de gemeente.
