title: Nieuwe elektriciteitscabines - Plaatsing (2)
thema: Energie
pdf link: https://docs.vlaamsparlement.be/pfile?id=2050953
thema link: https://www.vlaamsparlement.be/parlementaire-documenten/schriftelijke-vragen/1804602
SCHRIFTELIJKE VRAAG
nr. 360
van PETER VAN ROMPUY
datum: 21 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Nieuwe elektriciteitscabines  -  Plaatsing (2)
Ik stel deze vraag in opvolging van schriftelijke vraag nr. 237 van 12 januari 2024 over de 
plaatsing van elektriciteitscabines. Volgens het antwoord werden er door Fluvius in 2023 
819 elektriciteitscabines geplaatst in functie van de energietransitie, voor een bedrag van 
58.275.850 euro. Op basis van het antwoord op schriftelijke vraag nr. 802 van 1 juni 2023 
was er evenwel in 1021 elektriciteitscabines voorzien. Er werden in 2023 dus ruim 202 
elektriciteitscabines minder geplaatst. Volgens het antwoord op schriftelijke vraag nr. 237 
blijft de planning voor de periode 2024-2028 quasi ongewijzigd. 
1. Waarom werden er in 2023 202 elektriciteitscabines minder geplaatst dan 
oorspronkelijk vooropgesteld? 
2. Waarom werden die niet meegenomen in de planning voor de periode 2024-2028? 
3. Hoe evalueert de minister de voortgang van de werkzaamheden in functie van de 
energietransitie? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 360 van 21 februari 2024  
van PETER VAN ROMPUY
1. We bevinden ons aan de start van de energietransitie en dus nog in een opbouwfase 
van de versnelling van de investeringen. Fluvius bouwt gradueel op naar een hoger 
volume, zowel voor wat betreft de plaatsing van nieuwe cabines als 
aanpassing/verzwaring van bestaande cabines. In de afgelopen periode werden 
moeilijkheden ondervonden op 2 vlakken: 
•Het vinden van aannemerscapaciteit voor het uitvoeren van de werken;
•Het niet of moeilijk verkrijgen van omgevingsvergunningen voor het plaatsen van 
nieuwe cabines. 
2. Op het moment van de goedkeuring van het budget voor 2024 (midden 2023) door de 
Raad van Bestuur van de distributienetbeheerders en de regulator was er nog geen 
zicht op de niet-gerealiseerde aantallen van 2023. Bijgevolg zijn de niet-gerealiseerde 
aantallen nog niet opgenomen in het budget van 2024. Bij de voorbereiding van de 
budgetten voor de periode 2025-2029 zal Fluvius deze analyses opnieuw uitvoeren en 
zullen de niet-gerealiseerde aantallen uit het verleden wel meegenomen worden.
3. Al van bij mijn aantreden als minister plaatste ik de capaciteit van onze netten op de 
agenda. Meer hernieuwbare energie en elektrificatie van verwarming en transport 
brengen ook op dat vlak uitdagingen met zich mee. Ik vroeg de Vlaamse Regulator 
voor de Energie- en Gasmarkt (VREG) een studie te maken over de capaciteit van het 
distributienet en stelde een wijziging van het Energiedecreet voor zodat Fluvius 
investeringsplannen dient op te maken en te consulteren met een horizon van 10 jaar. 
We worden geconfronteerd met de problematiek van aannemerscapaciteit voor de 
versterking van de netten. Ik ben verheugd te zien dat plannen nu ook op het terrein 
worden uitgevoerd en dat de inspanningen de komende jaren nog verder zullen worden 
aangehouden of opgeschroefd. De problematiek met betrekking tot 
aannemerscapaciteit en technische profielen is een blijvend aandachtspunt voor de 
realisatie van de ganse energietransitie, dus niet enkel voor de investeringen van 
Fluvius.
