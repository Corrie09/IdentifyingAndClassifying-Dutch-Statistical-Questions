title: PFAS-waarden in drinkwater - Meldingen aan andere regio's
thema: Natuur en Milieu
pdf link: https://docs.vlaamsparlement.be/pfile?id=2016614
thema link: https://www.vlaamsparlement.be/parlementaire-documenten/schriftelijke-vragen/1780056
SCHRIFTELIJKE VRAAG
nr. 129
van STIJN DE ROO
datum: 16 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
PFAS-waarden in drinkwater  -  Meldingen aan andere regio's
De berichtgeving in de pers over de drinkwatervervuiling met PFAS in het Waalse Gewest 
heeft een tekortkoming aan het licht gebracht, in de mate waarin en de wijze waarop 
verontrustende gegevens over zorgwekkende stoffen gedeeld worden met of meegedeeld 
worden aan andere gewesten. Het kan toch niet dat het in kennis stellen van een 
drinkwatervervuiling afhangt van de bereidheid van een collega-minister? En het kan toch 
ook niet dat op de hoogte zijn van een drinkwatervervuiling afhangt van de waakzaamheid 
van een kabinetsmedewerker? Als een van beiden in gebreke blijft, zoals kennelijk het 
geval is geweest, dan dreigt de bevolking slachtoffer te worden van een verontreinigde 
drinkwaterbron.
De vraag is dan ook of, als de bestaande mechanismen ontoereikend zouden blijken, 
overwogen wordt om, naar analogie van de waarschuwings- en alarmsystemen van de 
Internationale Maas- respectievelijk Scheldecommissie, een stelsel van automatische 
administratieve waarschuwingen op te zetten voor het geval zich incidenten of accidenten 
in verband met de drinkwaterkwaliteit voordoen. En dan bedoel ik niet nog maar eens een 
orgaan naast de Intergewestelijke Cel voor het Leefmilieu (IRCEL), de Interministeriële 
Conferentie Leefmilieu (ICL), de Coördinatiecomité Internationaal Milieubeleid (CCIM) 
enzovoort. Ik beoog een automatisme binnen de bestaande administraties.
1. Hoe evalueert de minister de bestaande mechanismen? Graag meer uitleg.
2. Hoe staat de minister tegenover de suggestie om een stelsel van automatische 
administratieve waarschuwingen op te zetten voor het geval zich incidenten of 
accidenten in verband met de drinkwaterkwaliteit voordoen? Graag meer uitleg.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 129 van 16 november 2023
van STIJN DE ROO
1. Op Belgisch niveau wordt de afstemming inzake drinkwaterbeleid op administratief 
niveau verzekerd via een werkgroep waarin alle betrokken partijen op zowel gewestelijk 
als federaal niveau (in eerste lijn bevoegd voor de omzetting en implementatie van de 
Europese drinkwaterrichtlijn) vertegenwoordigd zijn. Hoofddoel van dit overleg is 
afstemming over de standpuntbepaling ten aanzien van het Europees niveau en de 
coördinatie van de rapportering aan de Europese Commissie. Deze werkgroep komt ad 
hoc samen en vormt, naast deze coördinatiefunctie, ook een forum voor 
kennisuitwisseling en om belangrijke aspecten op Belgisch niveau te bespreken. Waar 
het niveau van kennisdeling binnen de bestaande structuur wellicht nog verder 
verhoogd kan worden, is het m.i. niet de taak van een intra-Belgische werkgroep om 
de taken en bevoegdheden van de gewestelijke administraties over te nemen. Elk 
drinkwaterbedrijf dat in het Vlaamse Gewest water levert aan klanten is 
eindverantwoordelijk voor het geleverde water, en is gehouden aan de Vlaamse 
regelgeving. Als een drinkwaterbedrijf daarvoor water aankoopt van een waterbedrijf 
in een ander gewest, dan zorgen zij onderling voor de nodige garanties en afspraken. 
Ik benadruk hierbij dat de Vlaamse drinkwaterbedrijven vanuit de regelgeving en via 
de aansturing van mijn administratie strikte controleverplichtingen hebben. Ik verwijs 
onder meer naar het Vlaamse drinkwaterbesluit om te bewaken dat er veilig en gezond 
water uit de kraan komt, en dat ik op 20 januari 2023 actualiseerde voor de nieuwe 
Europese regelgeving. Voor situaties waarin de drinkwaterkwaliteit toch afwijkt van de 
wettelijke normen of er zich een risicovol incident voordoet, heeft Vlaanderen specifieke 
richtlijnen voor zowel de melding aan de Vlaamse Milieumaatschappij (VMM) en het 
Departement Zorg, het instellen van gebruiksbeperkingen, de communicatie naar de 
bevolking als de opvolging van de situatie.
2. Waarschuwingen over de Gewesten heen verlopen in de eerste plaats tussen de 
betrokken drinkwaterbedrijven onderling. Ze zijn verantwoordelijk voor het water dat 
ze onderling aan- en verkopen (binnen of buiten een gewest), de contractuele 
afspraken en het waarschuwen van incidenten. Incidenten met gewestoverschrijdende 
betrokkenheid worden door mijn administratie uiteraard ook systematisch gemeld aan 
de bevoegde administraties van andere gewesten. Wat specifiek de PFAS-monitoring 
betreft, stuurde ik hierover op 13 maart 2022 en 30 januari 2023 een brief zowel aan 
minister Maron als aan minister Tellier met de vraag tot overleg tussen de 
administraties over de meetresultaten, opvolging en beleidsintenties. Op 24 februari 
2023 meldde minister Tellier me dat er in Wallonië nog geen PFAS-inventaris is, maar 
dat een meetcampagne gepland werd. Ze stond ook open voor samenwerking tussen 
de administraties en de belangrijkste waterproducenten om de meetgegevens uit te 
wisselen zodra die geobjectiveerd zijn. Ook Brussels minister Maron bevestigde me dat 
PFAS sinds februari 2023 gemeten wordt, en open te staan voor overleg tussen de 
administraties. 
In Vlaanderen was er voor PFAS reeds in 2018 door de VMM en het Agentschap Zorg 
en Gezondheid (AZG) een eerste verkennend onderzoek. Sinds 2021 zijn de Vlaamse 
waterbedrijven gestart met een uitgebreide meetcampagne. Ik verwijs onder meer 
naar het volgend rapport: https://www.vmm.be/publicaties/perfluorverbindingen-in-
drinkwater-2021.
