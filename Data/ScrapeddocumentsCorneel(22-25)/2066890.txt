title: Gezamenlijk traject centra voor ambulante revalidatie (CAR's) en centra voor geestelijke gezondheidszorg (CGG's) - Theoretisch financieringsmodel en pilootfase
thema: Welzijn en Gezin
pdf link: https://docs.vlaamsparlement.be/pfile?id=2066890
thema link: https://www.vlaamsparlement.be/parlementaire-documenten/schriftelijke-vragen/1830109
SCHRIFTELIJKE VRAAG
nr. 2
van ELS VAN DOESBURG
datum: 31 juli 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Gezamenlijk traject centra voor ambulante revalidatie (CAR’s) en centra voor geestelijke 
gezondheidszorg (CGG’s)  -  Theoretisch financieringsmodel en pilootfase
Met de centra voor ambulante revalidatie en de centra voor geestelijke gezondheidszorg 
loopt het Departement Zorg een gezamenlijk traject dat als doel heeft om 
een gemeenschappelijk overheidskader te ontwikkelen voor wat nu 2 aparte sectoren zijn. 
Dat traject startte in mei 2022 en loopt de volgende jaren in verschillende fases verder.
Het gedeelde traject voor de CAR’s en de CGG’s verloopt in 4 grote fases:
1. Besluit van de Vlaamse Regering tot uitvoering van het decreet van 5 april 2019 
betreffende de organisatie en ondersteuning van het geestelijke 
gezondheidsaanbod, wat betreft de CAR en de CGG. Tussen april 2022 en december 
2023 werd er in 3 werkgroepen - met vertegenwoordigers van de CAR’s en de CGG’s 
- gewerkt aan een visienota en eerste uitvoeringsbesluit. Die zijn nodig om de 
ruimte te creëren voor het opzetten van proefprojecten m.b.t. het nieuwe 
beleidskader (doelgroepen, aanbod, ...) en financieringskader. Op 17 mei 2024 
verleende de Vlaamse Regering hieraan haar definitieve goedkeuring.
2. Vanaf het voorjaar van 2024 wordt een theoretisch financieringsmodel voorbereid, 
samen met de CGG’s en CAR’s.
3. Pilootfase: tijdens de pilootfase die start in 2026 wordt in een aantal CGG’s en CAR’s 
het nieuwe beleidskader en financieringsmodel uitgetest.
4. Voorbereiding brede uitrol: na de evaluatie van de proefprojecten zal de nieuwe 
regelgeving voor CAR’s en CGG’v worden opgesteld.
1. Wat betreft de voorbereiding van het theoretisch financieringsmodel:
a) Welke actoren zijn daarbij betrokken?
b) Wat is de stand van zaken van het proces?
c) Wanneer mogen we hiervan resultaat verwachten? 
2. Wat betreft de pilootfase:
a) Hoeveel voorzieningen zullen er minimaal en maximaal deelnemen aan het 
proefproject?
b) Op welke manier zullen voorzieningen op de hoogte worden gebracht dat ze 
kunnen deelnemen aan het proefproject?
c) Tot wanneer kunnen ze een aanvraag indienen om deel te nemen aan het 
proefproject?
d) Wie bepaalt er welke voorzieningen zullen deelnemen aan het proefproject? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 2 van 31 juli 2024
van ELS VAN DOESBURG
1. a. Zoals u reeds aangeeft zijn we in 2022 gestart met de opmaak van een gezamenlijk 
overheidskader voor de Centra voor Ambulante Revalidatie (CAR) en Centra voor 
Geestelijke Gezondheidszorg (CGG). Dit betreft een co-creatief proces tussen de 
Vlaamse overheid en de sector. 
Een stuurgroep, voorgezeten door het Departement Zorg, met vertegenwoordiging 
van de CAR en CGG en het kabinet stuurt het traject van begin tot eind. Er zijn 
verschillende werkgroepen actief die input leveren voor de beleidsbeslissingen die 
besproken worden in de stuurgroep. In een werkgroep financiering wordt het nieuw 
financieringsmodel voor CAR en CGG voorbereid. In deze werkgroep zetelen naast 
het Departement Zorg verschillende sectorvertegenwoordigers. Dit betreffen 
directies van CAR en CGG, alsook koepelorganisaties. 
b. De basisprincipes van het nieuw financieringsmodel werden opgenomen in de 
visienota die goedgekeurd werd door de Vlaamse Regering. 
Dit financieringsmodel moet voldoen aan volgende criteria: het moet rechtszekerheid 
bieden, transparant en eenvoudig zijn, toegankelijkheid garanderen, duurzaam zijn, 
vertrekken vanuit personeels- en werkingskosten en organisatiegebonden en 
zorggebonden kosten, vertrekkende van minimaal de huidige budgetten per 
voorziening.
In de eerste fase werd binnen de werkgroep financiering een kostenmodel 
uitgewerkt. Hierin werden activiteitenclusters, activiteiten en de kostprijsbepalende 
elementen bepaald. 
De tweede fase betreft het opzetten van een kortdurende registratie om zicht te 
krijgen op de huidige ‘as is’. 
Om een nieuw financieringskader uit te werken is dus nood aan: 
• Transparantie van en inzicht in de kostenstructuur van de CAR en CGG. 
• Inzicht in de huidige financieringsbronnen en hun relatie tot de kosten. 
• Inzicht in de budgettaire impact van potentiële verschuivingen in de 
kostenstructuur ten gevolge van de implementatie van het nieuwe 
overheidskader.
Doelstelling van deze registratiefase is zicht krijgen op de as is situatie van 
activiteiten en kostendrijvers binnen de huidige financieringsbronnen en opdrachten 
van CAR en CGG.
Een derde fase betreft de interpretatie van de data uit de registratiefase. 
Een vierde fase omvat een sensitiviteitsanalyse. Hierin zal de impact berekend 
worden op de veranderingen in parameters van de huidige financiering naar de 
toekomstige financiering. 
Het nieuw financieringsmodel zal vanaf 2026 uitgetest worden in enkele 
pilootvoorzieningen. Deze pilootfase wordt voorbereid met de sector in 2025.
c. Zie antwoord op vraag 1b.
2. a. We streven ernaar minimaal 15 voorzieningen te laten participeren in de 
registratiefase. Op die manier willen we de huidige diversiteit in aanbod en 
financiering van CAR en CGG voldoende in beeld brengen. Om deze diversiteit in 
beeld te brengen werden dan ook enkele criteria bepaald voor selectie, namelijk de 
grootte van de voorziening en de regionale spreiding. We streven tevens naar 
voldoende diversiteit tussen voorzieningen (aanbod, doelgroepen,…).
Zoals in antwoord 1b aangegeven wordt er ook een pilootfase voorzien vanaf 2026 
waarin het nieuwe financieringsmodel wordt uitgetest. De contouren van deze 
pilootfase moeten nog besproken worden met de sector. Hierrond kan ik dus nog 
geen informatie meegeven. 
b. Eind augustus organiseerde het Departement Zorg een toelichtingsmoment voor alle 
CAR en CGG directies om hen te informeren over de registratie oefening. 
c. De voorzieningen kunnen tot eind september laten weten of zij wensen te 
participeren aan deze registratie oefening. 
d. Op sectorniveau kan een voorstel ingediend worden van welke voorzieningen wensen 
te participeren aan de registratiefase. 
Indien op sectorniveau geen gezamenlijk voorstel wordt ingediend zal het 
Departement een selectie maken van de voorzieningen die zich individueel kandidaat 
hebben gesteld. 
