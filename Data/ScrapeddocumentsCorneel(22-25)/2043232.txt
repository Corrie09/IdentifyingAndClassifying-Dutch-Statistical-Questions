title: Indonesisch bestuur in West-Papoea - Stand van zaken
thema: Buitenlands beleid
pdf link: https://docs.vlaamsparlement.be/pfile?id=2043232
thema link: https://www.vlaamsparlement.be/parlementaire-documenten/schriftelijke-vragen/1799170
SCHRIFTELIJKE VRAAG
nr. 131
van KARL VANLOUWE
datum: 30 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Indonesisch bestuur in West-Papoea  -  Stand van zaken
West-Papoea is de westelijke helft van het eiland Nieuw-Guinea en vormt een onderdeel 
van Indonesië. Die aanhechting bij Indonesië vond plaats na een referendum in 1969, 
nadat Indonesië de regio al sinds 1963 met goedkeuring van de VN bestuurde. Eerder 
vormde de regio een Nederlandse kolonie. Het referendum van 1969 vond op zijn minst 
onder dubieuze omstandigheden plaats. In de praktijk werd stemrecht voorbehouden aan 
zo’n 1000 door Indonesië aangeduide vertegenwoordigers. De interesse van Indonesië in 
de regio valt ongetwijfeld in grote mate te verklaren door de aanwezigheid van een grote 
goudmijn, alsook door latere ontdekkingen van kostbare mineralen.
Intussen bestaat er in West-Papoea grote onvrede over het Indonesische bestuur. Die 
onvrede culmineerde in 2014 in de oprichting van de United Liberation Movement for West 
Papua (ULMWP), een fusie van de drie onafhankelijkheidsbewegingen van West-Papoea. 
Sinds 2021 heeft de ULMWP een regering in ballingschap gevormd die tracht de aandacht 
van de internationale gemeenschap op de situatie in West-Papoea te vestigen. Meer 
bepaald brengen ze de aanhoudende mensenrechtenschendingen door het Indonesische 
bestuur in West-Papoea onder de aandacht. De groep International Parliamentarians for 
West Papua (IPWP) spreekt van “extreme mensenrechtenschendingen waarbij 5000 
burgers om het leven kwamen”.
Op 1 maart 2022 kaartten ook experts van de VN de situatie aan. Ze vermeldden onder 
andere aanhoudend misbruik tegen de inheemse bevolking, zoals kindermoorden, 
verdwijningen en folteringen. De experts riepen op tot humanitaire toegang tot de regio 
en maanden de Indonesische regering ook aan tot een volledig en onafhankelijk onderzoek. 
Verscheidene leden van de internationale gemeenschap gaan verder en steunen een 
onafhankelijk VN-onderzoek. Landen als het VK, Nederland, Spanje, Australië en Nieuw-
Zeeland steunen een dergelijk initiatief. Ook Baskenland sprak zich ervoor uit.
Gelet op de brede internationale steun, graag een antwoord op de volgende vragen:
1. Hoe evalueert de minister-president de mensenrechtenschendingen begaan door het 
Indonesische bestuur tegen de inheemse bevolking van West-Papoea?
2. Steunt de minister-president een onafhankelijk VN-onderzoek ter plaatse?
3. Zal de minister-president de Federale Regering aanmanen om zich internationaal en 
binnen de gremia van de VN uit te spreken voor een onafhankelijk VN-onderzoek ter 
plaatse?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 131 van 30 januari 2024
van KARL VANLOUWE 
1. Het conflict in West-Papoea is een van de vele vergeten conflicten, en verdient zoals u 
terecht stelt meer aandacht van de internationale gemeenschap. 
Zoals u aangeeft luidden verschillende speciale rapporteurs van de Verenigde Naties 
de alarmbel, en is volgens hen de situatie dramatisch. Ik ben dus net zoals u bezorgd 
over de situatie. Het zal u daarnaast niet verbazen dat ik het zelfbeschikkingsrecht van 
volkeren hoog in het vaandel draag.  
2. Het lijkt me inderdaad belangrijk dat onafhankelijke onderzoekers van de Verenigde 
Naties zich over deze zaak kunnen buigen en vrij bezoek kunnen brengen op het terrein 
om met alle betrokkenen te spreken. Tijdens de laatste doorlichting van Indonesië in 
de Mensenrechtenraad in kader van de Universele Periodieke Evaluatie nam Indonesië 
enkel akte van de aanbevelingen ter zake over een VN-bezoek, en aanvaardde ze deze 
aanbeveling dus niet, wat ik betreur.  
3. Ik zal mijn diensten inderdaad de opdracht geven om contact op te nemen met de 
federale diplomatie om hen in te lichten over de Vlaamse steun voor een onafhankelijk 
VN-onderzoek. Mijn diensten zullen met aandrang vragen belang te hechten aan de 
mensenrechtensituatie in Indonesië, met inbegrip van West-Papoea.
