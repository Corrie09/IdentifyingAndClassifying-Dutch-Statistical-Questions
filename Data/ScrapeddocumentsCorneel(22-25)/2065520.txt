title: Kasteeldomein van Bossuit - Erfgoedpremie
thema: Onroerend erfgoed
pdf link: https://docs.vlaamsparlement.be/pfile?id=2065520
thema link: https://www.vlaamsparlement.be/parlementaire-documenten/schriftelijke-vragen/1828872
SCHRIFTELIJKE VRAAG
nr. 287
van MAXIM VEYS
datum: 24 mei 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Kasteeldomein van Bossuit  -  Erfgoedpremie
Het kasteeldomein van Bossuit, met inbegrip van de paardenstallen, het koetshuis, de 
personeelswoning en de orangerie in Avelgem, is beschermd als monument bij ministerieel 
besluit van 9 juni 1995.
Al in 2015 werd voor het eerst een premie aangevraagd voor de restauratie van de 
orangerie, de tuinen en het kasteel van Bossuit. De premie werd in 2015 goedgekeurd door 
het agentschap Onroerend Erfgoed (AOE), toen een eerste bouwvergunning werd 
afgeleverd. Door het stilzitten van de aanvrager werd in 2023 een nieuwe aanvraag 
ingediend, die werd goedgekeurd door de minister in een ministerieel besluit van 14 
december 2023. Daarin wordt het voorlopige premiebedrag en de verdeling tussen de 
Vlaamse Gemeenschap en de gemeente vastgelegd op basis van artikel 3 van het besluit 
van de Vlaamse Regering van 14 december 2001 houdende vaststelling van het 
premiestelsel voor restauratiewerkzaamheden aan beschermde monumenten. De 
verdeelsleutel werd als volgt bepaald: de Vlaamse Gemeenschap 65%, de gemeente 15%, 
de premienemer 20%.
Dit premiesysteem waarop de minister en zijn administratie zich baseren, is vastgelegd bij 
besluit van 14 december 2001, dat geldig was tot eind 2004. De financiële tegemoetkoming 
van de gemeente is aanzienlijk: als alle werken conform de vergunning worden uitgevoerd, 
gaat het om 400.000 euro. 
1. Waarop baseert de minister zich om de verdeelsleutel in het besluit van 14 december 
2001 toe te passen? Waarom werd niet de huidige, voor de gemeente gunstigere, 
verdeelsleutel toegepast? 
2. Het dossier liep vertraging op doordat de aanvrager tot tweemaal toe een verkregen 
vergunning niet uitvoerde. De aanvrager riskeert wegens de laattijdige uitvoering van 
de dringende werken ook een dwangsom van het AOE als hij een aantal werken niet 
in de loop van 2025 finaliseert. 
Vindt de minister het redelijk en billijk dat de gemeente daardoor een aanzienlijk 
premiebedrag moet uitbetalen, dat veel hoger is dan wanneer de actueel geldende 
regelgeving werd toegepast dan wel de vergunning tijdig werd uitgevoerd?
3. De toekenning van de restauratiepremie en de vraag om het premiebedrag te storten, 
werden meegedeeld aan de gemeente via mail van 4 januari 2024. Die kennisgeving 
dateert van na goedkeuring van de begroting 2024 op de gemeenteraad, wat het niet 
mogelijk maakt om ermee rekening te houden in de begroting voor dit jaar. Het bedrag 
kon evenmin worden opgenomen in het aangepaste meerjarenplan 2020-2025. 
Vindt de minister een dergelijke werkwijze correct en redelijk? Overweegt de minister 
om die werkwijze voor de toekomst te herzien? 
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 287 van 24 mei 2024
van MAXIM VEYS
1. De inhoudelijke goedkeuring van de beide premieaanvragen dateren van respectievelijk 
22 december 2014 en 26 januari 2015. Daarmee vallen deze dossiers inderdaad onder 
het Restauratiepremiebesluit dat bepaalt dat er een koppelsubsidie is waarbij de lokale 
overheid een bijdrage levert (artikel 18. §1. van het Besluit van 14 december 2001). 
Dat besluit is dus het regelgevend kader voor de overheidsbijdragen bij de geraamde 
subsidieerbare werken, met name 65% door de Vlaamse overheid en 15% door de 
gemeente. Het is niet mogelijk om retroactief de huidige premieregelgeving toe te 
passen op dossiers die onder de toenmalige regelgeving ingediend zijn. 
Ik geef nog mee dat dit nog de enige dossiers waren voor de gemeente Avelgem waar 
de koppelsubsidie geldt. Er is nog een premiedossier op de wachtlijst, met name voor 
de werken aan de parktuin van het kasteel van Bossuit, maar dat is ingediend onder de 
bepalingen van het Onroerenderfgoeddecreet.
2. De administratie heeft de voorbije jaren de eigenaar van het kasteel meerdere malen 
tot instandhouding aangemaand. Er is door de erfgoedinspectie met de eigenaar een 
minnelijke schikking afgesloten om eindelijk de voortgang en de instandhouding van 
deze beschermde erfgoedsite af te dwingen. Dit instrument ontzegt het recht op de 
premies niet, maar legt de eigenaar dwingende hersteltermijnen op. 
Ik kan de premies van dossiers op de wachtlijst maar toekennen binnen de budgettaire 
marge. De afbouw van de wachtlijst gebeurt chronologisch of vanuit een voorafname 
omwille van hoogdringendheid en dreigend verlies aan erfgoedwaarden. We kunnen niet 
ontkennen dat dit het geval is voor deze beschermde erfgoedsite. Ik ben me bewust 
van het feit dat de werken voorzien in de premiedossiers impact kennen omwille van de 
huidige bouwprijzen, maar er is een maximale bepaling over de indexering en de 
actualisaties. 
Zoals meegedeeld kan je de dossiers niet vergelijken met de huidige premieregelgeving 
waarin de koppelsubsidie voor de lokale besturen niet langer bestaat.   
3. De toekenning van de premies voor de dossiers op de wachtlijst is afhankelijk van de 
beschikbare budgettaire middelen, en het is niet mogelijk om de precieze datum van 
toekenning lang op voorhand te bepalen. Wel was het zeker dat toekenning zou volgen 
en dus dat de engagementen van de Vlaamse overheid en de gemeente in dit dossier 
onverminderd overeind bleven. Het getuigt van behoorlijk bestuur om aangegane 
engagementen en verplichtingen na te komen. 
Het agentschap Onroerend Erfgoed bracht de gemeente in een bijkomend schrijven van 
1 februari 2024 ook op de hoogte van de mogelijke uitbetalingsscenario’s volgens de 
aanbesteding en de voortgang van de werken. 
