title: Lerarentekort - Inzet van onderzoekers, doctors en doctorandi
thema: Onderwijs en Vorming
pdf link: https://docs.vlaamsparlement.be/pfile?id=2011818
thema link: https://www.vlaamsparlement.be/parlementaire-documenten/schriftelijke-vragen/1775839
SCHRIFTELIJKE VRAAG
nr. 87
van BRECHT WARNEZ
datum: 26 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Lerarentekort  -  Inzet van onderzoekers, doctors en doctorandi
Verschillende malen gaf de minister aan dat hij op korte termijn een aantal maatregelen 
plande om het lerarentekort ten minste te milderen. Met o.a. het maatregelenpakket dat 
op 3 december 2021 door de Vlaamse Regering werd goedgekeurd, werd ook effectief 
getracht om die belofte naar de praktijk omgezet te krijgen. Met de schriftelijke vraag van 
21 oktober 2021 werd een specifieke suggestie gedaan om daartoe bij te dragen, namelijk 
de eventuele mogelijkheid om assisterend academisch personeel in te schakelen om mee 
les te geven en zo het lerarentekort mee terug te dringen. Uiteraard zou dat slechts een 
deel van de oplossing kunnen betekenen. 
Het probleem is evenwel nog niet verholpen. Recent bleek uit de bevraging door de 
Onderwijsvereniging van steden en gemeenten (OVSG) dat gemiddeld 10% van de 
lestijden niet ingevuld raakte. Uit een bevraging van GO!-topman Koen Pelleriaux blijkt dat 
ook in het secundair onderwijs van hun net het tekort nijpend is. Hij schat het lerarentekort 
voor zijn onderwijskoepel alleen al op 2000 voltijdse betrekkingen. Dat wordt bevestigd 
door een bevraging van alle scholen uit zijn onderwijskoepel. Ook het hoofd van het 
Katholiek Onderwijs hekelde, in een open brief die in De Standaard verscheen, samen met 
Koen Pelleriaux het gebrek aan leraren en urgentie om het tekort op te lossen. Boeve 
haalde daarbij aan dat hij bij zijn schoolbezoeken vorig schooljaar geen enkele school had 
gevonden waar er geen leerkracht ontbrak. Allebei vroegen ze om een nooddecreet. Al in 
mijn schriftelijke vraag nr. 86 van 21 oktober 2021 wees ik op de mogelijke piste om - 
tijdens en na hun academische carrière - onderzoekers in te schakelen. 
In onze gemeenschap zijn immers heel wat onderzoekers actief binnen en buiten het hoger 
onderwijs. Het aantal doctoraathouders in Vlaanderen is sinds 2000 verdrievoudigd. Minder 
dan 10% van de doctors gaat na het doctoraat werken aan hogescholen of andere 
onderwijsinstellingen. Maar ook tijdens het doctoraal onderzoek kunnen doctorandi 
eventueel al onderwijservaring opdoen. Het kan een piste zijn om hen ook gedeeltelijk, al 
dan niet als zijinstromers, in te zetten in bijvoorbeeld het secundair onderwijs. En dit in 
het bijzonder wat betreft het assisterend academisch personeel (AAP) dat tijdens het 
(doctoraal) onderzoek ook onderwijsopdrachten op zich neemt aan de universiteit.
1. Welke oplossingen voor de juridische en praktische drempels, zoals vermeld in zijn 
antwoord op mijn schriftelijke vraag nr. 86 van 21 oktober 2021 en in latere vragen, 
ziet de minister concreet en welke stappen zijn daartoe al (succesvol) gezet?
a) Welke (fiscale) mogelijkheden zijn er om het wegvallen van de fiscale vrijstelling 
van het doctoraatsbursaal, als gevolg van het uitoefenen van nevenactiviteiten in 
het secundair onderwijs, op te vangen?
I.Ziet de minister bepaalde mogelijke oplossingen, al dan niet in de vorm 
van subsidiemogelijkheden?
II.Welke stappen zijn daartoe al gezet? 
III.Wat is de vooropgestelde timing?
b) Welke mogelijkheden zijn er volgens de minister om tegemoet te komen aan de 
hoge prestatiedruk bij assisterend academisch personeel die nog dreigt te 
verhogen bij het opnemen van onderwijstaken uit het secundair onderwijs?
c) Vindt de minister het de moeite waard om voor assisterend academisch personeel 
te onderzoeken op welke manier ze hun gepresteerde lesuren, in het secundair 
onderwijs, in rekening kunnen brengen bij hun te presteren uren voor het behalen 
van hun doctoraat? Zo’n regeling kan helpen vermijden dat door het bijkomend 
lesgeven het maximum van 120% dat een opdracht mag bedragen, wordt 
overschreden. Aan welke manieren denkt de minister daarbij?
d) Welke mogelijkheden ziet de minister om tegemoet te komen aan het ontbreken 
van een bekwaamheidsattest om les te geven bij assisterend academisch 
personeel? Welke stappen zijn daartoe al gezet? Tegen welke data kunnen die 
mogelijkheden voltrokken worden?
e) Welke mogelijkheden kunnen er volgens de minister worden onderzocht om 
tegemoet te komen aan het verschil van verloning? Welke fiscale en/of financiële 
mogelijkheden ziet de minister om een gelijkschakeling met leraren met 
bekwaamheidsattest te bewerkstelligen? Ziet de minister hier een oplossing in?
f) Bij het antwoord van de minister op schriftelijke vraag nr. 86 van 21 oktober 2021 
werd vermeld dat de school ook met eigen middelen mensen met een “andere 
kwalificatie” dan de bekwaamheid die leraren bezitten, mag aannemen.
I. Kan de minister, in Excel, voor de voorbije 5 schooljaren een overzicht 
geven van het aantal personeelsleden per jaar en per niveau die met extra 
loon uit de eigen schoolmiddelen betaald werden? 
II. Onderzoekt de minister of werkt hij aan oplossingen om hiertoe eventueel 
vanuit de Vlaamse overheid tussenbeide te komen onder de vorm van 
bijvoorbeeld extra subsidies of verloningsmogelijkheden, los van eigen 
schoolmiddelen? Zo ja, wat is het plan van aanpak, de timing en het 
budget?
2. Hoeveel assisterend academisch personeel is op dit ogenblik tewerkgesteld aan de 
universiteiten? Graag een overzicht per universiteit en per faculteit.
3. Heeft de minister zicht op het totale aantal potentiële doctoraathouders, doctorandi en 
andere onderzoekers die op dit ogenblik aan een universiteit werken en dus in 
aanmerking komen voor deze stap of combinatie?
4. Beschikt de minister over een inschatting over het percentage dat effectief in 
aanmerking komt of interesse heeft om ook echt de stap te zetten?
5. Ziet de minister een meerwaarde voor het basis- en secundair onderwijs om in de 
personeelsploeg leerkrachten met onderzoekservaring te hebben? Zo ja, welke, en op 
welke manier zal hij dat realiseren?
6. Welke mogelijkheden om onderzoekend personeel enerzijds en het onderwijsveld 
anderzijds met elkaar in contact te brengen vindt de minister relevant om te 
onderzoeken? Welke initiatieven kunnen daartoe door de minister worden 
ondernomen? Graag een overzicht van de maatregelen die de minister plant.
7. Welke bijkomende initiatieven in het kader van het inschakelen van assisterend 
academisch personeel ziet de minister nog als mogelijke oplossingen voor het 
aanwezige lerarentekort? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 87 van 26 oktober 2023
van BRECHT WARNEZ
1+6-7.Niet alleen het onderwijs maar ook andere sectoren kampen met een tekort aan 
geschoolde en competente arbeidskrachten. Het lerarentekort is een complexe, 
maatschappelijke problematiek die mijn volle aandacht heeft. Ik heb, samen met 
de Vlaamse Regering, deze legislatuur al heel wat maatregelen genomen die op 
korte en middellange termijn oplossingen moeten aanreiken voor het lerarentekort:
•Een job in het onderwijs is aantrekkelijker gemaakt voor zgn. zijinstromers die 
als leraar aan de slag gaan in een knelpuntvak. Ze kunnen nu namelijk de 
ervaring die ze in een ander beroep hebben opgebouwd, tot een maximum van 
10 jaar laten valideren in hun geldelijke anciënniteit. De Vlaamse regering heeft 
ondertussen ook een eerste principiële goedkeuring gegeven om de anciënniteit 
op te trekken naar 15 jaar.
•Basis- en secundaire scholen kunnen bij een vastgesteld lerarentekort tot 20% 
van hun lesomkadering inzetten om andere profielen aan te stellen, die de 
leerkrachten in de klas kunnen ondersteunen. 
•Met de lerarenbonus kan een personeelslid uit het basis- en secundair onderwijs 
dat nog niet in het bezit is van een pedagogisch bekwaamheidsbewijs en naast 
zijn onderwijsopdracht een lerarenopleiding volgt, een wekelijkse vermindering 
krijgen van zijn opdracht. Het personeelslid behoudt zijn salaris voor de 
oorspronkelijke opdracht en krijgt door de vermindering van de lesopdracht 
ruimte voor de opleiding.
•Bij een lerarentekort kunnen scholen tijdelijk een extern iemand als gastleraar 
aantrekken. Dit kunnen zowel privépersonen, zelfstandigen als werknemers uit 
bedrijven of organisaties zijn. Een gastleraar beschikt minstens over een 
voldoende bekwaamheidsbewijs voor het ambt van leraar in het betreffende 
onderwijsniveau. Een gastleraar moet bijgevolg geen getuigschrift van 
pedagogische bekwaamheid hebben.
•Een school kan ook aan een of meer van haar leraren voorstellen om tijdelijk 
een bijkomende opdracht op te nemen bovenop hun bestaande opdracht. Voor 
die extra uren worden ze dan ook extra betaald. Maar dit blijft steeds een 
beslissing van de leraar in kwestie; de school kan dit niet opleggen. 
•Scholen hebben extra middelen gekregen voor aanvangsbegeleiding van 
beginnende leraren zodanig dat zij zich beter ondersteund weten bij het 
aanvatten van hun job, en minder snel uitstromen. 
•Daarnaast zetten we volop in op het verbeteren van het imago van het 
lerarenberoep via de campagne ‘ Lesgeven is alles geven’. Deze campagne wil 
zowel jonge mensen als zij-instromers warm maken om voor het onderwijs te 
kiezen.
Ook assistenten, onderzoekers en doctoraathouders kunnen van deze 
maatregelen gebruikmaken. Bij al deze maatregelen geldt wel dat het 
personeelslid in de school een salaris of vergoeding krijgt die steunt op de 
salarisschalen die gelden in het desbetreffende onderwijsniveau. De instap in het 
onderwijs is een bewuste, vrijwillige keuze. Het is niet de bedoeling het 
inkomensverlies van het personeelslid te compenseren of om andere financiële 
nadelen op te vangen (zie ook mijn antwoord op uw schriftelijke vraag nr. 86 van 
21 oktober 2021). 
Ik ga in het beantwoorden van uw vraag er van uit dat u met “schoolmiddelen” de 
werkingsmiddelen bedoelt die door de overheid ter beschikking worden gesteld. 
Aan het beantwoorden van de vraag hoeveel personeelsleden scholen aanstelden 
met werkingsmiddelen, gaat een gegevensbevraging vooraf. Het Agentschap voor 
Onderwijsdiensten (AGODI) raadpleegde op 08/11/2023 de personeelsdatabank. 
De eerste tabel geeft een overzicht van het aantal personeelsleden die scholen 
betaalden uit de werkingsmiddelen, opgesplitst per schooljaar. 
De tweede tabel splitst de afgebakende groep personeelsleden verder op naar 
onderwijsniveau. Merk wel dat het totaal van die tweede tabel afwijkt van de 
eerste tabel. Dit komt doordat sommige personeelsleden aangesteld zijn in meer 
dan in één onderwijsniveau. Tabel 1.2 bevat met andere woorden dubbeltellingen. 
1.1 Aantal personeelsleden aangesteld op de werkingsmiddelen
Schooljaar 2018-2019 2019-2020 2020-2021 2021-2022 2022-2023
Aantal 4.306 5.129 5.757 5.982 5.851
1.2 Aantal personeelsleden aangesteld op de werkingsmiddelen, per 
onderwijsniveau
Onderwijs-
niveau2018-2019 2019-2020 2020-2021 2021-2022 2022-2023
Andere 3 1 2 2 1
Basis 2.740 3.668 3.064 3.389 2.990
CBE 217 219 172 203 339
CLB 247 262 1.050 1.113 767
CVO 86 73 73 232 517
DKO 336 283 304 396 502
Internaten 50 53 70 50 73
Secundair 658 592 1.041 625 686
Totaal 4.337 5.151 5.776 6.010 5.875
Ik sluit hiermee niet uit dat personeelsleden extra verloning krijgen vanuit de 
reguliere werkingsmiddelen. Dit is niet beschikbaar is onze databanken. 
2. Deze cijfers zijn terug te vinden in de “ Statistische gegevens betreffende het personeel 
aan de Vlaamse universiteiten” van de Vlaamse Interuniversitaire Raad. 
3-4.Ik heb geen zicht op de loopbaanintenties van deze personen.
5. Ik verwijs hiervoor naar mijn antwoord op de schriftelijke vraag nr. 86 van 21 oktober 
2021. 
