title: Havenzone Gent - Verkeersveiligheid voor fietsers
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2082233
thema link: https://www.vlaamsparlement.be/parlementaire-documenten/schriftelijke-vragen/1836203
SCHRIFTELIJKE VRAAG
nr. 42
van STIJN DE ROO
datum: 24 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Havenzone Gent  -  Verkeersveiligheid voor fietsers
Heel wat Vlaamse bedrijven investeren in het stijgende gebruik van de fiets door hun 
werknemers voor woon-werkverkeer. Ook in Gent komen steeds meer werknemers van de 
havenbedrijven met de fiets naar het werk. Bijna 27% van de werknemers in de haven 
koos in 2021, bij de laatste mobiliteitsbevraging, de fiets als hoofdvervoermiddel van en 
naar het werk. Dat cijfer zal, naar verwachting, stijgen in de volgende driejaarlijkse 
bevraging van Voka. In 2021 gaf 40% van de bevraagden die enkel de wagen als 
vervoermiddel gebruikten, aan dat ze ook over de fiets nadenken voor de toekomst. Meer 
dan 52% van de fietsers voelt zich echter onveilig onderweg en de infrastructuur ligt 
daarvan aan de basis.
In de Gentse haven zijn er verschillende wegbeheerders voor verschillende wegen, 
waaronder het Agentschap Wegen en Verkeer (AWV). Dat vormt een rem op mogelijke 
initiatieven om een veiligere fietsinfrastructuur te realiseren.
In mijn schriftelijke vraag nr. 1654 van 20 september 2021 vroeg ik aan toenmalig minister 
Peeters naar de timing om de onveilige wegen over te dragen aan de lokale besturen. 
De minister antwoordde: “De verharding van de gewestwegen N458 en N474 in het Gentse 
havengebied is niet overal in goede staat, en moet dus hersteld worden voordat de 
overdracht kan gebeuren. De overdracht zal gebeuren nadat de wegverharding door AWV 
in goede staat werd gebracht. Daarvoor zijn in 2022 budgetten voorzien. De 
overdrachtsprocedure kan dus wel al administratief voorbereid worden, maar de 
herstelwerken zelf kunnen ten vroegste in 2022 aanbesteed en uitgevoerd worden.” 
De minister stelde ook: “Er zal ook aan de Project Gentse Kanaalzone en de gouverneur 
van Oost-Vlaanderen worden gevraagd om het bestaande raamplan Fiets voor de Gentse 
Kanaalzone te actualiseren en om een actieplan op te maken voor de verdere realisatie 
van een veilige fietsinfrastructuur in en rond de Gentse havenzone.”
In mijn schriftelijke vraag nr. 715 van 2 februari 2023 aan minister Peeters vroeg ik naar 
een stand van zaken betreffende die overdracht en het actieplan. Daarop antwoordde de 
minister dat de overdracht nog niet gerealiseerd was. 
Voor het actieplan deelde ze het volgende mee: “Het raamplan voor de fietsinfrastructuur 
in de Gentse haven is in actualisatie. Ook wordt daarbij een nieuwe actieplan voorbereid, 
met maatregelen en ingrepen op kortere en langere termijn. In het actieplan zal ook een 
plan voor de fietsontsluiting voor de bedrijven langs de Langerbruggekaai worden 
opgenomen.”
Daarnaast gaf de minister nog mee: “De gemeenten Gent, Evergem en Zelzate zijn in 2019 
gestart met overleg om het snelheidsregime op verschillende wegen in het havengebied 
aan te passen. Dit overleg is stilgevallen bij de start van corona en nog niet opnieuw 
opgestart.”
1. Is de overdracht van de gewestwegen inmiddels gerealiseerd? Zo ja, graag een 
overzicht van de overgedragen wegen aan de lokale besturen. Zo niet, waarom niet? 
Wat zijn de redenen voor de vertraging? Graag meer uitleg.
2. Wat is de stand van zaken betreffende het nieuwe actieplan voor de verdere realisatie 
van een veilige fietsinfrastructuur in en rond de Gentse havenzone? Graag meer uitleg.
a) Is het raamplan geactualiseerd? 
b) Welke maatregelen op korte termijn zijn opgenomen in het nieuwe actieplan? Wat 
is daarvoor de timing en het gereserveerde budget per maatregel?
c) Welke maatregelen op lange termijn zijn opgenomen in het nieuwe actieplan? Wat 
is daarvoor de timing en het gereserveerde budget per maatregel?
3. Wat is de beleidsvisie van de minister om het overleg met de lokale besturen over het 
snelheidsregime in het havengebied opnieuw op te starten? Kan het overleg volgens 
de minister meerwaarde bieden om veiligere fietsverbindingen in het Gentse 
havengebied te realiseren?
4. Zijn er andere initiatieven gepland om de fietsveiligheid in het Gentse havengebied te 
verbeteren? Zo ja, welke, wat is de timing en wat is het gereserveerde budget?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD 
op vraag nr. 42 van 24 oktober 2024
van STIJN DE ROO
1. De overdracht van de gewestwegen is nog niet gerealiseerd, omdat de overnemende 
instanties, de Stad Gent en vervolgens het Havenbedrijf North Sea Port, een 
bijkomende voorwaarde hebben gesteld, namelijk dat er eerst gezorgd wordt voor een 
veilige fietsontsluiting voor de bedrijven langs die wegen, alvorens zij bereid zijn de 
weg over te nemen. 
2. a) De geactualiseerde versie van het Raamplan Fiets voor de Gentse Haven werd 
recent op de Stuurgroep Netwerk Gentse Kanaalzone gepresenteerd. Hiermee is het 
actualisatieproces afgerond. Deze actualisatie betreft een aantal tracéwijzigingen 
en enkele aanvullingen op het fietsnetwerk, alsook het inzichtelijk maken van de 
resterende taakstelling. 
b) Op de stuurgroep werd een lijst voorgelegd van projecten die reeds gerealiseerd 
zijn, de projecten die gerealiseerd zouden kunnen worden binnen de huidige 
legislatuur, en de budgetraming die per project vooropgesteld wordt. 
Momenteel is het meerjaren GIP in opmaak. De realisatie van Raamplan Fiets wordt 
bekeken in het kader van deze opmaak.  
c) Op de stuurgroep van het Raamplan Fiets werd tevens een lijst voorgelegd van 
projecten die zouden kunnen gerealiseerd worden vanaf 2029. De concrete planning 
dient hiervoor nog te worden opgemaakt. 
3. Ik heb nog geen vraag gekregen voor overleg met de lokale besturen hierover. De 
realisatie van veilige fietsverbindingen in het Gentse Havengebied is een taakstelling 
voor de diverse actoren. Bij het ontwerp van een welbepaalde schakel in dit netwerk 
zal per project gekeken moeten worden wat de randvoorwaarden zijn om een veilig 
fietspad te realiseren. 
4. Een belangrijk initiatief in het kader van het Raamplan Fiets Gentse Kanaalzone is de 
realisatie van een veilige fietsbereikbaarheid voor de bedrijven die gevestigd zijn langs 
de N474/N458. Voor de realisatie ervan werd door North Sea Port een initiatief 
genomen en wordt er een project voorbereid. De timing is nog niet concreet. 
