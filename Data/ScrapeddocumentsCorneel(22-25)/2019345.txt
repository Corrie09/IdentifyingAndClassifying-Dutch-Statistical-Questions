title: Vlaamse Parken - Begeleiding niet-geselecteerde kandidaten
thema: Natuur en Milieu
pdf link: https://docs.vlaamsparlement.be/pfile?id=2019345
thema link: https://www.vlaamsparlement.be/parlementaire-documenten/schriftelijke-vragen/1780991
SCHRIFTELIJKE VRAAG
nr. 152
van MIEKE SCHAUVLIEGE
datum: 22 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vlaamse Parken  -  Begeleiding niet-geselecteerde kandidaten
Naar aanleiding van het antwoord van de minister op mijn schriftelijke vraag nr. 1034 van 
5 september 2023 heb ik enkele bijkomende vragen. 
Op vrijdag 13 oktober 2023 werden negen Vlaamse parken erkend. Het gaat om vier 
nationale parken en vijf landschapsparken. Voor het Nationaal Park Taxandria en het 
Nationaal Park Kalmthoutse Heide is er geen erkenning, maar komt er wel opnieuw een 
uitzondering: de gebiedscoalitie kan rekenen op een jaarlijks werkingskrediet van 139.000 
euro.
De indiening van de finale dossiers heeft heel wat voeten in de aarde gehad. Een aantal 
kandidaten trokken zich op de valreep terug en in andere gebiedscoalities haakten er een 
of meerdere partners af. Bij de nationale parken diende de Kalmthoutse Heide in laatste 
instantie geen erkenningsdossier in en bij de landschapsparken werd uiteindelijk de 
kandidatuur van Boerenlandschap Pajottenland teruggetrokken.
In haar vorige antwoord stelde de minister: “maar die het niet halen, bekijk ik met mijn 
administratie op welke manier we de gebiedscoalities verder kunnen ondersteunen.” Het 
blijft echter zeer onduidelijk op welke steun en/of begeleiding de niet-geselecteerde 
kandidaten zich kunnen beroepen.
In het persbericht van 16 september 2021 lijst de Vlaamse Landmaatschappij (VLM) de 23 
kandidaten voor de Vlaamse parken op:
1. Nationaal Park Hoge Kempen (bestaand)
2. Brabantse Wouden
3. Bosland
4. Kalmthoutse Heide
5. Grote Netewoud
6. Brugs Polderland
7. Demervallei
8. Rivierenland
9. Scheldevallei
10. Taxandria
11. Boerenlandschap Pajottenland
12. Bulskampveld
13. De Merode
14. De Westhoek, van de bergen naar de zee
15. De Wijers
16. Grenzeloos Bocagelandschap
17. Grenzeloze Getevallei
18. Hart van Haspengouw
19. Kempen Broek
20. Kleine en Grote Nete
21. RivierPark Maasvallei
22. Vlaamse Ardennen
23. Zwinstreek
1. Graag had ik de stand van zaken van alle 23 kandidaten gekregen, met name:
a) de status: erkend (onder voorwaarden), weerhouden door jury (datum), afgekeurd 
door de jury (datum), kandidatuur teruggetrokken (datum);
b) de huidige samenstelling van de gebiedscoalitie en coördinator;
c) de financiële ondersteuning (inclusief investeringsbudget, overgangssubsidie, 
projectmatige en structurele subsidiëring) opgesplitst per jaar (2023 en 2024) 
uitgedrukt in euro en voltijdsequivalenten (vte’s);
d) de types begeleiding door de administraties (zowel bestaande als nieuwe 
begeleiding in kader van het parkenbeleid) opgesplitst per jaar (2023 en 2024) 
uitgedrukt in euro en vte’s.
2. Zowel Kalmthoutse Heide als Taxandria hebben een werkingskrediet van 139.000 euro 
gekregen.
a) Zijn er nog andere gebiedscoalities die een werkingskrediet hebben gekregen? 
Graag een overzicht.
b) Wat zijn de voorwaarden van dat werkingskrediet? Graag een overzicht.
c) Wat is de termijn van dat werkingskrediet? Is dat eenmalig?
d) Wat is het verschil tussen het werkingskrediet en de overgangssubsidie in het 
antwoord van de minister op mijn schriftelijke vraag nr. 1034 van 5 september 
2023?
3. Op 24 oktober 2023 laat intendant Piet Vanthemsche weten dat hij zijn overleg met de 
boeren in het Turnhouts Vennengebied staakt. Wat is de reactie van de minister 
namens de Vlaamse Regering daarover? Heeft de minister overleg/communicatie gehad 
met de intendant? Welke afspraken zijn er gemaakt en wanneer zal de intendant zijn 
werk hervatten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 152 van 22 november 2023
van MIEKE SCHAUVLIEGE
1. Het antwoord op de verschillende deelvragen worden samengebracht in de tabel in 
bijlage.
a) Zie tabel in bijlage.
b) Zie tabel in bijlage.
c) Voor 2023 is de ondersteuning opgenomen in de tabel in bijlage. Voor het jaar 2024 
wordt verwezen naar het wettelijke kader dat de randvoorwaarden voor de 
subsidiering bepaalt. De toekenning van de middelen dient nog te worden 
goedgekeurd.
d) In 2022-2023 zijn de kandidaat Vlaamse Parken begeleid voor de opmaak van hun 
masterplan en operationeel plan via een begeleidingstraject dat bestond uit 
generieke toelichtingen, intervisies met diverse Vlaamse entiteiten en tussen de 
kandidaten onderling, en gebiedsgerichte multilaterale en bilaterale gesprekken. 
2. a) Voor de Kalmthoutse Heide, Taxandria en Kempen-Broek wordt in de nog goed te 
keuren BO2024 een werkingsbudget van 139.000 euro voorzien. Op basis van de 
goedgekeurde BO2024 zullen deze subsidies worden toegekend.
b) Deze gebiedscoalities krijgen hiermee de mogelijkheid om hun werking te 
verdiepen. De specifieke voorwaarden voor deze subsidie zullen in de komende tijd 
geconcretiseerd worden. Voor de overige gebiedscoalities zijn geen 
werkingskredieten voorzien. Voor de gebiedscoalities Taxandria en Kempen-Broek 
geef ik de mogelijkheid om verder uitvoering te geven aan de opmerkingen gemaakt 
door de commissie van experten. Voor het Grenspark Kalmthoutse Heide voorzie ik 
een continu beleid.
c) De termijn is te bepalen.
d) De overgangssubsidie werd toegekend aan de kandidaten in het kader van de 
procedure tot erkenning in afwachting van de uiteindelijke beslissing. Enkel de 
Vlaamse parken die erkend werden, konden een voorwaardelijke tweede schijf van 
het overgangssubsidie aanwenden om de governance van het parkbureau op punt 
te stellen. 
3. Na de beslissing van de Vlaamse Regering m.b.t. het stikstofdecreet startten de 
intendant en de ambtelijke werkgroep IDW-PAS die de intendant moet ondersteunen 
terug op. Een aangepast voorstel van stikstofdecreet biedt een duidelijk kader voor 
aanpak van het maatwerkgebied. Het komt zo tegemoet aan het bezwaar van de 
intendant. Op 24/11/2023 werd een toelichting gegeven van het politiek akkoord 
a.d.h.v. de meerderheidsnota. Op 08/12/2023 werd door de Vlaamse 
Landmaatschappij (VLM) toelichting gegeven rond structuur en procedures van een 
inrichtingsnota. De intendant zet zijn werk m.a.w. verder en heeft een infovergadering 
georganiseerd voor alle stakeholders waarbij toelichting werd gegeven over de inhoud 
van het stikstofakkoord en welke projecten er zullen opgestart worden.
BIJLAGE
Overzicht (kandidaat-)Nationale Parken en (kandidaat-)Landschapsparken
