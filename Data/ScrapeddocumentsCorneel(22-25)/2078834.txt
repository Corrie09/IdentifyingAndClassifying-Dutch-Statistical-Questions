title: Uitbreiding luchthaven Luik - Stand van zaken
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2078834
thema link: https://www.vlaamsparlement.be/parlementaire-documenten/schriftelijke-vragen/1834843
SCHRIFTELIJKE VRAAG
nr. 32
van ANDY PIETERS
datum: 18 oktober 2024
aan JO BROUNS
VLAAMS MINISTER VAN OMGEVING EN LANDBOUW
Uitbreiding luchthaven Luik  -  Stand van zaken
In haar antwoord op de schriftelijke vraag nr. 399 van 1 maart 2024 van mevrouw Inez 
De Coninck schetste de toenmalig bevoegd minister Demir de stand van zaken van het 
dossier rond de mogelijke uitbreiding van de luchthaven van Luik. 
Ter opvolging heb ik de volgende vragen.
1. Kan de minister de laatste stand van zaken van dat dossier nader schetsen?
2. Welke stappen werden er sinds zijn aanstelling nog gezet in het dossier?
3. Hoe ziet de minister het verdere vervolg van het dossier?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 32 van 18 oktober 2024
van ANDY PIETERS
1. De VZW Canopéa en de VZW Dryade hadden eveneens een verzoekschrift tot 
nietigverklaring van de op 31 januari 2023 verleende vergunning voor de luchthaven 
van Luik, ingediend bij de Raad van State. In die zaak is, zoals u weet, op 16 februari 
2024, een auditoraatsverslag tussengekomen waarin de vernietiging van deze 
vergunning wordt voorgesteld. Rekening houdend met dit auditoraatsverslag heeft het 
Waalse Gewest op 30 april 2024 de vergunning van 31 januari 2023 ingetrokken en 
een nieuwe vergunning verleend. Ook tegen deze vergunning werd namens het 
Vlaamse Gewest een verzoekschrift tot nietigverklaring ingediend bij de Raad van 
State. Deze procedure loopt momenteel.  
2. Sinds mijn aanstelling werden nog geen concrete verdere stappen gezet in het dossier. 
Wij ontvingen de memorie van antwoord in deze procedure van het Waalse Gewest en 
moeten tegen 26 november 2024 een memorie van wederantwoord indienen bij de 
Raad van State. Het ontwerp daarvoor wordt momenteel door onze advocaat 
voorbereid. Daarna is het wachten op een auditoraatsverslag (daarvoor is er geen 
vaste termijn).
3. Ik wens enerzijds het verder verloop van de procedure af te wachten. Anderzijds zal 
ik het dossier ter sprake brengen bij de kennismakingsgesprekken dat ik plan met mijn 
Waalse collega’s van Milieu en Ruimtelijke Ordening.
