title: Agentschap voor Natuur en Bos (ANB) - Klanttevredenheid
thema: Natuur en Milieu
pdf link: https://docs.vlaamsparlement.be/pfile?id=2033115
thema link: https://www.vlaamsparlement.be/parlementaire-documenten/schriftelijke-vragen/1793483
SCHRIFTELIJKE VRAAG
nr. 223
van BRECHT WARNEZ
datum: 11 januari 2024
ZUHAL DEMIR 
VLAAMS MINISTER VAN VOOR JUSTITIE EN HANDHAVING, OMGEVING, ENERGIE EN TOERISME
Agentschap voor Natuur en Bos (ANB)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Agentschap Voor Natuur en Bos.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Agentschap Voor Natuur en Bos betreft? 
2. Om de hoeveel tijd is er een meting van de klanttevredenheid? 
3. Gebruikt het Agentschap Voor Natuur en Bos andere methodes dan een bevraging 
alleen om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Agentschap Voor Natuur en Bos?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Agentschap Voor Natuur en Bos 
geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Agentschap Voor Natuur en Bos na het 
klanttevredenheidsonderzoek nog naar de respondent over wat men doet met de 
resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Agentschap 
Voor Natuur en Bos?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 223 van 11 januari 2024
van BRECHT WARNEZ
Het Agentschap voor Natuur en Bos voert geen klantentevredenheidsmetingen uit met 
betrekking tot de werking en de dienstverlening. Er werd tot 2020 wel regelmatig 
onderzoek gedaan naar de tevredenheid van de bezoekers van de natuurdomeinen. 
Hiervoor verwijs ik naar mijn antwoord op uw schriftelijke vraag 732 Agentschap voor 
Natuur en Bos (ANB) – Klanttevredenheidsonderzoek van 15 juni 2020. 
Het is wel zo dat het ANB gebruik maakt van service design bij het ontwikkelen van nieuwe 
digitale diensten en e-loketten. Daarbij betrekt het agentschap middenveldorganisaties en 
vertegenwoordigers van lokale besturen. Dat gebeurt van bij de start van de ontwikkeling, 
zodat er een ruim zicht is op de problemen die klanten ondervinden bij interactie met het 
agentschap. Klanten worden ook intensief betrokken bij het testen van de nieuwe 
toepassingen. Het nieuwe E-loket Natuurbeheerplannen bijvoorbeeld werd op deze manier 
ontwikkeld. De klanten zijn over het algemeen tevreden tot zeer tevreden over de nieuwe 
digitale toepassingen. Voorbeelden hiervan zijn de Bosteller, het E-loket 
Natuurbeheerplannen, het E-loket Kapmachtigingen en de nieuwe dienstenwebsite 
natuurenbos.vlaanderen.be. 
In de loop van 2024 zal het ANB een methode uitwerken voor de systematische uitrol van 
klantentevredenheidsmetingen. Ook de bezoekerstevredenheidsmetingen zullen opnieuw 
worden opgenomen in 2024.
