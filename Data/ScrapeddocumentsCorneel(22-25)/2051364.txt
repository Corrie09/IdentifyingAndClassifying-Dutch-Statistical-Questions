title: Personeel Vlaamse overheid - Register feiten door derden
thema: Vlaamse administratie
pdf link: https://docs.vlaamsparlement.be/pfile?id=2051364
thema link: https://www.vlaamsparlement.be/parlementaire-documenten/schriftelijke-vragen/1808939
SCHRIFTELIJKE VRAAG
nr. 157
van BRECHT WARNEZ
datum: 1 maart 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Personeel Vlaamse overheid  -  Register feiten door derden
Geweld tegen personeelsleden en mandatarissen van openbare diensten blijft een 
probleem. In de commissie Binnenlands Bestuur van 5 december 2023 kwam dit item ter 
sprake. Een studie van het ACV wees namelijk uit dat een vierde van het personeel al 
slachtoffer was van fysiek geweld en drie vierde van verbaal geweld. Eerder werden ook 
feiten bekend van geweld tegen politieke mandatarissen. Die worden eveneens 
geregistreerd.
De minister liet weten dat er voor personeelsleden van de Vlaamse overheid een register 
van feiten door derden bestaat. Personeelsleden kunnen na geweld, pesterijen of 
ongewenst seksueel gedrag daar hun verklaring laten opnemen. In 2022 waren er 979 
klachten, voornamelijk over psychisch geweld. Dat telt voor 68% van de klachten. Over 
dat register wordt er jaarlijks gerapporteerd aan het Hoog Overlegcomité. 
Gelieve alle gegevens beschikbaar te stellen in Excel.
1. Wie kan op vandaag een verklaring laten opnemen in het register? Ziet de minister 
nood aan verdere uitbreiding?
2. Welke overheidsinstanties gebruiken het register? Vindt de minister dat voldoende? Zo 
niet, hoe zal de minister de bekendheid van het register verhogen?
3. Wat gebeurt er nadat er een klacht in het register komt? Hoe wordt die klacht 
verwerkt? Hoe evalueert de minister die procedure?
4. Hoe verloopt de rapportering aan het Hoog Overlegcomité? Hoe evalueert de minister 
die rapportering?
5. Hoe verloopt de evaluatie van de klachten? Worden de soortgelijke klachten gebundeld 
om zo een beter zicht te krijgen? Zo niet, waarom worden de soortgelijke klachten niet 
gebundeld?
6. Kan de minister de cijfers van de afgelopen 5 jaar geven? Graag opgesplitst per jaar, 
per soort klachtenindiener en per aard van de klacht.
a) Hoe evalueert de minister deze cijfers? Is er sprake van een evolutie?
b) Welke maatregelen plant de minister in de toekomst te nemen op dit vlak?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 157 van 1 maart 2024
van BRECHT WARNEZ
1. Elk personeelslid dat meent het slachtoffer te zijn van geweld, pesterijen of ongewenst 
seksueel gedrag door een derde kan een verklaring laten opnemen in het register voor 
feiten door derden. Daarnaast kunnen ook stagiairs of andere personen die systematisch 
op de werkvloer werken een verklaring laten opnemen. De Vlaamse overheid volgt hierin 
de wetgeving. Ik heb geen signaal van mijn administratie gekregen dat dit ontoereikend 
zou zijn. 
2. Alle entiteiten van de Vlaamse overheid zijn verplicht om het register voor feiten door 
derden te gebruiken. Elke entiteit is verantwoordelijk voor het eigen feitenregister. De 
Gemeenschappelijke Dienst voor Preventie en Bescherming op het Werk (GDPB) stelt 
hiervoor een ‘Digitaal Dossier Opvolgingssysteem’ ter beschikking, maar entiteiten 
kunnen ook hun eigen registratiesysteem gebruiken. 
De entiteiten worden op verschillende manieren geïnformeerd over het register, onder 
meer via het entiteitsoverlegcomité, de preventieadviseurs en de vertrouwenspersonen. 
In 2023 hanteerden reeds 36 entiteiten een register. Ondanks de verplichting zijn er 
een beperkt aantal entiteiten die dit instrument nog niet gebruiken. Dit aantal neemt 
echter af (21 in 2022; 11 in 2023). De GDPB zal entiteiten blijven aansporen om een 
register aan te leggen en het management van de Vlaamse overheid hierrond 
sensibiliseren. In het kader hiervan rapporteerde de GDPB een eerste keer aan het 
Voorzitterscollege van de Vlaamse overheid. Deze rapportering zal herhaald worden met 
de cijfers van 2023.
3. Elke entiteit, zijnde als werkgever, werkt zelf de procedure voor het feitenregister uit. 
GDBP ondersteunt iedere entiteit bij deze uitwerking en beveelt een aantal algemene 
richtlijnen aan:
a. De entiteit bepaalt hoe de feiten door derden gerapporteerd worden. Dat 
kan bv. door een formulier dat het personeelslid invult.
b. Aan het personeelslid wordt gevraagd of hij nazorg nodig heeft. 
c. Het personeelslid kan altijd terecht bij de leidinggevende. De leden van de 
hiërarchische lijn zijn immers spilfiguur op vlak van welzijn en kunnen helpen 
bij het begrijpen en aanpakken van het probleem.
d. Mogelijke preventiemaatregelen worden besproken. 
Het is een interne vertrouwenspersoon van de entiteit die het register bijhoudt en 
hierover jaarlijks rapporteert aan de GDPB. 
Het is belangrijk om goed te rapporteren, na te gaan over welk soort agressie het gaat 
en hoe er binnen de entiteit mee omgegaan wordt. De handelwijze voor medewerkers 
tijdens de agressie moet omschreven worden en verder wordt nazorg en opvang van 
slachtoffers en eventuele juridische begeleiding voorzien. Dit past binnen het installeren 
van een cultuur van bespreekbaarheid, die al start bij het onthaal van nieuwe 
medewerkers. 
Deze procedure waar de verantwoordelijkheid ligt bij de werkgever, is een goede 
procedure en kan ik verder onderschrijven. Iedere entiteit bezit nu over de autonomie 
om een procedure op maat van de entiteit uit te werken.
4. De interne vertrouwenspersonen geven jaarlijks het totaal aantal meldingen in de 
registers voor feiten door derden door aan de GDPB. De GDPB rapporteert vervolgens 
jaarlijks over deze cijfers aan het Hoog Overlegcomité (HOC), waar de welzijns- en 
veiligheidsthema’s van de Vlaamse overheid besproken worden. Het register feiten door 
derden is dus één van de bronnen over agressie tegen personeelsleden.
Volledigheidshalve geef ik mee dat welzijn- en veiligheidsthema’s van een entiteit op 
het Entiteitsoverlegcomité (EOC) besproken worden. Hier gaat het vaak over meer 
concrete dossiers zoals:
a. Het bespreken van de resultaten van de preventieve risicoanalyse 
psychosociaal welzijn en de acties die hierna genomen.
b. Het opmaken van het 5-jaarlijks globaal preventieplan dat jaarlijks 
geconcretiseerd wordt in jaaractieplannen.
c. De jaarlijkse evaluatie van het psychosociaal welzijnsbeleid waarvoor de 
GDPB o.a. informatie over de feiten door derden aanlevert. 
Ik benadruk het belang van een sterk agressiebeleid en de rol van de vakorganisaties 
in deze thematiek. Een goede rapportering hierover is dan ook onmisbaar. Ik heb mijn 
administratie gevraagd om hiervoor blijvend aandacht te hebben. 
5. Het uiteindelijke doel van het register is om op entiteitsniveau snel te kunnen schakelen 
bij feiten door derden en collectieve maatregelen te nemen waar nodig. 
Het register feiten door derden is één van de bronnen die  informatie geeft over agressie 
tegen personeelsleden. De klachten hierin worden gebundeld volgens de 5 wettelijke 
categorieën omschreven in de welzijnswet (fysiek geweld, psychisch geweld, pesterijen, 
ongewenst seksueel gedrag, andere). Ook via andere bronnen worden in de entiteiten 
gegevens verzameld, zoals via de preventieve risicoanalyses psychosociaal welzijn, een 
functierisicoanalyse voor medewerkers die meer risico lopen op feiten door derden, vb. 
inspecteurs of boswachters, en arbeidsongevallengegevens. Het is belangrijk dat 
gegevens uit al deze bronnen samengelegd worden als basis voor een goed 
psychosociaal welzijnsbeleid, waar het agressiebeleid een onderdeel van is. 
6. De cijfers m.b.t. het feitenregister vindt u in bijlage, opgedeeld volgens de 5 wettelijke 
categorieën. De registratie van feiten moet anoniem kunnen gebeuren, waardoor een 
rapportering per soort klachtenindiener niet mogelijk is.
Als voornaamste maatregel blijf ik de entiteiten stimuleren om werk te maken van een 
omvattend agressie- en veiligheidsbeleid. Het is de verantwoordelijkheid van de leidend 
ambtenaar in elke entiteit om in te zetten op een veilige werkomgeving (zowel fysiek 
als psychosociaal), een agressiebeleid en de omkadering van medewerkers die 
slachtoffer werden van agressie via gepaste zorg en opvolging. Zij kunnen hiervoor 
beroep doen op de preventieadviseurs psychosociale aspecten van de GDPB. Hierbij 
benadruk ik nogmaals dat geen enkele vorm van agressie of geweld getolereerd kan 
worden ten aanzien van de medewerkers.  
BIJLAGEN
1.Cijfers van de afgelopen 5 jaar over het register over feiten van derden
