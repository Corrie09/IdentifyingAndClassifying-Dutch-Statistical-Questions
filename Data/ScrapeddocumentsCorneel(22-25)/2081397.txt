title: Grensoverschrijdend gedrag in sportfederaties - Meldpunt en opvolging klachten
thema: Sport
Welzijn en Gezin
pdf link: https://docs.vlaamsparlement.be/pfile?id=2081397
thema link: https://www.vlaamsparlement.be/parlementaire-documenten/schriftelijke-vragen/1835411
SCHRIFTELIJKE VRAAG
nr. 32
van BART VAN OPSTAL
datum: 23 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Grensoverschrijdend gedrag in sportfederaties  -  Meldpunt en opvolging klachten
Sinds enkele jaren zijn sportfederaties, als ze aanspraak willen maken op subsidies 
uitgekeerd door Sport Vlaanderen, decretaal verplicht om een eigen traject m.b.t 
grensoverschrijdend gedrag te organiseren. Zo moet er een meldingspunt zijn en staat 
men in voor een traject dat het slachtoffer begeleidt naar een oplossing of een ander 
gevolg. 
In het seizoen 2021-2022 kwamen er bij Voetbal Vlaanderen 709 meldingen binnen. Die 
meldingen zijn onder te verdelen in de categorieën racisme en discriminatie, psychologisch 
grensoverschrijdend gedrag, fysiek niet-seksueel grensoverschrijdend gedrag, pesten, 
seksime, seksueel grensoverschrijdend gedrag, bodyshaming, lgbtqia+ en religie. In het 
seizoen 2022-2023 was er sprake van 1050 meldingen. In het seizoen 2023-2024 was er 
sprake van 1318 meldingen. Aan het organiseren van een dergelijk meldpunt en 
begeleidingstraject hangt uiteraard een prijskaartje. Voor Voetbal Vlaanderen is dat een 
jaarlijkse kostprijs van 139.000 euro.
1. Heeft de minister weet van de naleving van dit decreet, heeft elke gesubsidieerde 
sportfederatie inmiddels een meldpunt en begeleiding voor slachtoffers van 
grensoverschrijdend gedrag?
2. Is de minister in het bezit van cijfers over het aantal meldingen in de diverse 
sportfederaties, zoals hierboven vermeld voor Voetbal Vlaanderen?
3. Wat is de budgettaire kostprijs voor de federaties om een dergelijk meldpunt en de 
opvolging van de klachten te organiseren?
4. Hoe evalueert de minister de beslissing om per sportfederatie een meldpunt voor 
grensoverschrijdend gedrag te koppelen aan het al dan niet aanspraak kunnen maken 
op subsidies?
5. Welke andere initiatieven zal de minister in dat verband nog nemen?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 32 van 23 oktober 2024
van BART VAN OPSTAL
1. Vanaf 2023 is het organiseren van een aanspreekpunt integriteit (API) een 
erkenningsvoorwaarde voor de sportfederaties en de organisaties voor de sportieve 
vrijetijdsbesteding (OSV), en gaat de verplichting dus ruimer dan een 
subsidiëringsvoorwaarde. De erkende sportfederaties en OSV’s hebben een API 
geïnstalleerd (hetzij intern, hetzij uitgevoerd door een extern persoon) of doen hiervoor 
beroep op een aanspreekpersoon uit de poulewerking (als shared service), die 
ontwikkeld werd door Vlaamse Sportfederatie en Sportieq. 
2. Via de jaarlijkse werkingsrapportering aan Sport Vlaanderen geven de sportfederaties 
een korte evaluatie van de werking van het API. De sportfederatie geeft hierbij in 
algemene cijfers het aantal meldingen en het aantal hangende en behandelde dossiers 
door.
3. Sport Vlaanderen heeft geen zicht op de budgettaire kostprijs per sportfederatie. Dit 
varieert uiteraard per sportfederatie en in functie van hoeveel meldingen zij verwerken.
4. Ondertussen is de verplichting een erkenningsvoorwaarde voor sportfederaties en 
OSV’s, dus breder dan een subsidiëringsvoorwaarde. Het decretale kader is trouwens 
ontstaan als resultaat van de parlementaire bijzondere commissie grensoverschrijdend 
gedrag in 2018, dewelke het organiseren van aanspreekpunten integriteit verplichtte 
bij sportfederaties, maar ook bij jeugdwerkorganisaties. In alle sectoren zijn trouwens 
organisaties bezig (geweest) om de opvolging van grensoverschrijdend gedrag via 
meldpunten of API’s te versterken. De sportsector wordt hier vaak als een goed 
voorbeeld beschouwd. 
5. De poulewerking van freelance API’s die Vlaamse Sportfederatie werd recent nog 
positief geëvalueerd. Aansluitende op de evaluatie van de poulewerking zullen we dit 
najaar starten met de evaluatie van de bredere werking van de aanspreekpunten 
integriteit, zodoende de werking voldoende efficiënt en effectief te houden. Op basis 
van de resultaten van deze evaluaties zullen we bekijken welke bijkomende stappen 
nodig zijn om de werking verder te versterken en af te stemmen op de noden in het 
veld.
