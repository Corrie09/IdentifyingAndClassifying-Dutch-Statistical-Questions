title: Nederlandse CASI-aanpak overheidscommunicatie - Toepassing in Vlaanderen
thema: Mobiliteit en Verkeer
pdf link: https://docs.vlaamsparlement.be/pfile?id=2019230
thema link: https://www.vlaamsparlement.be/parlementaire-documenten/schriftelijke-vragen/1780792
SCHRIFTELIJKE VRAAG
nr. 240 
van RITA MOORS
datum: 21 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Nederlandse CASI-aanpak overheidscommunicatie  -  Toepassing in Vlaanderen
De Nederlandse overheid hanteert al jaren de zogenaamde CASI-aanpak bij 
overheidscommunicatie ( https://www.communicatierijk.nl/vakkennis/casi). Zeer 
onderbouwd want die is ontworpen door zowat alle academici en praktijkmensen die met 
gedragswetenschappen bezig zijn in Nederland. Het is daarom ook een ruim gedragen 
instrument. Nederlandse overheidscampagnes zijn verplicht deze methode te gebruiken: 
formuleren doelstellingen, gedragsonderzoek, bepalen strategie, evaluatie, enzovoort. 
Daarenboven is de Nederlandse overheid daar heel transparant over want op hun website 
vindt men de effectevaluaties van alle overheidscampagnes 
(https://www.rijksoverheid.nl/onderwerpen/campagnes/campagneresultaten-2022).
1. Wat vindt de minister van de CASI-aanpak en wordt die gebruikt voor de 
verkeersveiligheidscampagnes van het Agentschap Wegen en Verkeer (AWV), de 
Vlaamse Stichting Verkeerskunde (VSV) en Mobiliteit en Openbare Werken (MOW)?
2. Zo niet, is de minister bereid om de CASI-aanpak voor alle overheidscommunicatie 
binnen haar bevoegdheden te gebruiken?
3. Is de minister bereid om de CASI-aanpak voor te stellen aan haar collega-ministers en 
dus de volledige Vlaamse overheidscommunicatie naar Nederlands voorbeeld af te 
stemmen op de CASI-aanpak?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 240 van 21 november 2023
van RITA MOORS
1. Het voordeel van de CASI-methode is dat het een wetenschappelijk onderbouwde en 
praktisch handige leidraad biedt voor het bepalen van de doelstellingen, de uitwerking 
en de evaluatie van campagnes en bredere overheidscommunicatie. Een uniforme 
manier van effectevaluatie laat toe om te leren van elkaar welke aanpak werkt en 
welke niet. Zo wordt niet alleen evidence-based (wat heeft in het verleden al gewerkt 
en baseren we ons op de best beschikbare kennis van onze doelgroep?), maar ook 
science-based (op een wetenschappelijke manier met duidelijke effectevaluatie) 
gewerkt.
De Vlaamse Stichting Verkeerskunde (in opdracht van het Departement Mobiliteit en 
Openbare Werken) en het Agentschap Wegen en Verkeer (AWV) sensibiliseren rond 
verkeersveiligheid met Vlaamse middelen. 
 
In grote lijnen omvat de ontwikkeling van de verkeersveiligheidscampagnes die 
worden opgezet door de Vlaamse Stichting Verkeerskunde (VSV) voor het 
Departement Mobiliteit en Openbare Werken (MOW) volgende stappen: 
Doelanalyse: het probleem in kaart brengen (wie, wat, waar, wanneer) en welk 
doelgedrag een oplossing kan bieden voor het gesteld verkeersprobleem. Wat 
moeten mensen nu echt (anders) doen door deze campagne?  
Gedragsanalyse: welke factoren bepalen het gedrag (heeft men twijfels bij het 
nut, ziet men op tegen de moeite, weet men niet hoe eraan te beginnen, zijn er 
drempels die in de weg staan…) Uit deze analyse worden de belangrijkste 
gedragsfactoren geïdentificeerd. 
Strategiebepaling: op welke manier kunnen we met een communicatiecampagne 
een antwoord bieden op de geïdentificeerde gedragsbepalers (moeten we inspelen 
op twijfel, moeten we rolmodellen inzetten, moeten we het nut aantonen, moeten 
we kennis aanreiken, moeten we tips geven…) 
Creatie: vanuit de strategiebepaling wordt een briefing opgesteld die aan het 
creatief bureau wordt gegeven. Vanuit die briefing ontwikkelt het reclamebureau 
een creatief voorstel. Dat creatief voorstel wordt doorvertaald naar media en 
kanalen. Na validatie, start de productie van de verschillende materialen (sociale 
media, video, affiche, andere kanalen…)
Uitvoering: de campagne wordt gelanceerd met een persbericht of een 
persmoment. We volgen de campagne nauwgezet op, sturen bij indien nodig.  
Evaluatie: na afloop van elke campagne is er een effectmeting. We meten het 
bereik (wie heeft de campagne gezien), de appreciatie en het effect (zien we 
verschil ten opzichte van de voormeting in de belangrijkste gedragsfactoren). 
 
Voor de uitwerking en de evaluatie van deze campagnes zitten de VSV, administratie 
(Departement MOW en het AWV) en mijn kabinet maandelijks samen.  
 
Het AWV werkt met gestandaardiseerde documenten voor de briefing van het creatief 
bureau. Daarbij wordt precies aangegeven wat o.a. de beoogde doelstellingen zijn 
(primair en secundair) en de beoogde resultaten. Die documenten worden 
aangeleverd door de Vlaamse overheidsdienst die de raamcontracten waarvan we 
afnemen, beheert. Ook bij de briefing voor de evaluatie wordt gewerkt met een 
gestandaardiseerde briefing. Bij de evaluatie van de campagnes wordt ook gewerkt 
met benchmarks, wat toelaat de resultaten van deze campagnes te vergelijken met 
het gemiddelde van andere Vlaamse overheidscampagnes. 
2. Ik ben zeer tevreden met de huidige gang van zaken. Het lijkt me niet nodig deze te 
veranderen. 
 
3. Binnen de verschillende departementen van de Vlaamse overheid bestaat er reeds 
veel (communicatie-)expertise, rekening houdend en toegespitst op de eigen 
doelgroepen, noden en wensen. 
Daarnaast neemt het team Communicatie van de Afdeling Strategie, Coördinatie en 
Communicatie van het Departement Kanselarij en Buitenlandse Zaken een 
coördinerende rol op inzake het algemene communicatiebeleid van de Vlaamse 
overheid. Het team ondersteunt andere entiteiten inzake merkbeleid, integratie van 
communicatie in het beleidsproces, planning en aankoop van mediaruimte, onderzoek 
over communicatie, regelgeving en deontologie.
