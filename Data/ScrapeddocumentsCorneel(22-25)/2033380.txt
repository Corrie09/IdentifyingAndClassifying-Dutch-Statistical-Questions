title: Vlaamse overheid - Archivering bestuursdocumenten
thema: Vlaamse administratie
Vlaamse Regering
pdf link: https://docs.vlaamsparlement.be/pfile?id=2033380
thema link: https://www.vlaamsparlement.be/parlementaire-documenten/schriftelijke-vragen/1792715
SCHRIFTELIJKE VRAAG
nr. 99 
van SIHAME EL KAOUAKIBI
datum: 10 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Vlaamse overheid  -  Archivering bestuursdocumenten
Het Bestuursdecreet bevat generieke bepalingen die betrekking hebben op de organisatie 
en de werking van de Vlaamse overheid. Het doel van het decreet was de dienstverlening 
van de overheid kwaliteitsvoller en de interne werking efficiënter te maken.
Het Bestuursdecreet omvat onder andere de regels voor het beheren, bewaren en 
vernietigen van bestuursdocumenten door de Vlaamse overheid. Die regels zijn echter 
slechts van toepassing op een deel van de Vlaamse overheid.
Voor het Vlaams Parlement zijn de specifieke archiefregels opgenomen in het 
Archiefreglement van het Vlaams Parlement.
1. Waarom werd destijds beslist dat de archiefregels opgelijst in het Bestuursdecreet niet 
van toepassing zijn op de Vlaamse Regering en de kabinetten van de leden van de 
Vlaamse Regering?
2. Bestaat er regelgeving die bepaalt op welke wijze de Vlaamse Regering en de 
kabinetten van de leden van de Vlaamse Regering bestuursdocumenten moeten 
archiveren? Zo ja, welke regelgeving is dat?
3. Kan de minister toelichten wat moet, mag en zeker niet mag gebeuren met de 
bestuursdocumenten aanwezig op het kabinet of in het bezit van een minister, hetzij 
wanneer een minister niet langer bevoegd is voor het beleidsdomein, hetzij wanneer 
het kabinet wordt ontbonden?
4. Is het toegestaan om bestuursdocumenten die enkel aanwezig zijn bij een minister of 
op een kabinet, te vernietigen of te onthouden aan de volgende verantwoordelijke 
minister?
5. Is het toegestaan dat ministers en/of kabinetsmedewerkers een afschrift van 
bestuursdocumenten, aanwezig bij een minister of op een kabinet, meenemen als 
persoonlijk archief? Zo ja, welke regels gelden daarbij?
6. Wat zijn de specifieke regels voor vertrouwelijke bestuursdocumenten en 
bestuursdocumenten waarin persoonsgegevens voorkomen?
7. Hoe wordt het zich onrechtmatig toe-eigenen van bestuursdocumenten verhinderd?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 99 van 10 januari 2024
van SIHAME EL KAOUAKIBI
1. De doelstelling van het Bestuursdecreet was om, conform het toenmalige 
regeerakkoord, een harmonisatie door te voeren van diverse decreten die generieke 
bepalingen bevatten die betrekking hebben op enerzijds de relatie tussen de burger en 
de overheid en anderzijds op de organisatie en werking van de overheidsinstanties. 
Veel van deze bepalingen bestonden al, maar waren verspreid over verschillende 
decreten. De bepalingen m.b.t. beheren, bewaren en vernietigen zijn indertijd dan wel 
vormelijk en inhoudelijk bijgestuurd/gemoderniseerd, maar het was niet de bedoeling 
om te raken aan het toepassingsgebied van bestaande decreten, in dit geval dus van 
het Archiefdecreet van 9 juli 2010. 
2. Er is geen wettelijk kader hieromtrent. Kabinetsarchieven vallen vandaag noch onder 
de federale archiefwet, noch onder de bepalingen van Titel 3, hoofdstuk 3, afdeling 5: 
beheren, bewaren en vernietigen van bestuursdocumenten van het Bestuursdecreet 
van 7 december 2018 (art. III.79-III.89).
3. Om een kabinetswissel in goede banen te leiden, wordt vanuit de betrokken entiteiten 
een draaiboek opgesteld. Hierin staan onder meer duidelijke afspraken hoe er met de 
desbetreffende bestuursdocumenten dient te worden omgegaan en welke actoren bij 
welke actie betrokken zijn. Zo worden bv. originele administratieve dossiers terug 
overgedragen aan de functionele administratie. De administratieve dossiers die nog 
tot op het laatste in behandeling zijn op het kabinet worden samengebracht in één 
lokaal, opgelijst en door de uittredende kabinetssecretaris overhandigd aan de 
aantredende kabinetssecretaris van de volgende functionele minister. 
Nadat alle bestuursdocumenten conform de afspraken werden overgedragen aan de 
functionele administratie of de volgende functionele minister, wordt de overige 
informatie beschouwd als de persoonsarchieven van de minister. Dit impliceert dat de 
minister zelf kan beslissen waar zijn archieven terecht komen, wat bewaard blijft, 
wanneer er iets openbaar gemaakt wordt, … In de praktijk merken we dat diverse 
ministers, maar zeker niet allemaal, ervoor kiezen om hun archief over te dragen aan 
een selectie van de landelijke culturele archiefinstellingen (met name aan de vroegere 
‘kleurarchieven’). Concreet draagt men, afhankelijk van de politieke strekking, 
archieven over aan KADOC, AMSAB, Liberaal archief en ADVN. Bij uitzondering kiest 
een politicus ervoor zijn kabinetsarchieven aan een andere instelling (bv. stads- of 
gemeentearchief) over te dragen.
Bij een ministerwissel geldt in principe hetzelfde. Alle administratieve dossiers worden 
door de uittredende kabinetssecretaris overgedragen aan de aantredende 
kabinetssecretaris. Overige informatie beschouwd wordt als persoonsarchief van de 
minister. De uittredende en de aantredende minister zullen onderling afspraken dienen 
te maken.
4. Kabinetsarchief is juridisch gezien persoonsarchief, dus de minister kan grotendeels 
zelf beslissen wat hiermee gebeurt, zoals ook aangegeven is in het antwoord op vraag 
3. Er zijn enkel afspraken m.b.t. de administratieve dossiers. Deze afspraken staan 
opgelijst in het Draaiboek Kabinetswissel. Daar wordt uitdrukkelijk gesteld dat 
originele administratieve stukken en dossiers terug worden overgedragen aan de 
functionele administratie. Dossiers die tot op het laatste in behandeling zijn op het 
kabinet kunnen ter plaatse blijven mits deze vóór de kabinetsoverdracht te 
verzamelen in één lokaal. Er wordt ten behoeve van de functionele administratie een 
volledige dossieroplijsting gemaakt van alle dossiers die nog aanwezig zijn op het 
kabinet. Die dossieroplijsting wordt aan de functionele administratie bezorgd. De uit- 
en aantredende kabinetssecretarissen zijn verantwoordelijk voor de concrete 
overdracht van deze dossiers. 
5. Zoals aangeven in de antwoorden op de vragen 3 en 4 is het archief van een minister 
persoonsarchief. Voor de administratieve dossiers zijn er uitdrukkelijke afspraken 
opgenomen in het draaiboek. Afschriften van administratieve stukken en dossiers 
dienen ofwel terug te worden overgedragen naar de functionele administratie of 
verwijderd te worden. Kabinetsmedewerkers zijn eveneens gebonden aan een 
deontologische code.  
6. De bestuursdocumenten, aanwezig op de kabinetten, volgen dezelfde regels en 
maatregelen die zijn opgenomen in de Algemene Verordening Gegevensbescherming. 
Twee principes zijn hierbij zeer relevant. Het eerste, minimale gegevensverwerking, 
stelt dat elke verwerking van persoonsgegevens toereikend, ter zake dienend en 
beperkt dient te zijn tot wat noodzakelijk is en specifiek voor het vooropgestelde 
doeleinde. Het tweede principe is dat van de doelbinding, namelijk persoonsgegevens 
mogen enkel worden verwerkt voor een specifiek doeleinde dat vooraf uitdrukkelijk is 
vastgelegd. 
7. Dit gebeurt door een combinatie van verschillende maatregelen, die ervoor zorgen dat 
bestuursdocumenten op een veilige, integere manier kunnen worden bewaard. Dit 
omvat zowel bouwkundige, technische en organisatorische maatregelen (bv. 
beveiliging, badgecontrole, security, …), maatregelen op het vlak van ICT- en 
informatieveiligheid (bv. toegangsrechtenbeheer, beveiligde opslag, …), … 
Kabinetsmedewerkers zijn gebonden aan een eigen specifieke deontologische code, 
waarin integriteit, betrouwbaarheid en het correct omgaan met informatie duidelijk 
naar voren komen. Tenslotte worden er in het strafwetboek art. 241 en 242 ook 
bepalingen voorzien voor het moedwillig vernietigen of ontvreemden van stukken bij 
het uitoefenen van het openbaar ambt. 
