title: DBFM-programma 'Scholen van Morgen' - Klanttevredenheid
thema: Onderwijs en Vorming
pdf link: https://docs.vlaamsparlement.be/pfile?id=2033468
thema link: https://www.vlaamsparlement.be/parlementaire-documenten/schriftelijke-vragen/1794477
SCHRIFTELIJKE VRAAG
nr. 253 
van BRECHT WARNEZ
datum: 15 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
DBFM-programma ‘Scholen van Morgen’  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij Design Build Finance Maintain (DBFM) 
‘Scholen van Morgen’.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van DBFM ‘Scholen van Morgen’ betreft? 
2. Om de hoeveel tijd is er een meting van de klanttevredenheid? 
3. Gebruikt DBFM ‘Scholen van Morgen’ andere methodes dan een bevraging alleen om 
klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van DBFM 
‘Scholen van Morgen’?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van DBFM ‘Scholen van Morgen’ 
geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert DBFM ‘Scholen van Morgen’ na het klanttevredenheidsonderzoek nog 
naar de respondent over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van DBFM ‘Scholen van 
Morgen’?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 253 van 15 januari 2024
van BRECHT WARNEZ
Klantentevredenheid is voor AGION van groot belang. Daarom streeft het agentschap 
ernaar om de klantentevredenheid periodiek na te gaan. Het evaluatierapport van het 
DBFM-programma Scholen van Morgen bevatte een klantentevredenheidsonderzoek bij de 
voornaamste belanghebbenden (inrichtende machten, onderwijskoepels en 
aandeelhouders).  
Het grote klantentevredenheidsonderzoek omvatte zowel een kwantitatieve component 
(online vragenlijst) als een kwalitatieve studie (diepte-interviews). Het onderzoek bevroeg 
zes topics: (1) de algemene attitudes over het DBFM-concept, (2) de situatie voor 
deelname aan het DBFM-programma, (3) de motieven en doelstellingen, (4) het 
procesverloop en de procedure, (5) de ondersteuning, (samen)werking en inspraak en (6) 
de kwaliteit en het gebruik van de schoolgebouwen. 
Het kwantitatief onderzoek werd uitgevoerd bij alle 182 projecten die aan het Scholen van 
Morgen-programma deelnamen. Er werden vijf doelgroepen van respondenten 
geïdentificeerd: (1) vertegenwoordigers van de schooldirecties, (2) vertegenwoordigers 
van de inrichtende machten, (3) gebouwverantwoordelijken, (4) vertegenwoordigers van 
de leerkrachten (alleen voor scholen in gebruiksfase), (5) vertegenwoordigers van de 
leerlingen (alleen voor leerlingen ouder dan 16 jaar; alleen voor scholen in gebruiksfase). 
Voor de kwalitatieve studie werd een representatieve steekproef uitgevoerd en werden 23 
inrichtende machten geïnterviewd die al één of meerdere DBFM-projecten in gebruik 
hadden genomen. 
Er was geen minimumresponsgraad voor het kwantitatief onderzoek. Er namen 282 
personen deel aan het klanttevredenheidsonderzoek. Dit komt overeen met 54% van alle 
182 bevraagde DBFM-projecten.
AGION bepaalde de inhoud van het klanttevredenheidsonderzoek in samenspraak met een 
onafhankelijk onderzoeksbureau en de resultaten zijn gestandaardiseerd.
Het onderzoek verliep zowel digitaal (online vragenlijst) als fysiek (diepte-interviews). 
Uit de bevraging blijkt dat de scholen een grote algemene tevredenheid ervaren over het 
DBFM-programma en hun deelname aan het programma als een meerwaarde zien: 90% 
is op zijn minst tevreden, en 48% zeer of uiterst tevreden met het resultaat van hun 
deelname. 
Om klachten van de inrichtende machten snel op te lossen gebruikt de afgevaardigd 
bouwheer een ‘helpdesk tool’ waarin alle meldingen worden geregistreerd en opgevolgd. 
Een team van acht medewerkers van de afgevaardigd bouwheer volgt dit op en 
ondersteunt alle inrichtende machten op dagelijkse basis.
Op kwartaalbasis is er een overleg tussen de inrichtende machten en Scholen van Morgen 
om alle meldingen te bespreken en zoveel als mogelijk op te lossen. Iedere zes maanden 
is ook overleg met de onderwijskoepels. Daarnaast anticiperen de jaarlijks georganiseerde 
conditiemetingen op mogelijke problemen.
De werk- en aandachtspunten over de afgevaardigd bouwheer die naar boven kwamen, 
werden aan de bouwheer bezorgd. De concrete lessen en ervaringen uit het 
evaluatierapport zijn meegenomen bij de uitwerking van nieuwe DBFM-programma’s. Dit 
werd toegelicht in de commissie onderwijs van het Vlaams Parlement naar aanleiding van 
het decreet over Scholen van Vlaanderen.
Ik ben zeer tevreden met het uitgebreide evaluatierapport over Scholen van Morgen. 
Hieruit bleek onder meer dat de individuele scholen een grote algemene tevredenheid 
ervaren over het DBFM-programma en ze hun deelname aan het programma als een 
meerwaarde zien. Een aantal van de inrichtende machten die een aanvraag hebben 
ingediend voor het nieuwe DBFM-programma Scholen van Vlaanderen zijn ook betrokken 
bij het Scholen van Morgen-programma. Dit is een teken van positieve klantenervaring.
