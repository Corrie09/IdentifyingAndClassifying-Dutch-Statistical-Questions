title: Lokale besturen - Wijziging of afschaffing straatnamen
thema: Cultuur
Lokale overheden en Binnenlands bestuur
pdf link: https://docs.vlaamsparlement.be/pfile?id=2082961
thema link: https://www.vlaamsparlement.be/parlementaire-documenten/schriftelijke-vragen/1834746
SCHRIFTELIJKE VRAAG
nr. 12
van BRECHT WARNEZ
datum: 18 oktober 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
Lokale besturen  -  Wijziging of afschaffing straatnamen
Na de dood van George Floyd in de Verenigde Staten en de zestigste verjaardag van de 
Congolese onafhankelijkheid ontstond een publiek debat over verwijzingen naar het 
koloniale verleden in het straatbeeld. Toenmalig minister Bart Somers liet daarom experts 
een handreiking schrijven om lokale besturen te ondersteunen in het maatschappelijke 
debat en ze toe te laten eventueel actie ter zake te ondernemen. Gemeentebesturen 
kunnen daarmee op een gestructureerde manier aan de slag.
In zijn gecoördineerd antwoord op mijn schriftelijke vraag nr. 42 van 28 oktober 2020 gaf 
toenmalig minister-president Jambon een overzicht van 184 straatnamen die een zekere 
of zeer waarschijnlijke link hebben naar het koloniale verleden. Mijn huidige schriftelijke 
vraag is een opvolgvraag van vraag nr. 318 van 26 mei 2021 en vraag nr. 349 van 31 mei 
2022 aan toenmalig minister-president Jambon.
Uit communicatie over onderzoek van het Afrikamuseum en de Universiteit Antwerpen 
(https://www.uantwerpen.be/nl/overuantwerpen/pers/persberichten-
nieuws/2022/onderzoek-dekolonisering/) blijkt dat de Belgische bevolking aan 
dekoloniseringsmaatregelen, zoals het wegnemen van straatnamen, minder steun 
betuigde in 2022 dan in 2020. Dat wordt bevestigd door het antwoord op mijn vorige 
vragen waaruit blijkt dat er tot nu toe slechts een beperkt aantal straatnamen zijn 
gewijzigd. 
Graag alle data in Excel beschikbaar stellen.
1. Kan de minister een overzicht geven van de naar het koloniale verleden verwijzende 
straatnamen die gewijzigd zijn tijdens het afgelopen jaar, met vermelding van de 
gemeente?
2. Hoe apprecieert de minister de aanpak op dat vlak?
3. Uit de studie van de Universiteit Antwerpen en het Afrikamuseum blijkt de kennis en 
de bewustwording rond het thema erg beperkt te zijn. 
Welke initiatieven zijn rond dat thema al genomen?
4. Is de minister van plan om in de toekomst nieuwe initiatieven te nemen om de kennis 
en bewustwording rond het thema binnen haar diverse bevoegdheden te versterken?
a) Zo ja, via welke projecten of methodes binnen welke beleidsdomeinen? 
b) Wat is daarvoor de vooropgestelde timing en het eventuele budget?
5. Is de minister van plan om de lokale besturen in de toekomst nog verder te motiveren 
om koloniale straatnamen te vervangen? 
a) Zo ja, via welke projecten of methodes? 
b) Wat is daarvoor de vooropgestelde timing en het eventuele budget?
Deze vraag werd gesteld aan de ministers Hilde Crevits (12), Caroline Gennez (18)
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
GECOÖRDINEERD ANTWOORD 
op vraag nr. 12 van 18 oktober 2024
van BRECHT WARNEZ
1. Het Agentschap Binnenlands Bestuur en het Agentschap Integratie en Inburgering 
beschikken niet over deze gegevens.
2. Lokale besturen zijn autonoom in het nemen van initiatieven om straatnamen die 
verwijzen naar het koloniale verleden te wijzigen. Lokale besturen die kiezen om in 
dialoog te gaan met hun burgers, kunnen gebruik maken van de handreiking ‘Omgaan 
met koloniale verwijzingen in de publieke ruimte’ opgemaakt door het Agentschap 
Integratie & Inburgering (AgII).  
3. Het AgII werkt jaarlijks mee aan een studiedag, webinar of uitwisselingsmoment 
betreffende de kennis en bewustwording rond het koloniaal verleden: 
•Studiedag ‘Hoe omgaan met het koloniaal verleden’ in samenwerking met Wij-Zijn 
Netwerk, FARO en het Agentschap Binnenlands Bestuur op 24 mei 2022 voor 
lokale besturen. 
•Webinar ‘Omgaan met gecontesteerd erfgoed in de publieke ruimte’ in 
samenwerking met FARO op 25 september 2023, met spreker Tim Cole, voorzitter 
van de History Commission in Bristol.
•Toelichting AgII over hun handreiking en bijdrage VGC over het traject 
‘dekolonisatie’, met ondersteuning van AgII, op uitnodiging van Urban Brussel op 
3 oktober.
•Webpagina AgII wordt jaarlijks geüpdatet (laatste update februari 2024).
4-5.Het is aan de lokale besturen zelf om hier al dan niet stappen in te ondernemen. Vanuit 
mijn bevoegdheid worden handvaten aangereikt om eventuele oefeningen of 
maatregelen ter zake te faciliteren. De handreiking ‘Omgaan met koloniale 
verwijzingen in de publieke ruimte’ opgemaakt door het AgII blijft nog steeds een 
actueel en zeer nuttig instrument voor lokale besturen die hierover de dialoog willen 
aangaan.  
