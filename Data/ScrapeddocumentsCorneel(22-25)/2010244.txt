title: Basisbereikbaarheid - Vervoerregio Brugge
thema: Mobiliteit en Verkeer
pdf link: https://docs.vlaamsparlement.be/pfile?id=2010244
thema link: https://www.vlaamsparlement.be/parlementaire-documenten/schriftelijke-vragen/1759772
SCHRIFTELIJKE VRAAG
nr. 1556
van ANNICK LAMBRECHT
datum: 17 juli 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Basisbereikbaarheid  -  Vervoerregio Brugge
De uitrol van het decreet basisbereikbaarheid zorgt in veel vervoerregio’s voor grote 
aanpassingen aan het openbaarvervoersnet. Op 1 juli 2023 ging de eerste fase van de 
uitrol in. Ook in Brugge verdwijnen lijnen en haltes. Er wordt steeds gesteld dat de plannen 
inzake basisbereikbaarheid budgetneutraal zijn. 
1. Hoeveel kilometers reden de bussen dagelijks gemiddeld op Brugs grondgebied (en in 
de Brugse vervoerregio) tot eind juni?
2. Hoeveel kilometers rijden de bussen dagelijks gemiddeld op Brugs grondgebied (en in 
de Brugse vervoerregio) vanaf 1 juli?
3. Hoeveel buschauffeurs werden gemiddeld per dag ingezet op Brugs grondgebied (en 
in de vervoerregio) tot eind juni?
4. Hoeveel buschauffeurs worden gemiddeld per dag ingezet op Brugs grondgebied (en 
in de vervoerregio) vanaf 1 juli?
5. Wat was de totale kostprijs van het busvervoer op Brugs grondgebied (en in de 
vervoersregio) voor de maand juni?
6. Wat is de verwachte totale kostprijs van het busvervoer op Brugs grondgebied (en in 
de vervoerregio) voor de maand juli?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr.1556 van 17 juli 2023
van ANNICK LAMBRECHT
1. In het voorjaar* bedroeg het dagelijks gemiddelde van de beladen kilometers voor de 
vervoerregio Brugge voor een gewone weekdag-schooldag 24.826 kilometer.
2. In het najaar* bedroeg het maandelijks gemiddelde van de beladen kilometers voor 
de vervoerregio Brugge voor een gewone weekdag-schooldag 25.954 kilometer.
3. In het voorjaar* bedroeg het gemiddelde van de beladen uren voor de vervoerregio 
Brugge voor een gewone weekdag-schooldag 961,4 uur per dag. Dat zijn uren waarop 
chauffeurs met reizigers rijden. Dat theoretisch aantal komt niet exact overeen met 
de vraag: de betrokken stelplaatsen/chauffeurs rijden immers ook een klein aandeel 
aan lijnen die aan een andere vervoerregio toegewezen zijn. Hoeveel chauffeurs exact 
nodig zijn om die beladen uren te rijden, kan variëren, bv. op basis van welk 
werkregime een chauffeur rijdt. Daarom geeft De Lijn belanden uren als beste 
indicatie van het aanbod voor de reiziger.
4. In het najaar* bedroeg het gemiddelde van de beladen uren voor de vervoerregio 
Brugge voor een gewone weekdag-schooldag 1.002,5 uur per dag. Dat zijn uren 
waarop chauffeurs met reizigers rijden. Dat theoretisch aantal komt niet exact 
overeen met de vraag: de betrokken stelplaatsen/chauffeurs rijden immers ook een 
beperkt aandeel lijnen die aan een andere vervoerregio toegewezen zijn. 
5-6.Voor de maand juni bedroeg de totale kostprijs van het busvervoer (voertuigkosten 
+ chauffeurskosten) voor de vervoerregio Brugge 2.864 k€.
Voor de maand juli bedroeg de totale kostprijs van het busvervoer (voertuigkosten 
+ chauffeurskosten) voor de vervoerregio Brugge bedroeg 2.747 k€.
Merk daarbij op dat de maanden juni en juli niet met elkaar kunnen worden 
vergeleken. In de maand juli (en in de maand augustus) biedt De Lijn een 
zomerexploitatie aan. Die is sowieso lager dan tijdens de schoolmaanden.
*Om een vergelijkbaar cijfer te hanteren voor eenzelfde aanbod voor een weekdag-
schooldag, hebben we twee representatieve weken met elkaar vergeleken: week 13-17 
maart 2023 (= voorjaar) en week 11-15 september 2023 (= najaar, na invoering 
basisbereikbaarheid fase 1). 
