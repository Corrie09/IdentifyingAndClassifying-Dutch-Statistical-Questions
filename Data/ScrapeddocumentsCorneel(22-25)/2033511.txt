title: Carpoolparking E314 afrit 23 - Sluikstorten
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2033511
thema link: https://www.vlaamsparlement.be/parlementaire-documenten/schriftelijke-vragen/1795009
SCHRIFTELIJKE VRAAG
nr. 495
van ALLESSIA CLAES
datum: 17 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Carpoolparking E314 afrit 23  -  Sluikstorten
Op carpoolparkings is er enorm veel overlast van sluikstorters. De parkings ogen daardoor 
niet proper. Dat veroorzaakt ongenoegen bij de omwonenden, die wel correct omgaan met 
hun afval. De afgelopen jaren werden enkele initiatieven op poten gezet om sluikstorten 
te voorkomen. Maar het blijft toch een actueel probleem.
1. Hoeveel afval werd in 2023 van de carpoolparking aan afrit 23 van de E314 (Tielt-
Winge/Scherpenheuvel-Zichem) verwijderd?
2. Wat was de kostprijs voor het opruimen van de carpoolparking aan afrit 23 van de 
E314 in 2023?
3. Hoeveel opruimacties vonden er de laatste 3 jaar plaats? Graag een opsplitsing per 
jaar.
4. Is de verwijderde hoeveelheid afval gestegen of gedaald in de laatste 3 jaar? Wat is 
daarvan volgens de minister de oorzaak?
5. Hoeveel processen-verbaal voor sluikstorten op de carpoolparking aan afrit 23 van de 
E314 werden de laatste 3 jaar opgemaakt? Graag een overzicht per jaar.
6. Staan er op de carpoolparking aan afrit 23 van de E314 camera’s? Zo niet, waarom 
niet en zullen die alsnog geplaatst worden in de nabije toekomst? Zo ja, hoe evalueert 
de minister het gebruik van die camera’s?
7. Plant de minister nog extra initiatieven om sluikstorten op carpoolparkings in Vlaams-
Brabant tegen te gaan? Graag een plan van aanpak, eventueel met budget en timing. 
Graag een opsplitsing per carpoolparking.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 495 van 17 januari 2024
van ALLESSIA CLAES
1. In de afdeling Wegen en Verkeer Vlaams-Brabant is er een bestek voor het ledigen van 
vuilbakken en voor netheid op carpool- en snelwegparkings. De aannemer voert 
wekelijks, naargelang het seizoen, een aantal ledigingsbeurten van de vuilbakken uit. 
Tijdens dit bezoek worden ook het zwerfvuil direct rond de vuilbakken en alle 
aanwezige sluikstorten verwijderd. Aangezien er tijdens elke ronde meerdere parkings 
bezocht worden en alle afval verzameld wordt in één vuilniswagen, kan ik onmogelijk 
cijfers aanleveren per specifieke parking.
2. Kostprijs ledigen vuilbakken + verwijderen zwerfvuil rond de vuilbakken op de 
carpoolparking van Tielt-Winge = 52,90€/beurt *120 beurten/jaar = 6.348 euro/jaar 
exclusief btw, exclusief herziening
Extra verwijderen zwerfvuil op volledige parking 5 beurten/jaar * 35€/beurt = 175 
euro/jaar exclusief btw, exclusief herziening
Totaal = 6.253 euro. Dit is exclusief de verwerkingskost van het afval. Deze bedraagt 
(excl. kost verwerken afval) 190€/ton excl. btw excl. herziening. Maar zoals 
geantwoord op deelvraag 1, weet ik niet hoeveel ton afval specifiek op de parking van 
Tielt-Winge wordt afgevoerd.
3. Laagseizoen (jan, feb, maart, okt, nov, dec) = 2 beurten/week
Middenseizoen (April, mei, juni, sept.) = 3 beurten/week
Hoogseizoen (juli, Aug) = 3 beurten/week
Jaarlijks dus +/- 120 ledigingsbeurten + oprapen zwerfvuil direct rond de vuilbakken
Jaarlijks 5 extra beurten verwijderen alle zwerfvuil op de ganse parking
4. Als de totale jaarlijkse hoeveelheden voor alle parkings samen bekeken worden, merk 
ik een dalende tendens. Op een aantal parkings werden bij wijze van proefproject de 
vuilbakken tijdelijk en/of definitief verwijderd. De afwezigheid van vuilbakken zorgt 
voor een serieuze verlaging van de afvalberg en eveneens sluikstorten. De 
snelwegparking te Peutie werd uitgerust met camera’s, waardoor overtreders 
financieel beboet worden (GAS-boete).
5. Er werden de voorbije 3 jaren geen processen-verbaal voor sluikstorten opgesteld voor 
vaststellingen op de carpoolparking van Tielt-Winge. 
6-7.Er staan geen camera’s op de carpoolparking aan afrit 23 van de E314. Momenteel 
staan er in Vlaams-Brabant enkel camera’s op de autosnelwegparking te Peutie 
(proefproject n.a.v. sluikstortproblematiek) en Groot-Bijgaarden (n.a.v. 
transmigratieproblematiek met de bedoeling ook te gebruiken voor 
sluikstortovertredingen). De camera’s in het kader van de transmigratieproblepatiek 
worden ook verder uitgerold op de parkings te Heverlee. Daarnaast wordt er, in het 
bestek voor de exploitatie en vernieuwing van de parkings te Tienen-Hoegaarden en 
Boutersem, ook de nodige camerabewaking voorzien. Belangrijk om op te merken is 
dat AWV niet bevoegd is om processen-verbaal op te maken op basis van 
camerabeelden. Hiervoor is de medewerking van de bevoegde politie vereist. Elke 
politiezone bepaalt zelf de prioriteit die ze aan de problematiek geven.
