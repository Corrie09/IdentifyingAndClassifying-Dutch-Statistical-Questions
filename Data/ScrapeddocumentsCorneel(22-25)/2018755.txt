title: Agentschap Wegen en Verkeer (AWV) - IJsvrij houden van fietspaden en fietssnelwegen - Bijsturingen en proefproject
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018755
thema link: https://www.vlaamsparlement.be/parlementaire-documenten/schriftelijke-vragen/1781748
SCHRIFTELIJKE VRAAG
nr. 259
van STIJN DE ROO
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Agentschap Wegen en Verkeer (AWV)  -  IJsvrij houden van fietspaden en fietssnelwegen  
-  Bijsturingen en proefproject
Het Agentschap Wegen en Verkeer beheert ruim 7000 kilometer gewest- en autosnelwegen 
en ruim 7700 kilometer fietspaden langs de gewestwegen. Het ijsvrij houden van die 
fietspaden en fietssnelwegen behoort ook tot het takenpakket van AWV.
In mijn schriftelijke vraag nr. 651 van 19 januari 2022 informeerde ik naar het strooien bij 
winterweer op fietspaden door AWV.
In mijn schriftelijke vraag nr. 1544 van 13 juli 2023 informeerde ik naar de evaluatie van 
het ijsvrij houden van fietspaden en fietssnelwegen die beheerd worden door AWV, tijdens 
de winter 2022-2023. De minister antwoordde onder andere:
“Er heeft een evaluatie plaatsgevonden met betrekking tot het ijsvrij maken van fietspaden 
en/of fietssnelwegen in Vlaanderen die beheerd worden door het Agentschap Wegen en 
Verkeer (AWV) in de winter 2022-2023. De afgelopen winter leerde ons dat er enkele 
bijsturingen noodzakelijk zijn naar concentratie bij lagere temperaturen. Ook houten 
fietsbruggen zijn niet evident om te behandelen met smeltmiddel en extra aandacht is hier 
zeker nodig.”
Op mijn vragen op welke manier fietssnelwegen ijsvrij gehouden worden en welke 
proefprojecten in Vlaanderen lopen om te zoeken naar andere manieren om fietssnelwegen 
ijsvrij te krijgen, antwoordde de minister: “Momenteel beheren verschillende partners de 
fietssnelwegen. De verantwoordelijkheid voor het ijsvrij houden ligt bij de partner die 
verantwoordelijk is voor het beheer. In de winter 2023-2024 zal er een proefproject 
opgestart worden, waarbij het AWV de volledige winterdienst voor een specifiek traject 
(onder beheer van verschillende partners) op zich zal nemen.”
Ik stel deze vraag in opvolging van mijn schriftelijke vragen nr. 651 van 19 januari 2022 
en nr. 1544 van 13 juli 2023.
1. Welke bijsturingen op het vlak van het ijsvrij maken van fietspaden en/of 
fietssnelwegen naar concentratie bij lagere temperaturen - waarvan de minister 
melding maakte in haar antwoord - zijn gepland voor de winter 2023-2024? Graag 
meer uitleg.
2. Hoe zal het ijsvrij maken van houten fietsbruggen aangepakt worden tijdens de winter 
2023-2024? Graag meer uitleg.
3. Wat zijn de doelstellingen van het proefproject dat in de winter 2023-2024 wordt 
opgestart, waarbij AWV de volledige winterdienst voor een specifiek traject op zich zal 
nemen? 
4. Hoe zal het proefproject concreet worden ingevuld? Graag meer uitleg.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 259 van 23 november 2023
van STIJN DE ROO
1. Voor het winterseizoen van 2023-2024 heeft het Agentschap Wegen en Verkeer (AWV) 
de interne richtlijnen met betrekking tot het gebruik van smeltmiddelen aangepast. 
Deze richtlijnen specificeren het type smeltmiddel en de bijbehorende 
concentratie/hoeveelheid op basis van factoren zoals wegdektemperatuur, 
gladheidstype en eventuele neerslag. 
2. Het AWV gebruikt twee verschillende soorten materieel voor de behandeling van 
fietspaden, namelijk pekelsproeiers en natzoutstrooiers. In het geval van houten 
fietsbruggen is besloten om uitsluitend natzoutstrooiers te gebruiken. Deze machines 
bieden het voordeel dat ze een (lokaal) aanzienlijk hogere concentratie smeltmiddel 
kunnen verspreiden. 
3. Met dit proefproject zullen de voor- en nadelen van het beheer van de winterdienst op 
de fietssnelweg door één partij worden onderzocht. Bij de beoordeling zullen 
verschillende aspecten geëvalueerd worden, waaronder:
- de tevredenheid van de fietsers (die via een QR-code langs het traject of 
rechtstreeks op de website van het AWV kan worden doorgegeven);
- impact op de waterkwaliteit in het Albertkanaal (gelegen naast de route);
- efficiëntie van het beheer van de uitvoering door één partij;
- kostprijs;
- inzet van machines en mensen.
4. Het AWV zal instaan voor de gladheidsbestrijding op het volledige traject, vanaf de 3e 
maandag van oktober 2023 tot de 4e maandag van april 2024. Het proefproject wordt 
ter plaatse aangekondigd aan fietsers via borden aan de start en het einde van de 
route. 
