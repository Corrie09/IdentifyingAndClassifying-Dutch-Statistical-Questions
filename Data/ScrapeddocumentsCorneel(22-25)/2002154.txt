title: Seksueel misbruik - Lotgenotenorganisaties
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2002154
thema link: https://www.vlaamsparlement.be/parlementaire-documenten/schriftelijke-vragen/1767256
SCHRIFTELIJKE VRAAG
nr. 21
van IMMANUEL DE REUSE
datum: 4 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Seksueel misbruik  -  Lotgenotenorganisaties
Slachtoffers van seksueel misbruik kunnen bij een heel aantal diensten terecht. Het 
hulpverleningslandschap in Vlaanderen is echter zeer versnipperd. Zo kunnen slachtoffers 
hulp zoeken bij bijvoorbeeld een centrum voor geestelijke gezondheidszorg of bij een 
zorgcentrum na seksueel geweld. Aangezien elk slachtoffer een eigen verhaal heeft, zijn 
de noden per slachtoffer ook verschillend. In die optiek kunnen sommige slachtoffers liever 
een beroep doen op een lotgenotenorganisatie waarbij ze hun verhalen en ervaringen 
kunnen delen met andere personen die ook seksueel misbruik hebben ervaren. Zo is in 
Eeklo de organisatie Zelfzorg-Meetjesland opgericht. Die organisatie organiseert 
praatgroepen voor lotgenoten.
1. Is er zicht op de vraag naar lotgenotenorganisaties voor seksueel misbruik in 
Vlaanderen?
2. Hoeveel lotgenotenorganisaties voor seksueel misbruik zijn er in Vlaanderen erkend? 
Graag een overzicht voor de voorbije vijf jaren.
3. Hoe zijn die organisaties regionaal gespreid? Zijn er lacunes in bepaalde 
regio’s/provincies?
4. Hoe kijkt de Vlaamse Regering naar het (financieel) ondersteunen van dergelijke 
organisaties? Welke ondersteuning wordt momenteel al geboden?
5. Welke initiatieven neemt de minister om ervoor te zorgen dat die organisaties ook een 
plaats krijgen in het hulpverleningsaanbod en wat zal zij in de toekomst nog doen om 
hen te ondersteunen en te zorgen voor een uitbouw van deze organisaties?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 21 van 4 oktober 2023
van IMMANUEL DE REUSE
1. We hebben geen zicht op de grootteorde of aard van de vraag naar 
lotgenoteninitiatieven voor slachtoffers van seksueel misbruik in Vlaanderen. U 
verwijst zelf naar de praatgroep die door Zelfzorg-Meetjesland wordt georganiseerd. 
De vraag naar lotgenotencontact kan erg verschillende vormen aannemen: sommige 
slachtoffers zijn op zoek naar lotgenotencontact in een praatgroep, anderen zoeken 
eerder naar een doe-groep met lotgenoten (creatieve groep, dansgroep, …), nog 
anderen zoeken eerder online lotgenotencontact, … Om een sluitend zicht op de vraag 
te hebben, zou hier onderzoek naar moeten gebeuren. 
2. Binnen het beleidsdomein Welzijn, Volksgezondheid en Gezin worden geen 
verenigingen specifiek erkend voor het organiseren van lotgenotencontact voor 
slachtoffers van seksueel misbruik. Wel kan een lotgenotenwerking deel uitmaken van 
de werking van voorzieningen als dat past in hun strategie en opdracht.
3. In lijn met het antwoord op vraag 1 kunnen wij geen sluitend overzicht geven van de 
bestaande lotgenotenverenigingen voor slachtoffers van seksueel misbruik en dus ook 
niet van hun regionale spreiding of de eventuele lacunes in bepaalde regio’s of 
provincies. Op de website van Trefpunt Zelfhulp (www.zelfhulp.be) worden 
verschillende zelfhulpgroepen verzameld. Hier zijn ook verschillende 
lotgenotenorganisaties voor slachtoffers van seksueel misbruik te vinden.
4. In contact komen met lotgenoten draagt voor veel slachtoffers van seksueel misbruik 
bij aan hun herstel en is voor velen complementair aan professionele hulpverlening, 
bijvoorbeeld door een centrum voor algemeen welzijnswerk (CAW). De zorg voor 
slachtoffers (van seksueel misbruik) moet door verschillende diensten en organisaties 
samen worden gedragen. Lotgenotenorganisaties zijn hier een waardevolle partner in. 
In 2020 werd het Vlaams actieplan ter bestrijding van seksueel geweld gelanceerd. 
Eén van de acties hierin betrof het verruimen van het aanbod van lotgenotencontacten 
voor slachtoffers van seksueel geweld. In 2021 werd daarom een projectoproep 
verspreid voor subsidies aan lotgenotenverenigingen voor slachtoffers van seksueel 
geweld. Uit de ingediende projectvoorstellen werden 4 lotgenotenverenigingen 
geselecteerd die in de periode augustus 2021 tot en met december 2024 een subsidie 
ontvangen en dit onder meer voor het organiseren van lotgenotencontact. De ECHO-
lotgenotenwerking die verbonden is aan het Vlaams Expertisecentrum 
Kindermishandeling is voor de vertrouwenscentra een belangrijk aspect in de realisatie 
van hun missie en visie. In dat opzicht kunnen de vertrouwenscentra hier vanuit hun 
kernopdracht ook in investeren.
 
Een aantal verenigingen waaraan een lotgenotenwerking is verbonden, worden binnen 
andere beleidsdomeinen gesubsidieerd (sociaal-cultureel volwassenenwerk, gelijke 
kansen, justitie en handhaving). Voor verdere toelichting rond de financiële 
ondersteuning binnen deze beleidsdomeinen verwijs ik naar de respectievelijke 
bevoegde ministers.
5. Zoals hierboven vermeld, loopt de financiële ondersteuning van vier 
lotgenotenorganisaties voor slachtoffers van seksueel geweld nog tot eind 2024. In 
het kader van het Vlaams actieplan ter bestrijding van seksueel geweld hebben we 
een analyse voorzien van de lacunes in het bestaande hulpverleningsaanbod voor 
slachtoffers van seksueel geweld. De link naar lotgenotencontact zal hierbij ook 
worden gelegd. Op basis van de resultaten van deze analyse kan worden bekeken 
welke acties nodig zijn voor optimalisering van het aanbod, ook wat betreft de 
eventuele ondersteuning en uitbouw van de lotgenotenorganisaties. 
