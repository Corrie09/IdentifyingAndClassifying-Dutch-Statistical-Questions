title: Gemeenten - Wegenregister
thema: Lokale overheden en Binnenlands bestuur
Mobiliteit en Verkeer
Natuur en Milieu
pdf link: https://docs.vlaamsparlement.be/pfile?id=2007132
thema link: https://www.vlaamsparlement.be/parlementaire-documenten/schriftelijke-vragen/1770700
SCHRIFTELIJKE VRAAG
nr. 81
van BRECHT WARNEZ
datum: 12 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Gemeenten  -  Wegenregister
Het Gemeentewegendecreet van 3 mei 2019 geeft lokale besturen de kans om een sterker 
geïntegreerd beleid te kunnen voeren dat gericht is op de uitbouw van een veilig wegennet. 
Steden en gemeenten kunnen ook hun fijnmazig netwerk van trage wegen, zowel op 
recreatief als functioneel vlak, herwaarderen en sterker beschermen. Met trage wegen 
wordt, conform artikel 2, 10°, van het Gemeentewegendecreet, een gemeenteweg bedoeld 
die hoofdzakelijk bestemd is voor niet-gemotoriseerd verkeer.
De meerwaarde van trage wegen is duidelijk. Ze hebben hun belang in de ruimtelijke 
structuur van de gemeente, spelen als ecologische verbinding een rol in de ontwikkeling 
van fauna en flora en dragen bij tot een aangename en veilige mobiliteit voor wandelaars 
en fietsers. In bepaalde gevallen hebben ze ook een cultuurhistorische waarde.
Het Gemeentewegendecreet biedt daarom een juridische basis voor het opmaken van 
gemeentelijke actieplannen rond (trage) wegen. Het opmaken van een actieplan is een 
participatief proces waarbij alle stakeholders betrokken moeten kunnen zijn.
Daarnaast is er de verplichting voor de gemeenten om een gemeentelijk wegenregister op 
te maken en raadpleegbaar te maken in het gemeentehuis en via de website van de 
gemeente. Het register van gemeentewegen bevat alle administratieve en gerechtelijke 
beslissingen over de gemeentewegen.
Eerder gaf de minister aan dat de administratie de nodige stappen aan het zetten was om 
de administratieve en gerechtelijke beslissingen over de gemeentewegen centraal te 
ontsluiten.
De minister gaf evenzeer aan dat binnen Informatie Vlaanderen gewerkt wordt aan de 
initialisatie en integratie van het Wegenregister in de generieke event-based architectuur 
van de Vlaamse Basisregisters, dit ter voorbereiding op het uitbouwen van het decentraal 
beheer door de wegbeheerder (Agentschap Wegen en Verkeer en gemeenten). Na de 
realisatie van het systeem voor decentraal beheer zal het Wegenregister erkend kunnen 
worden als authentieke gegevensbron.
Dit is een vervolgvraag op vraag nr. 1354 van 17 juni 2021 aan minister Peeters.
Gelieve de gevraagde gegevens via een Excel-bestand weer te geven.
1. Hoeveel gemeenten hebben al een register van gemeentewegen opgemaakt?
a) Graag een overzicht per provincie.
b) Indien er op dit moment nog geen centrale ontsluiting van deze gegevens is.
i. Wat zijn daartoe de plannen?
ii. Indien er geen plannen zijn, wat is de motivatie om dit niet centraal te 
ontsluiten gezien de publieke belangstelling en de maatschappelijke 
meerwaarde?
2. Hoeveel administratieve en gerechtelijke beslissingen zijn daarin opgenomen? Graag 
een overzicht per provincie en per gemeente.
3. Zal de minister van Omgeving de gemeenten die nog geen register van 
gemeentewegen hebben opgemaakt ondersteunen?
a) Zo ja, op welke manier?
b) Zo niet, wat is daartoe de motivatie?
4. Wat is volgens de minister-president de stand van zaken van het traject om het 
Wegenregister als authentieke gegevensbron te erkennen?
Deze vraag werd gesteld aan de ministers Jan Jambon (24), Zuhal Demir (42), Lydia 
Peeters (81)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 81 van 12 oktober 2023
van BRECHT WARNEZ
1. Het decreet rond het Register van Gemeentewegen wordt nog technisch uitgewerkt 
via ministeriële besluiten. Momenteel is er dus nog geen overzicht. In een potentiële 
toekomstige hertekening van het Wegenregister (nog niet beslist) zal de synergie met 
het Register van Gemeentewegen zeker meegenomen worden.
2. Sinds februari 2021 kunnen de lokale besturen de administratieve en gerechtelijke 
beslissingen m.b.t. de gemeentewegen centraal ingeven via het Loket Lokaal bestuur. 
Het Loket Lokaal Bestuur kan een overzicht aanleveren van alle binnengekomen 
dossiers.
3. Het Register van Gemeentewegen valt niet onder de bevoegdheid van de minister van 
Omgeving, waardoor zij hierin geen dergelijk initiatief zal nemen.
4. Het Wegenregister is de laatste twee jaar in grote mate aangepast om te voldoen aan 
de eisen die worden gesteld om erkend te worden als basisregister, met de focus op 
de mogelijkheid tot decentraal beheer door de gemeenten. 
Er dienen echter nog zaken aangepast te worden om erkend te kunnen worden en 
conform de goedkeurde OSLO standaard te werken (een van de voorwaarden om als 
authentieke gegevensbron erkend te worden). Om dit te realiseren dient het 
Wegenregister technisch gemoderniseerd te worden. In 2024 zal hiertoe de scope 
bepaald en het nodige budget berekend worden, rekening houdend met nieuwe 
elementen zoals het Register van Gemeentewegen.
De erkenning van het Wegenregister als basisregister zal dan opnieuw op de agenda 
komen, rekening houdend met de nieuwe procedure tot erkenning van een 
authentieke gegevensbron conform het Digitaliseringsdecreet (het decreet van 23 juni 
2023 tot wijziging van het decreet van 18 juli 2008 betreffende het elektronische 
bestuurlijke gegevensverkeer, het decreet van 13 juli 2012 houdende de oprichting 
en organisatie van een Vlaamse dienstenintegrator, het Bestuursdecreet van 7 
december 2018 en het decreet van 2 december 2022 houdende machtiging tot 
oprichting van het privaatrechtelijk vormgegeven extern verzelfstandigd agentschap 
Vlaams Datanutsbedrijf in de vorm van een naamloze vennootschap ter versterking 
van het kader voor digitale gegevensuitwisselingen).
