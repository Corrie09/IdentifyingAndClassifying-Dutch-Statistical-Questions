title: Sociale woonactoren - Raamovereenkomst voor buitenlands eigendomsonderzoek
thema: Wonen
pdf link: https://docs.vlaamsparlement.be/pfile?id=2053765
thema link: https://www.vlaamsparlement.be/parlementaire-documenten/schriftelijke-vragen/1810412
SCHRIFTELIJKE VRAAG
nr. 211
van GUY D'HAESELEER
datum: 7 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale woonactoren  -  Raamovereenkomst voor buitenlands eigendomsonderzoek
Sinds 15 maart 2021 kunnen sociale woonactoren gebruikmaken van het raamcontract van 
de Vlaamse Maatschappij voor Sociaal Wonen (VMSW) om onderzoeksbureaus aan te 
stellen voor de opsporing van fraude met buitenlandse eigendommen. Die onderzoeken 
worden enkel uitgevoerd op basis van een ‘vermoeden’ van buitenlandse eigendommen bij 
sociale huurders. Inmiddels besliste de minister om het raamcontract met één jaar te 
verlengen op basis van het aantal uitgevoerde onderzoeken en de resultaten, alsook de 
positieve ervaring bij de sociale verhuurders.
Uit antwoorden op mijn vorige schriftelijke vragen over dat onderwerp, blijkt dat niet alle 
sociale woonactoren dat raamcontract gebruiken en dat er dus niet gecontroleerd wordt 
op het bezit van buitenlandse eigendommen.
Op 30 januari 2023 werd een nieuwe bevraging verstuurd om te polsen naar de 
vervolgstappen die de verhuurders namen in geval van een positief onderzoeksresultaat.
Op 16 februari 2023 werd een nieuwsbrief verstuurd naar alle sociale verhuurders, waarin 
de raamovereenkomst nogmaals in de kijker werd geplaatst.
De minister stelde in zijn antwoord op een eerdere schriftelijke vraag dat het op dat 
moment nog te vroeg was om het effect van de bewuste nieuwsbrief te zien.
1. Hoeveel sociale huisvestingsmaatschappijen (SHM’s)/woonmaatschappijen hebben 
ondertussen gebruikgemaakt van de raamovereenkomst?
2. Hoeveel onderzoeken hebben er per SHM/woonmaatschappij plaatsgevonden? Graag 
een overzicht, opgedeeld per SHM/woonmaatschappij en per provincie.
3. Hoeveel van die onderzoeken hadden een positief resultaat? Graag een overzicht, 
opgedeeld per SHM/woonmaatschappij en per provincie.
4. In welke landen zijn die onderzoeken uitgevoerd? Graag een overzicht met opdeling 
van het aantal per land, per SHM/woonmaatschappij en per provincie.
5. Welk bedrag werd er gemiddeld per onderzoek vanuit het door de minister 
gereserveerde budget van 5 miljoen euro terugbetaald aan de 
SHM’s/woonmaatschappijen? Hoeveel werd er in totaal al uitbetaald aan de 
SHM’s/woonmaatschappijen vanuit het gereserveerde budget?
6. Kan de minister een stand van zaken geven over de vervolgstappen die verhuurders 
gezet hebben na een positief onderzoeksresultaat? Kan hij daar meer duiding over 
geven? Hoeveel werden er effectief uitgezet? Werden er bedragen meegedeeld over 
terugvorderingen van de sociale korting? Blijkt daar al uit dat er nog aanpassingen of 
verbeteringen moeten worden doorgevoerd aan het raamcontract?
7. Hoe evalueert de minister het effect van de nieuwsbrief over het gebruik van het 
raamcontract? Kan hij dat als positief evalueren? Kan hij duiding geven over welke 
positieve effecten hij ervaren heeft? Ziet de minister nood aan een extra nieuwsbrief 
of andere maatregelen om het gebruik verder aan te moedigen?
8. Zal het raamcontract opnieuw verlengd worden? Voor welke termijn? Zo niet, welk 
alternatief zal de minister voorstellen om de controle op buitenlandse eigendommen 
meer gericht uit te oefenen?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 211 van 7 maart 2024
van GUY D'HAESELEER
1. Momenteel hebben 44 SHM’s/woonmaatschappijen gebruik gemaakt van de 
raamovereenkomst.
2. Tot 1 maart 2024 werden er 938 onderzoeken uitbetaald. De opsplitsing per 
SHM/woonmaatschappij en per provincie kan teruggevonden worden in bijlage 1.
3. Tot 1 maart 2024 werden er 481 positieve onderzoeken uitbetaald. De opsplitsing per 
SHM/woonmaatschappij en per provincie kan teruggevonden worden in bijlage 1.
4. Een overzicht van de landen waar onderzoeken gevoerd werden opgesplitst per 
SHM/woonmaatschappij en per provincie kan teruggevonden worden in bijlage 1.
5. Gemiddeld werd er ongeveer een bedrag van € 1500 uitbetaald per onderzoek. In totaal 
werd er al € 1.417.594 uitbetaald van het vooropgestelde budget van 5 miljoen euro.
6. Uit de bevraging blijkt dat er in totaal al 254 sociale huurcontracten opgezegd zijn en in 
243 dossiers werd de onrechtmatig verkregen sociale korting teruggevorderd, voor de 
totale som van 2.720.457,99 euro. Daarnaast zijn er nog 180 dossiers, waar een 
eigendom werd vastgesteld, nog lopende. 
7. Ik stel vast dat veel verhuurders reeds hebben samengewerkt met één of meerdere 
onderzoeksbureaus. Van de uitgevoerde onderzoeken leidde 51,27% tot een positief 
resultaat. Dat bewijst dat de verhuurders niet lichtzinnig omspringen met de 
onderzoeken en pas overgaan tot een onderzoek zodra daar een gerechtvaardigde 
aanleiding voor is. Hun behoudzaamheid zorgt er ook voor dat het voorziene budget 
efficiënt wordt ingezet en momenteel nog steeds toereikend is. Geregeld worden de 
verhuurders geïnformeerd en herinnerd aan de controle van buitenlandse 
eigendommen, zoals bijvoorbeeld via de nieuwsflash en het draaiboek in verband met 
de nieuwe raamovereenkomst.
8. Er werd intussen een nieuwe raamovereenkomst gegund. Sinds 28 maart 2024 kunnen 
de woonmaatschappijen gebruik maken van deze raamovereenkomst.
BIJLAGE
Overzicht aantal onderzoeken, het aantal positieve onderzoeken en de onderzochte landen 
per SHM/WM en per provincie
