title: Nieuwe rioleringsprojecten - Subsidiëring
thema: Natuur en Milieu
pdf link: https://docs.vlaamsparlement.be/pfile?id=2050496
thema link: https://www.vlaamsparlement.be/parlementaire-documenten/schriftelijke-vragen/1803187
SCHRIFTELIJKE VRAAG
nr. 342
van PETER VAN ROMPUY
datum: 9 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Nieuwe rioleringsprojecten  -  Subsidiëring
Ik stel deze vraag in opvolging van schriftelijke vraag nr. 1007 van 25 augustus 2023 
betreffende de subsidiëring van nieuwe rioleringsprojecten.  
Ik citeer uit het antwoord van de minister:
“In het najaar zal opnieuw een projectoproep verspreid worden op basis waarvan in het 
voorjaar van 2024 een nieuw programma zal worden opgemaakt. De criteria zullen 
duidelijk gecommuniceerd worden naar de rioolbeheerders toe zodat de projectaanvragen 
zo gericht mogelijk kunnen ingediend worden. De omvang wordt afgestemd op het jaarlijks 
beschikbaar vastleggingskrediet.”
1. Werd de nieuwe projectoproep al verspreid? 
2. Tot wanneer staat de projectoproep open? 
3. Hoeveel aanvragen werden al ontvangen? Van welke gemeenten? Voor welke 
bedragen? 
4. Hoeveel budget is voor deze projectoproep gereserveerd? Voor hoeveel projecten in 
totaal? 
5. Wat is het vervolg van de nieuwe projectoproep? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 342 van 9 februari 2024
van PETER VAN ROMPUY
1. Op 20 november 2023 werd de projectoproep gelanceerd voor het gemeentelijk 
subsidiëringsprogramma GIP2024 en kenbaar gemaakt naar alle gemeenten en 
rioolbeheerders via het extranet-uitwisselingsplatform van de Vlaamse 
Milieumaatschappij (VMM) en via mailing naar de lokale besturen.
2. In de projectoproep werd duidelijk omschreven tegen wanneer de aanvragen werden 
verwacht, nl. uiterlijk 31 januari 2024.
3. Momenteel is de VMM volop bezig met de evaluatie van de ingediende aanvragen. Het 
gaat in totaal om 366 ingediende riolerings- en KWZI (kleinschalige 
waterzuiveringsinstallatie)-projecten. Aangezien de evaluaties nog lopen, kan 
momenteel nog geen overzicht gegeven worden van de bedragen.
4. Het programma GIP2024 zal opgemaakt worden rekening houdend met de jaarlijks 
beschikbare vastleggingskredieten en de verwachte projectuitvoering. 
5. Na evaluatie van alle aanvragen wordt door de VMM een ontwerpprogramma 
voorgelegd aan mezelf als bevoegd Vlaamse minister van Omgeving. Na goedkeuring 
wordt dit programma kenbaar gemaakt aan alle betrokken gemeenten en 
rioolbeheerders. Vanaf dat moment loopt de subsidieprocedure en kan een voorontwerp 
van de geplande en opgedragen werken ingediend worden bij de VMM.
