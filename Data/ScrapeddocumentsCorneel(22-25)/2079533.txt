title: Stikstof - Flankerend beleid
thema: Landbouw
Natuur en Milieu
pdf link: https://docs.vlaamsparlement.be/pfile?id=2079533
thema link: https://www.vlaamsparlement.be/parlementaire-documenten/schriftelijke-vragen/1838788
SCHRIFTELIJKE VRAAG
nr. 66
van BART DOCHY
datum: 7 november 2024
aan JO BROUNS
VLAAMS MINISTER VAN OMGEVING EN LANDBOUW
Stikstof  -  Flankerend beleid
In het kader van het flankerend beleid rond stikstof zijn er subsidiemechanismen opgesteld 
waarbij landbouwers investeringssteun kunnen ontvangen voor het investeren in 
emissiearme technieken.
Die steun varieert van 80 procent voor enkel de emissiearme techniek, tot 65 procent voor 
een volledige emissiearme stal voor landbouwers jonger dan 40 jaar en 40 procent voor 
een volledige stal voor landbouwers ouder dan 40 jaar.
Daarnaast voorziet het flankerend beleid ook in bedrijfsbegeleiding voor ondernemers die 
ervoor kiezen hun bedrijf om te vormen en zich af te wenden van de veehouderij.
Hoeveel subsidieaanvragen werden reeds ingediend en voor welk budget, opgedeeld per 
provincie:
a) voor 80 procent (louter techniek);
b) voor volledige stal 65 procent (-40 jarigen);
c) voor volledige stal 40 procent (+40 jarigen);
d) voor bedrijfsstopzetting;
e) voor bedrijfsherstructurering?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 66 van 7 november 2024
van BART DOCHY
a) Een steunaanvraag bij het Vlaams Landbouwinvesteringsfonds (VLIF) kan één of 
meerdere investeringen bevatten. Rapportering gebeurt altijd op niveau van de 
individuele investeringen. In onderstaande tabellen wordt telkens het aantal ingediende 
(ontvankelijke) investeringen en het bijhorend aangevraagd steunbedrag weergegeven. 
De cijfers handelen over gans 2023 en de eerste drie blokperiodes van 2024.
Bijlage 1 bevat het overzicht van de investeringen aan een steunpercentage van 80%.
b) Bijlage 2 bevat het overzicht van de investeringen aan een steunpercentage van 65% 
voor dezelfde periode. Het gaat hier over het aantal individuele investeringen binnen 
nieuwbouwstallen.
c) Bijlage 3 bevat het overzicht van de investeringen aan een steunpercentage van 40% 
voor dezelfde periode. Het gaat hier over het aantal individuele investeringen binnen 
nieuwbouwstallen.
d) De stopzettingsregeling voor oranje bedrijven en bedrijven gelegen in de 
maatwerkgebieden werd op 1 november 2024 opengesteld. Er werden nog geen 
aanvragen ontvangen.
Via het VLIF is geen steun voorzien voor bedrijfsstopzetting in het kader van het 
flankerend beleid rond stikstof.
e) De reconversieregeling voor oranje bedrijven en bedrijven gelegen in de 
maatwerkgebieden werd op 1 november 2024 opengesteld. Er werden nog geen 
aanvragen ontvangen.
Via het VLIF kan er steun bekomen worden voor de opstart van of de omschakeling naar 
een toekomstgerichte duurzame ondernemingsstrategie op een landbouwbedrijf. 
Tijdens de eerste aanvraagperiode (1 november 2023 t.e.m. 31 januari 2024) werden 
33 aanvragen ingediend, waarvan er 24 werden geselecteerd, elk goed voor een bedrag 
van 40.000 euro. Wanneer in deze dossiers aan alle voorwaarden voldaan is, zal de 
steun kunnen uitbetaald worden. Gezien de kleine aantallen is een verdere opsplitsing 
per provincie hier niet mogelijk.
BIJLAGEN
1.Overzicht van aantal ingediende investeringen en bijhorend aangevraagd steunbedrag 
aan steunpercentage van 80% in 2023 en 3 eerste blokperiodes van 2024
2. Overzicht van aantal ingediende investeringen en bijhorend aangevraagd steunbedrag 
aan steunpercentage van 65% in 2023 en 3 eerste blokperiodes van 2024
3. Overzicht van aantal ingediende investeringen en bijhorend aangevraagd steunbedrag 
aan steunpercentage van 40% in 2023 en 3 eerste blokperiodes van 2024
