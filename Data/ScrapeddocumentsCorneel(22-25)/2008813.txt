title: Berichtgeving over Vlaanderen in het buitenland - Samenwerking met Belga
thema: Buitenlands beleid
pdf link: https://docs.vlaamsparlement.be/pfile?id=2008813
thema link: https://www.vlaamsparlement.be/parlementaire-documenten/schriftelijke-vragen/1774163
SCHRIFTELIJKE VRAAG
nr. 39
van KARL VANLOUWE
datum: 20 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Berichtgeving over Vlaanderen in het buitenland  -  Samenwerking met Belga
De Vlaamse Regering heeft verschillende samenwerkingsprogramma’s met niet-statelijke 
actoren die Vlaanderen op de kaart moeten zetten in het buitenland. Een van deze 
programma’s is de samenwerking met Belga. Het agentschap verspreidt sinds enige tijd 
ook Engelstalige berichten over de actualiteit in Vlaanderen aan mensen wereldwijd, maar 
ook aan internationale instellingen en ambassades. 
In dienst van de Vlaamse Regering publiceert, verspreidt en monitort het onafhankelijke 
persbureau Belga 1300 artikels per jaar. Het bekijkt ook hoe de redactionele doorstroming 
verloopt naar andere betrokken persagentschappen, nieuwsmedia en instellingen. Die 
opdracht zou volgens het antwoord van de minister-president op mijn vraag om uitleg van 
8 maart 2022 jaarlijks geëvalueerd worden.
1. Hoe evalueert de minister-president de samenwerking met Belga? Slaagt Belga erin 
om Vlaanderen internationaal in de kijker te brengen? Wat zijn de cijfers van de 
redactionele doorstroming van de berichten naar andere persagentschappen?
2. Aangezien de samenwerking jaarlijks opnieuw wordt geëvalueerd, wordt de 
samenwerking met Belga ook volgend jaar verlengd?
3. Ziet de minister-president nog andere mogelijkheden om buitenlandse personen, 
instellingen, media en organisaties te bereiken?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 39 van 20 oktober 2023
van KARL VANLOUWE
1. Naast het jaarlijkse evaluatieoverleg, organiseert het Departement Kanselarij en 
Buitenlandse Zaken driemaandelijks een monitoringsmoment waarop het bekijkt 
welke artikels het meest werden geconsulteerd en door welke media in het buitenland 
de artikels werden overgenomen. Het laatste monitoringsmoment vond plaats in 
september 2023 en focuste op de maanden juni, juli en augustus 2023.
In deze maanden surften in totaal 34.400 bezoekers naar de site van Flanders News 
Service ( belganewsagency.eu). De artikels die gebruikers het vaakst consulteerden, 
gaan meestal over politiek en economie. 1.764 internationale journalisten, 
diplomaten, medewerkers van internationale instellingen enzovoort hebben dagelijks 
de Engelstalige nieuwsbrief ontvangen. De nieuwsbrief heeft een gemiddelde open 
rate van 35,4%, wat zeer hoog is (voor een standaard nieuwsbrief is dat gemiddeld 
slechts 20%). Op 31 oktober 2023 heeft het account van Flanders News Service 
(Belga News Agency_English) op het platform X 10.606 volgers. 
In juni, juli en augustus 2023 werden 264 artikels overgenomen in buitenlandse 
media in gemiddeld 13 verschillende landen, met als resultaat 5.472 artikels in het 
buitenland over Vlaanderen. 
2. Op 27 november 2023 gaat het jaarlijkse evaluatieoverleg door. In de weken die 
daarop volgen zal beslist worden of de samenwerking ook volgend jaar wordt 
verlengd. 
3. Een groot deel van de werking van FIT, Toerisme Vlaanderen en het departement 
Kanselarij en Buitenlande zaken is gericht op het bereiken van internationale 
stakeholders. Ook binnen de andere entiteiten van de Vlaamse overheid is een 
internationale reflex gegroeid. 
