title: De Lijn - Patrimonium
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2016588
thema link: https://www.vlaamsparlement.be/parlementaire-documenten/schriftelijke-vragen/1778967
SCHRIFTELIJKE VRAAG
nr. 199
van MARINO KEULEN
datum: 13 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Patrimonium
De Vlaamse Vervoermaatschappij (VVM) De Lijn heeft heel wat patrimonium in eigendom. 
Het gaat over terreinen, haltes, kantoorgebouwen, stelplaatsen, onderhoudscentra 
enzovoort maar blijkbaar ook over flats/appartementen. Zo konden we via Het Laatste 
Nieuws vernemen dat VVM De Lijn eigenaar is van 10 van de 149 flats van ‘Hof van Gan’ 
die zij dan verhuurt.
Lang niet alles wat in eigendom zit, is in gebruik. Het niet-gebruikte goed in eigendom 
blijven houden is een dubbele kost. Het niet-gebruikte goed moet onderhouden worden, 
wat weggegooid geld is en het niet ten gelde maken zorgt ervoor dat men dit niet kan 
gebruiken om de broodnodige investeringen te doen.
1. Welke gebouwen heeft De Lijn in eigendom die niet meer in gebruik zijn en sinds 
wanneer zijn die niet meer in gebruik?
a) Wat is de waarde van die gebouwen?
b) Wat is:
i. het opzet om te doen voor elk van deze gebouwen: renoveren, 
verkopen, slopen en nieuwbouw, …?
ii. de timing om dat te realiseren?
2. Welke gebouwen heeft De Lijn in eigendom die niet gebruikt worden als 
kantoorgebouw, als stelplaats en/of als onderhoudscentra? Of anders gesteld: welke 
gebouwen zijn in eigendom maar hebben niets te maken met het realiseren van de 
corebusiness van De Lijn?
a) Welke van die gebouwen staan leeg?
i. Wat is de waarde van die gebouwen?
ii. Wat is:
1. het opzet om te doen voor elk van deze gebouwen: renoveren, 
verkopen, slopen en nieuwbouw, …?
2. de timing om dat te realiseren?
b) Voor de gebouwen die niet leeg staan:
i. Wat is de waarde van die gebouwen?
ii. Wat zijn de inkomsten die De Lijn ontvangt op jaarbasis voor elk van 
die gebouwen?
iii. Wat is :
1. het opzet om te doen voor elk van die gebouwen? 
2. de timing om dat te realiseren?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 199 van 13 november 2023
van MARINO KEULEN
In de bijlage vindt u een overzicht van alle gebouwen die door De Lijn geheel of 
gedeeltelijk niet benut worden voor operationele doeleinden. 
Hierbij tevens enige toelichting bij de aangeleverde tabel:
De Lijn maakt een onderscheid tussen gebouwen “in dienst” en “uit dienst”. Een gebouw 
is “in dienst” wanneer:
- een deel van het gebouw in gebruik is voor de corebusiness van De Lijn. 
Doorgaans gaat het om tractiestations met daarboven wooneenheden. 
- het gebouw in gebruik is door META (MobiliteitsErfgoedTram en Autobus)
Een gebouw is “uit dienst” wanneer De Lijn er op (middel)lange termijn geen gebruik 
meer van wenst te maken. 
Voor ieder gebouw wordt een toestand weergegeven. Mogelijkheden zijn:
- leegstaand: gebouw staat leeg;
- in leegstandbeheer: gebouw wordt tijdelijk kosteloos bewoond om 
leegstandbelasting te vermijden in afwachting van afbraak, renovatie, valorisatie 
op MLT …; 
- in gebruik derde: gebouw wordt door De Lijn of via een rentmeester ter 
beschikking gesteld tegen vergoeding;
- in gebruik META: gebouw wordt benut door META
- op komst: gebouw in aanbouw.
De waardebepaling van een gebouw gebeurt aan de hand van een schattingsverslag en 
wordt enkel aangevraagd in het kader van een nakend valorisatiedossier. Om haar 
belangen te vrijwaren, kan De Lijn hier geen schattingsbedragen meegeven.
Timing: De dossiers die momenteel in voorbereiding zijn, zijn gepland om binnen een 
termijn van drie jaar afgerond te zijn. Voor de overige dossiers kan nog geen concrete 
timing worden meegegeven.
De gebouwen van de WZC te Genk en Tongeren worden niet in onze databank 
opgenomen. Het gaat hier om een onroerende leasingconstructie waarbij De Lijn 
uitsluitend een financiële partner is. Aan het einde van deze overeenkomst beschikt de 
leasingnemer over een aankoopoptie. Voor de volledigheid werden deze toegevoegd aan 
de lijst.
BIJLAGE
Lijst niet benutte gebouwen
