title: Zwembadenbeleid - Evolutie
thema: Sport
pdf link: https://docs.vlaamsparlement.be/pfile?id=2023156
thema link: https://www.vlaamsparlement.be/parlementaire-documenten/schriftelijke-vragen/1786862
SCHRIFTELIJKE VRAAG
nr. 185
van BRECHT WARNEZ
datum: 8 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Zwembadenbeleid  -  Evolutie
Het aantal publiek toegankelijke zwembaden in Vlaanderen gaat nog altijd in dalende lijn. 
Tussen 2004 en 2022 daalde het aantal zwembaden in Vlaanderen van 378 naar 292. Dat 
is een daling van maar liefst 23%. In bijna één op drie gemeenten ging het zwembad dus 
dicht. In zijn beleidsnota geeft de minister aan dat hij verder wil investeren in 
sportinfrastructuur, waaronder zwembaden.
Het antwoord op mijn schriftelijke vraag nr. 594 van 1 juni 2023 wijkt af van het rapport 
Sportinfrastructuur van Statistiek Vlaanderen. Daardoor ben ik genoodzaakt om mijn vraag 
opnieuw te stellen met het oog op een verduidelijking.
Gelieve alle gegevens beschikbaar te stellen in Excel.
1. Hoeveel zwembaden sloten de deuren definitief sinds 2002? Graag een lijst met daarbij 
de naam van het zwembad, de provincie en gemeente waar het zwembad zich bevond 
en het sluitingsjaar, alsook het soort zwembad (overdekt of openlucht) en het type 
zwembad (publiek, privaat of zwembad in school).
2. Hoe kijkt de minister naar de evolutie van het aantal zwembaden in Vlaanderen? Is er 
volgens hem nood aan bijsturingen van het beleid? Zo ja welke?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 185 van 8 december 2023
van BRECHT WARNEZ
1. Ik verwijs hierbij naar punt 3 van het antwoord op schriftelijke vraag 594 van 1 juni 
2023. De cijfers die hier voorzien werden, zijn correct. Sport Vlaanderen bezorgt 
jaarlijks een lijst van sportinfrastructuren uit haar databank aan Statistiek Vlaanderen. 
Dit is een momentopname. Er is een vermoeden dat er een afwijking mogelijk kan zijn 
omdat de databank van Sport Vlaanderen voortdurend de meest recente gegevens 
bevat, waar dit bij statistiek Vlaanderen slechts één keer per jaar geüpdatet wordt. 
2. Wanneer ik de evolutie van het aantal zwembaden in Vlaanderen bekijk, dan merk ik 
dat de inspanningen die geleverd werden wel degelijk lonen. Tot enkele jaren geleden 
was er een duidelijk negatieve trend in het aantal zwembaden merkbaar, maar sinds 
2016 blijft dit aantal ongeveer stabiel. De vermelde daling van 378 naar 292 zwembaden 
in Vlaanderen manifesteert zich dan ook bijna volledig in de periode 2004-2016. De 
ondersteuning van publieke zwembaden startte in 2015 met 2 specifieke 
projectoproepen van elk 10 miljoen euro voor bouw- of renovatieprojecten. Later werd 
de ondersteuning structureel verankerd onder vorm van het decreet bovenlokale 
sportinfrastructuur en topsportinfrastructuur waar ook zwembaden kunnen indienen. 
Mede dankzij deze ondersteuning zijn er de laatste 10 jaar 22 nieuwe en 44 
gerenoveerde zwembaden bij gekomen en verschillende ondersteunde projecten 
moeten nog worden opgeleverd. Bovendien leveren deze nieuwe of gerenoveerde 
zwembaden vaak een grotere oppervlakte aan zwembadwater op. Om sluitingen te 
vermijden als gevolg van de energiecrisis heb ik dit jaar bovendien een projectoproep 
gelanceerd om publieke zwembaden die investeren in energiebesparende maatregelen 
te ondersteunen. Ik heb hiervoor een voorstel van selectie voorgelegd aan de Vlaamse 
Regering voor het Kerstreces waarbij 28 zwembaden steun ontvangen voor een totaal 
bedrag van 17,9 miljoen euro – fors meer dan de ruim 10 miljoen euro die aanvankelijk 
voorzien was. Vlaanderen dekt hier 60% van de totale investeringskost, wat betekent 
dat het in totaal gaat om ongeveer 30 miljoen euro aan investeringen. Ik wil het 
ondersteuningsbeleid  rond publieke zwembaden nog verder uitbouwen en in het 
voorjaar van 2024 bekijk ik met Sport Vlaanderen op welke manier we kunnen komen 
tot aanvullende structurele ondersteuningsmaatregelen. Het is mijn doelstelling om nog 
deze regeerperiode een eerste voorstel voor te leggen aan de Vlaamse Regering.  
