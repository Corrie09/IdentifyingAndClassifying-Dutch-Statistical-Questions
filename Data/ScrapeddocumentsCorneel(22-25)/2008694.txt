title: Salarisschalen onderwijspersoneel - Stand van zaken
thema: Onderwijs en Vorming
pdf link: https://docs.vlaamsparlement.be/pfile?id=2008694
thema link: https://www.vlaamsparlement.be/parlementaire-documenten/schriftelijke-vragen/1773401
SCHRIFTELIJKE VRAAG
nr. 72
van BRECHT WARNEZ
datum: 19 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Salarisschalen onderwijspersoneel  -  Stand van zaken
In 2020 werden volgens het jaarverslag van het Agentschap voor Onderwijsdiensten 
(AGODI) 150 salarisschalen gebruikt voor de uitbetaling van de lonen in het Vlaamse 
onderwijs. Welke salarisschaal gehanteerd wordt voor welk personeelslid hangt af van het 
bekwaamheidsbewijs en het ambt, waarbij soms een onderscheid gemaakt wordt tussen 
onderwijsvormen, onderwijsniveaus en het soort vak.
Uit het verslag blijkt verder dat 34 van de 150 salarisschalen worden toegekend aan niet 
meer dan vijf personeelsleden; 11 salarisschalen zijn goed voor 82 procent van de 
personeelsleden. Daarbij rijst de vraag of een verdere vereenvoudiging van het aantal 
salarisschalen niet noodzakelijk is.
Anderzijds heeft AGODI in 2019 vastgesteld dat de opname van gevalideerde 
beroepsprestaties in het loopbaanoverzicht in 91,67% van de dossiers leidt tot een correcte 
uitbetaling van het salaris. Daarmee werd de norm van 95% niet gehaald. In het verslag 
van 2020 koos AGODI ervoor om twee nieuwe parameters te controleren: (i) de berekening 
van het wachtgeld bij een terbeschikkingstelling wegens ziekte (TBS ziekte) en (ii) het 
salaris dat een personeelslid met een langdurig verlof voor verminderde prestaties om 
medische redenen (LVVPmed) ontvangt. De controle van de TBS ziekte leverde een 
correctheid op van 92,34%. Daarmee haalt het agentschap de norm van 95% niet. AGODI 
zal in opleidingen voorzien om de dossierbeheerders beter wegwijs te maken in de 
berekening van het wachtgeld. Voor de berekening van het salaris van LVVPmed haalt 
AGODI de norm van 95% wel, met een correctheid van 96,92%.
Graag alle data in Excel beschikbaar stellen.
1. Weet de minister waarom AGODI in zijn laatste rapport twee nieuwe parameters (TBS 
ziekte en LVVPmed) heeft gekozen? Zo ja, wat is de motivatie daartoe?
2. Wat de controle van de TBS ziekte betreft, haalt het agentschap de norm van 95% 
niet. AGODI zal ook in dit geval in opleidingen voorzien voor de dossierbeheerders.
a) Hoe zullen de opleidingen inhoudelijk opgebouwd en praktisch georganiseerd 
worden? Zullen de opleidingen bijvoorbeeld gelijkaardig zijn aan de opleidingen 
die AGODI in 2020 al heeft georganiseerd in verband met het correct verwerken 
van de uitbetaling van de salarissen van personeelsleden met een validering van 
vroegere diensten?
b) Welke resultaten wenst de minister te behalen na de opleiding?
3. De opname van gevalideerde beroepsprestaties in het loopbaanoverzicht leidde in 
2019 in 91,67% van de dossiers tot een correcte uitbetaling van het salaris.
a) Beschikt de minister over de cijfers van 2021? Graag een overzicht in Excel.
b) Zo ja, hoe interpreteert de minister de nieuwe cijfers? Wat zijn volgens hem de 
pijnpunten en hoe poogt hij aan die pijnpunten te remediëren?
4. Welke initiatieven heeft de minister al genomen of zal de minister nog nemen met het 
oog op de verdere vereenvoudiging van de salarisschalen?
5. Salarisschalen worden soms behouden als overgangsmaatregel om de verworven 
rechten van het personeel maximaal te kunnen garanderen, meestal op vraag van de 
sociale partners.
Kan de minister een overzicht geven van alle uitdovende salarisschalen en het aantal 
personeelsleden dat nog volgens die schalen wordt uitbetaald (in Excel)?
6. AGODI gaf in januari 2020 verdiepende opleidingen aan zijn dossierbeheerders om de 
uitbetaling van de salarissen van personeelsleden met een validering van vroegere 
diensten correct te verwerken.
a) Hoe zien de intensieve opleidingen voor dossierbeheerders er inhoudelijk concreet 
uit?
b) Hoeveel opleidingen werden er in 2021, 2022 en 2023 georganiseerd en hoeveel 
deelnemers waren er voor die opleidingen?
c) Zullen er ook opleidingen in 2024 georganiseerd worden? Zo ja, hoeveel? Zo niet, 
is de minister van plan om ook in de toekomst extra opleidingen te organiseren?
d) Kan de minister een overzicht geven van het aantal deelnemers aan de opleidingen 
met inbegrip van de slaagpercentages in Excel?
e) Hoe evalueert de minister de opleidingen? Welke doelstellingen beoogt de minister 
daarmee te bereiken?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 72 van 19 oktober 2023
van BRECHT WARNEZ
1-5.Ik verwijs naar mijn antwoord op uw schriftelijke vraag nr. 104 (03/11/2022).
Ik wens hierbij nog te verduidelijken dat de norm van 95% correcte salarisbetalingen 
die AGODI hanteert, betrekking heeft op het geheel van de salarisbetalingen, en niet 
uitsluitend op een selectie van de meest complexe dossiers en dus slechts een zeer 
beperkt segment van het totale aantal dossiers.
Ik verwijs naar het jaarverslag van het Agentschap voor Onderwijsdiensten. Jaar na 
jaar staan deze rapporten online. Data over het kalenderjaar 2021 raadpleegt de 
Vlaamse volksvertegenwoordiger via de link. 
6. De aanpak van een opleiding wordt bij elke nieuwe opleiding specifiek beoordeeld. De 
verdiepende opleiding over valorisaties in 2020 combineerde een opfrissing van de 
algemene regelgeving en procedure met een focus op de aspecten waarvan het 
Agentschap vaststelde dat er fouten tegen werden gemaakt. Verdiepende opleidingen 
worden meestal gegeven door een ervaren expert die de praktijk van dossierbeheer 
door en door kent en dan ook zeer goed geplaatst is om de juiste accenten te leggen. 
Soms worden ze gecombineerd met een voorbereidende zelfstudie, zoals bijvoorbeeld 
bij de opleiding over zijinstroom (zie 6b). 
a) Zoals meegedeeld in mijn antwoord op schriftelijke vraag met als nummer 104 
(03/11/2022) toonden de kwaliteitscontroles in 2021 aan dat de opleiding 
valorisaties in sterke mate rendeerde. AGODI behaalde een correctheid van 
99,00%. AGODI oordeelde dat verdere opleidingen over dit onderwerp voorlopig 
niet nodig zijn. 
Verder organiseerde AGODI in 2022 vorming over de geldelijke validering van de 
ervaring als werknemer of zelfstandige voor knelpuntambten en -vakken voor 
zijinstromers. De opleiding bestond uit twee luiken: de basisopleiding werd 
aangeboden in de vorm van een e-learning die de medewerkers plaats- en 
tijdsonafhankelijk konden doorlopen tegen een bepaalde datum. Het voltooien van 
die basisopleiding was een voorwaarde om deel te nemen aan luik twee: een 
klassikale vervolgopleiding met focus op de praktische dossierverwerking en de 
combinatie van de validering als zijinstromer met de validering van openbare 
diensten en/of erkende ‘nuttige ervaring’. De klassikale sessies werden 
aangeboden op 25/10/2022 (fysiek) en op 28/10/2022 (online). Er namen in 
totaal 87 medewerkers aan deel.    
b) In het licht van de reeds georganiseerde vorming en de resultaten van de 
kwaliteitscontrole zijn in 2024 voorlopig geen nieuwe opleidingen over de 
validering van vroegere diensten gepland.
c) Zie vraag b. Slaagpercentages zijn niet van toepassing. De evolutie van de 
kwaliteit wordt opgevolgd via de kwaliteitsrapporten.  
d) Ik verwijs opnieuw naar mijn antwoord op identieke vraag (SV nr. 104 van 
03/11/2022). Er zijn geen nieuwe gegevens.
