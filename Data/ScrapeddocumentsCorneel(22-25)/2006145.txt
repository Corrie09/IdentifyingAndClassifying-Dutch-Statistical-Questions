title: Inclusiviteit hoger onderwijs - Doctoraatsstudenten met een beperking
thema: Onderwijs en Vorming
pdf link: https://docs.vlaamsparlement.be/pfile?id=2006145
thema link: https://www.vlaamsparlement.be/parlementaire-documenten/schriftelijke-vragen/1770757
SCHRIFTELIJKE VRAAG
nr. 20
van BRECHT WARNEZ
datum: 12 oktober 2023
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Inclusiviteit hoger onderwijs  -  Doctoraatsstudenten met een beperking
In 2015-2016 waren er in heel Vlaanderen een 40-tal personen met een handicap of een 
functiebeperking bezig met een doctoraatsopleiding of academische graad van doctor. Dat 
cijfer is echter te nuanceren, daar niet alle instellingen inschrijvingen in een 
doctoraatsopleiding registreerden en er enkel rekening wordt gehouden met studenten met 
een functiebeperking die een statuut hebben bij het Vlaams Agentschap voor Personen met 
een Handicap (VAPH). Het cijfer zou aldus een onderschatting zijn van het werkelijke aantal 
personen met een handicap of functiebeperking die een doctoraatsopleiding ondernamen.
De Vlaamse overheid zet sterk in om studeren met een functiebeperking in het hoger 
onderwijs mogelijk te maken, opdat die studenten dezelfde kansen krijgen om succesvol 
hun diploma te behalen. Op die manier wordt toegewerkt naar meer inclusief hoger 
onderwijs. Zo biedt het Vlaams Ministerie van Onderwijs en Vorming specifieke, individuele 
ondersteuning aan, onder andere in de vorm van onderwijsleermiddelen, tolkuren en 
omzetting van lesmateriaal. De student kan die ondersteuning aanvragen via de sociale 
voorzieningen van de instelling.
1. Heeft de minister kennis van het aantal studenten met een handicap of 
functiebeperking dat zich sinds 2017-2018 inschreef voor een doctoraatsopleiding? 
Graag een overzicht in Excel per instelling per jaar.
2. Hoeveel (redelijke) aanpassingen, aangevraagd door studenten in een 
doctoraatsopleiding, werden sinds 2017-2018 toegezegd en hoeveel werden 
geweigerd door de instellingen hoger onderwijs (artikel II.276, §3, van de Codex Hoger 
Onderwijs)? Graag een overzicht in Excel per instelling, per jaar.
3. Hoe evalueert de minister de individuele ondersteuning die het Vlaams Ministerie van 
Onderwijs aanbiedt in het hoger onderwijs voor studenten met een handicap of 
functiebeperking?
a) Hoeveel doctoraatsstudenten maken van zo’n ondersteuning gebruik? Graag een 
overzicht van het aantal studenten dat van zulke maatregelen gebruikmaakt, per 
instelling.
b) Wat houdt de concrete rol van het Steunpunt Inclusief Hoger Onderwijs in bij het 
uitwerken van meer inclusief hoger onderwijs?
c) Zijn er gegevens beschikbaar van hoe studenten zelf deze maatregelen evalueren?
Zo ja, kan de minister ze beschikbaar stellen?
Zo niet, plant de minister een bevraging daaromtrent?
4. Zijn er in de nabije toekomst nog bijkomende initiatieven gepland om studenten met 
een handicap of functiebeperking te ondersteunen? Zo ja, wat is het plan van aanpak 
en het budget?
Deze vraag werd gesteld aan de ministers Ben Weyts (40), Jo Brouns (20)
JO BROUNS 
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 20 van 12 oktober 2023
van BRECHT WARNEZ
Een antwoord zal worden aangeleverd door minister Ben Weyts, viceminister-president 
van de Vlaamse Regering, Vlaams minister van Onderwijs, Sport, Dierenwelzijn en 
Vlaamse Rand.
