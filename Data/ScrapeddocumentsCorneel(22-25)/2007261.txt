title: Politieonderwijs - Modernisering
thema: Onderwijs en Vorming
pdf link: https://docs.vlaamsparlement.be/pfile?id=2007261
thema link: https://www.vlaamsparlement.be/parlementaire-documenten/schriftelijke-vragen/1773470
SCHRIFTELIJKE VRAAG
nr. 75
van LUDWIG VANDENHOVE
datum: 19 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Politieonderwijs  -  Modernisering
In het begin van de legislatuur heb ik enkele vragen gesteld over het politieonderwijs en 
in hoeverre er plannen waren om dat onderwijs zoveel mogelijk in te kantelen in het 
reguliere onderwijs.
De vorige federale minister van Binnenlandse Zaken Jan Jambon had plannen ter zake. Ik 
heb de indruk dat ze grotendeels zijn stilgevallen, op een aantal proefprojecten zonder 
financiële steun na, met de huidige federale minister van Binnenlandse Zaken Annelies 
Verlinden.
Aangezien onderwijs gemeenschapsbevoegdheid is en politie federale bevoegdheid, is er 
samenwerking nodig om op dat vlak vorderingen te maken.
1. Welke stappen heeft de minister tijdens deze legislatuur, chronologisch, gezet om 
vooruit te gaan in het dossier?
2. Heeft de minister interesse of desinteresse ervaren bij de federale minister van 
Binnenlandse Zaken om op dat vlak vorderingen te maken?
3. Momenteel zouden er een aantal proefprojecten lopen vanuit het kabinet van de 
minister van Binnenlandse Zaken, ook aan Vlaamse kant. Is de minister betrokken bij 
de projecten? In welke mate?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 75 van 19 oktober 2023
van LUDWIG VANDENHOVE
1. In vraag om uitleg nr. 2619 van juni 2020 heb ik geantwoord over de mogelijkheden 
die de Vlaamse overheid heeft gecreëerd om de diploma’s die worden uitgereikt na 
opleidingen van de federale politiescholen een plaats te geven in het Vlaamse hoger 
onderwijs. Het is aan de politiescholen om een aanvraag in te dienen voor een toets 
nieuwe opleiding bij de Nederlands-Vlaamse Accreditatieorganisatie (NVAO). Ik heb 
geen positief toetsingsbesluit en -rapport ontvangen, dus kan er geen erkenning of 
registratie door de Vlaamse Regering gebeuren. 
2-3.Minister Verlinden heeft de politiescholen gestimuleerd om een samenwerking op te 
zetten met enkele hogescholen. Ik neem aan dat we deze pilootprojecten afwachten 
alvorens verdere uitspraken te doen over het verdere vervolg.
