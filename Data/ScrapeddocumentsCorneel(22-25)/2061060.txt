title: Geactualiseerd 'actieplan grensoverschrijdend gedrag in de cultuur- en audiovisuele sector' - Stand van zaken
thema: Cultuur
pdf link: https://docs.vlaamsparlement.be/pfile?id=2061060
thema link: https://www.vlaamsparlement.be/parlementaire-documenten/schriftelijke-vragen/1818221
SCHRIFTELIJKE VRAAG
nr. 192
van STEPHANIE D'HOSE
datum: 8 april 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Geactualiseerd ‘actieplan grensoverschrijdend gedrag in de cultuur- en audiovisuele sector’  
-  Stand van zaken
Tijdens de vergadering van de commissie Cultuur op 5 oktober 2023 stelde ik een vraag 
om uitleg over het geactualiseerde actieplan grensoverschrijdend gedrag in de cultuur- en 
audiovisuele sector. 
Na de afronding van de evaluatie van het actieplan zijn er positieve punten naar voren 
gekomen, zoals de destigmatisering van het onderwerp en de ontwikkeling van effectieve 
instrumenten en samenwerkingsverbanden. Er zijn echter ook enkele aandachtspunten 
benoemd, zoals de noodzaak om meer sectoren te bereiken en drempels voor meldingen 
van grensoverschrijdend gedrag te verlagen, met name voor freelancers en tijdelijke 
medewerkers.
De minister zou meteen na afloop van de parlementaire vraag alle partners rond de tafel 
uitnodigen om de resultaten en aanbevelingen gezamenlijk te vertalen in concrete acties 
en een geactualiseerd actieplan op te stellen.
Dat de problematiek nog steeds brandend actueel is, hoeft geen betoog. Onlangs zette 
Antwerps kunstenhuis De Studio zijn algemeen directeur tijdelijk op non-actief. Het 
kunstenhuis wil onderzoeken of bepaalde beweringen over grensoverschrijdend gedrag 
kloppen uit een tekst van actrice Julie Cafmeyer.
1. Wanneer heeft die rondetafel plaatsgevonden? Welke partners waren aanwezig? Hoe 
evalueert de minister die rondetafel, en zijn er nieuwe bevindingen uit gekomen?
2. Kan de minister informeren over de voortgang van het omzetten van die 
evaluatieresultaten in concrete acties voor een geactualiseerd actieplan? Worden alle 
subsectoren in dezen voldoende bereikt?
3. De minister noemde de overgang van de Genderkamer naar het nieuwe Vlaams 
Meldpunt Grensoverschrijdend Gedrag, dat een samenwerking is tussen het 
Agentschap Justitie en Handhaving en het Vlaams Mensenrechteninstituut. 
Kan de minister aangeven hoe de werking van dit meldpunt, met betrekking tot 
meldingen van grensoverschrijdend gedrag in de cultuur- en audiovisuele sector, 
verloopt sinds de overgang? En hoe wordt ervoor gezorgd dat de werking van het 
meldpunt blijft bijdragen aan de integrale aanpak van grensoverschrijdend gedrag in 
die sector?
4. Naar aanleiding van de commotie over het uitstel van de documentaire ‘Het proces dat 
niemand wou’ laaide de discussie over grensoverschrijdend gedrag in de mediasector 
hoog op. 
Ziet de minister nood aan meer samenwerking tussen de cultuursector en de 
mediawereld om de aanpak van grensoverschrijdend gedrag te versterken?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ANTWOORD
op vraag nr. 192 van 8 april 2024
van STEPHANIE D'HOSE
1. Er hebben in najaar 2023 twee rondetafelgesprekken plaatsgevonden met de volgende 
sector- en expertiseorganisaties: oKo, Sociaal Fonds Podiumkunsten, Kunstenpunt, 
FARO, Circuscentrum, Literatuur Vlaanderen, Socius, De Federatie, VLAMO, VI.BE, 
Danspunt, OPENDOEK, Kunstwerkt, Muziekmozaïek, Cultuurloket, NICC, mediarte, 
Engagement Arts, en het Vlaams Meldpunt Grensoverschrijdend Gedrag. BREEDBEELD, 
Creatief Schrijven, Koor & Stem, en het VAF konden door omstandigheden niet 
aansluiten, maar bleven betrokken in het verdere proces. Het eerste rondetafelgesprek 
vond plaats op 6 oktober en had twee grote functies. Enerzijds diende deze sessie om 
de culturele bovenbouw te informeren over het traject dat het actieplan sinds 2018 
heeft afgelegd en in te gaan op de bevindingen van het evaluatieonderzoek van de 
Universiteit Antwerpen. Anderzijds was het een belangrijk moment om bovenstaande 
sectorpartners te consulteren over de actuele noden, prioriteiten en knelpunten van 
elke subsector. Hier werd dieper op ingegaan tijdens de tweede rondetafel op 8 
november, om zo verdere invulling te geven aan de aanpak van grensoverschrijdend 
gedrag en tot een nieuw actieplan te komen.
Beide gesprekken verliepen zeer constructief. Ze toonden de inzet van de betrokken 
organisaties om de problematiek aan te pakken en de deelnemers beaamden in grote 
mate de bevindingen van het evaluatieonderzoek. Een belangrijke nieuwe bevinding 
die uit de rondetafels kwam, is dat het nieuwe actieplan een zekere flexibiliteit moet 
hebben en moet inzetten op twee sporen. De professionele kunstensector heeft een 
actieve rol gespeeld in het oorspronkelijke actieplan. Sectoren zoals circus, cultureel 
erfgoed, literatuur, sociaal-cultureel volwassenenwerk en de amateurkunsten zijn 
echter nieuwer binnen dit verhaal, maar evenzeer vragende partij om er hun schouders 
onder te zetten. Dat toont zich in de bottom-up initiatieven die zij de voorgaande jaren 
spontaan hebben ondernomen. Die combinatie creëert in de realiteit twee snelheden: 
een eerste spoor waarin verkenning centraal staat, en een tweede spoor waarin 
bestendiging aan de orde is. Het nieuwe actieplan erkent beide sporen en probeert in 
de combinatie ervan een evenwicht te vinden tussen gezamenlijke oplossingen en 
acties waar mogelijk, en maatwerk waar nodig.
2. Na de rondetafelgesprekken vond nog verdere bilaterale afstemming met de 
subsectoren plaats, om hun noden goed te capteren in het nieuwe actieplan voor de 
cultuursector. Dat actieplan staat intussen op punt. De input van zowel de 
aanbevelingen uit het evaluatieonderzoek als de individuele en groepsgesprekken met 
de sectorpartners vormden hiervoor de basis. Het nieuwe actieplan richt zich tot de 
amateurkunsten, het circusveld, cultureel erfgoed, literatuur, de professionele 
kunstensector, en het sociaal-cultureel volwassenenwerk. In deze initiatieven is oog 
voor zowel professionele als vrijetijdscontexten. Er gaat bijzondere aandacht naar het 
bereiken en ondersteunen van kleine organisaties en kwetsbare profielen zoals 
vrijwilligers, leden, deelnemers, flexwerkers, freelancers, en individuele beoefenaars.  
Maandag 29 april vond de lancering van twee nieuwe actieplannen tegen 
grensoverschrijdend gedrag plaats: een voor de cultuursector en een voor de media- 
en filmsector. Dat gezamenlijk lanceringsmoment gebeurde in het bijzijn van de 
culturele bovenbouw, de partners van het overlegplatform van mediarte, en 
expertiseorganisaties zoals Sensoa, ICOBA en het Vlaams Meldpunt 
Grensoverschrijdend Gedrag. Het actieplan tegen grensoverschrijdend gedrag is te 
vinden op de website van het Departement Cultuur, Jeugd en Media. Het actieplan 
tegen grensoverschrijdend gedrag in de Vlaamse media- en filmsector is te vinden op 
de website van mediarte.
3. Om die overgang zo vlot mogelijk te laten verlopen, heb ik het Vlaams Meldpunt 
Grensoverschrijdend Gedrag zo vroeg mogelijk betrokken in het traject naar een nieuw 
actieplan voor de cultuursector. Zij namen deel aan de rondetafelgesprekken, waren 
aanwezig op het lanceringsmoment, en zullen ook in de stuurgroep van het actieplan 
voor de cultuursector zetelen. Daarnaast bevat het actieplan een specifieke actie om 
de samenwerking tussen het Vlaams Meldpunt en de cultuursector te stimuleren, met 
name Actie 2.2: De samenwerking met het Vlaams Meldpunt Grensoverschrijdend 
Gedrag wordt versterkt om de continuïteit van een ombudsfunctie voor de cultuursector 
te garanderen. Die actie heeft twee doelstellingen: 
- De toeleiding van personen uit de cultuursector naar het Meldpunt faciliteren, zodat 
iedereen hier vlot hun weg naar vindt.
- De sectorspecifieke expertise van de aangeduide sectorverantwoordelijken binnen 
het Meldpunt versterken. 
In functie daarvan licht het Meldpunt haar werking toe tijdens sectorspecifieke 
infosessies, gefaciliteerd door de betrokken sectorspeler(s), en nemen de 
sectorverantwoordelijken deel aan cultuurspecifieke sectordagen, infosessies, 
conferenties en evenementen. Ook hebben zowel de cultuursector als het Meldpunt 
intussen al stappen ondernomen om goede samenwerkingsafspraken te maken. 
Daarnaast deelden verschillende steunpunten, belangenbehartigers en 
koepelorganisaties de recente bekendmakingscampagne van het Vlaams Meldpunt via 
hun websites, nieuwsbrieven en socialemediakanalen. 
4. Hoewel de cultuur- en mediasector elk een eigen actieplan hebben om gericht in te 
spelen op sectorspecifieke noden, blijf ik samenwerking tussen deze partnersectoren 
stimuleren. Dat is een van de redenen waarom collega-minister Dalle en ik voor een 
gezamenlijk lanceringsmoment kozen. 
Beide actieplannen schuiven enkele gedeelde prioriteiten en gezamenlijke acties naar 
voren. Zo wordt ingezet op expertise- en kennisdeling tussen de cultuur- en 
mediasector via een jaarlijks cross-sectoraal overlegplatform en zullen beide 
bevoegdheden sterk samenwerken voor de audiovisuele sector. Ook bundelen ze de 
krachten in de uitwisseling met het hoger onderwijs en gaan ze elk aan de slag met 
intimiteitscoördinatie. De ondersteuning van leidinggevenden en omstaanders is een 
prioriteit in beide actieplannen. Tot slot zullen beide sectoren het getrapte vangnet van 
aanspreekpunten versterken door in te zetten op vertrouwenspersonen en de 
samenwerking met het Vlaams Meldpunt Grensoverschrijdend Gedrag. Dat vangnet 
wordt visueel weergegeven in een flowchart voor de cultuur- en mediasector. 
De samenwerking tussen beide sectoren staat verder toegelicht in beide actieplannen 
onder ‘samenwerking Cultuur & Media’.
BIJLAGEN
1.Het actieplan tegen grensoverschrijdend gedrag in de cultuursector (2024-2025)
2. Het actieplan tegen grensoverschrijdend gedrag in de Vlaamse media- en filmsector 
(2024-2025): https://www.mediarte.be/nl/dossiers/grensoverschrijdend-
gedrag/actieplan/actieplan-2024-2025-tegen-grensoverschrijdend-gedrag
