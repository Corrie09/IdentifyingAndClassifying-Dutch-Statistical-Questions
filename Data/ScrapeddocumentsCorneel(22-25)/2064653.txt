title: Uitleendienst Kampeermateriaal voor de Jeugd (ULDK) - Aanvragen
thema: Jeugdbeleid
pdf link: https://docs.vlaamsparlement.be/pfile?id=2064653
thema link: https://www.vlaamsparlement.be/parlementaire-documenten/schriftelijke-vragen/1825813
SCHRIFTELIJKE VRAAG
nr. 106
van YVES BUYSSE
datum: 3 mei 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Uitleendienst Kampeermateriaal voor de Jeugd (ULDK)  -  Aanvragen
Met mijn schriftelijke vraag nr. 118 van 5 april 2022 informeerde ik naar de initiatieven 
van de minister om voldoende kampeermateriaal (in hoofdzaak tenten) ter beschikking te 
stellen van onze jeugdbewegingen voor de organisatie van het jaarlijkse 
zomerkamp/bivak. Dat gebeurt via de Uitleendienst Kampeermateriaal voor de Jeugd. 
De aanleiding voor mijn vragen waren toen de hulpkreten van heel wat jeugdbewegingen 
voor wie er bij de ULDK niet of niet voldoende ontleenmateriaal aanwezig was. Ondertussen 
werden bijkomende investeringen gedaan en werd ook het ontleensysteem verbeterd 
waardoor de aanvragers vlugger weten waar ze aan toe zijn.
1. Hoeveel aanvragen voor het ontlenen van tenten werden er gedaan voor de zomer van 
2024? 
2. Op hoeveel vragen kon volledig worden ingegaan, op hoeveel vragen slechts 
gedeeltelijk en op hoeveel vragen moest een negatief antwoord worden gegeven?
3. Hoe verhoudt zich dat tot de aanvragen in 2023?
4. Noopt het antwoord op voorgaande vragen tot bijkomende investeringen? 
5. De minister had aan het Departement Cultuur, Jeugd en Media (CJM) gevraagd om het 
reservatiesysteem en de ontleningsprocessen van de ULDK door te lichten. Een eerste 
stap in dat traject was de uitwerking van een zogenaamde roadmap. Op basis daarvan 
zou de minister bekijken welke stappen in de toekomst noodzakelijk zouden zijn om 
de werkprocessen van de ULDK te optimaliseren zodat de dienstverlening nog beter 
aansluit bij de verwachtingen van de jeugdgroepen. 
Graag had ik vernomen welke conclusies uit dat onderzoek werden getrokken. 
6. In mijn schriftelijke vraag van 2022 en tijdens de gedachtewisseling daarover stelde 
ik voor om opnieuw contact op te nemen met Defensie om te bekijken of ze eventueel 
opnieuw kunnen inspringen met materiaal wanneer de voorraad van de Vlaamse 
Uitleendienst niet voldoet. 
Is er ondertussen contact geweest? En zo ja, met welk resultaat?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 106 van 3 mei 2024
van YVES BUYSSE
1. ULDK ontving 978 aanvragen voor de piekperiode van 1 juli 2024 tot en met 16 
augustus 2024. Voor de niet-piekperiode (voor- en najaar) staat de teller momenteel 
op 58.  
2. De verenigingen konden van 1 tot en met 19 februari een aanvraag indienen voor de 
zomerperiode. Dankzij het volledig gedigitaliseerde reservatieproces werden alle tenten 
optimaal verdeeld over de aanvragers. Van de 978 groepen ontvingen 643 groepen alle 
tenten die ze aanvroegen; de andere 335 groepen ontvingen gemiddeld 80% van de 
aangevraagde tenten. Er is geen wachtlijst. 
 
3. Voor het ontleenseizoen 2023 ontving ULDK in totaal 1.056 aanvragen. Er werden 
initieel 115 aanvragen geheel of gedeeltelijk geweigerd. Van de 115 geweigerde 
aanvragen vonden 61 groepen zelf een oplossing: lenen van een andere vereniging, 
huren op de privémarkt, zelf tenten kopen, … De overige 54 groepen konden in tweede 
instantie alsnog door de ULDK worden geholpen. Finaal stonden er in 2023 geen 
groepen meer op de wachtlijst.
4. Ik investeerde deze legislatuur elk jaar in de aankoop van tenten om de voorraad van 
de ULDK minstens op peil te houden. Ondanks de sterk stijgende aankoopprijs van de 
tenten, blijft de voorraad minstens op peil. Onderstaande tabel toont aan dat de ULDK 
momenteel over het hoogste aantal tenten ooit beschikt.
    Seniortenten Patrouilletenten TOTAAL
2024 2.378 3.244 5.622
2023 2.372 3.249 5.621
2022 2.301 3.273 5.574
2021 2.142 3.136 5.278
2020 2.104 3.136 5.240
2019 2.206 3.156 5.362
2018 2.134 3.204 5.338
2017 2.000 3.253 5.253
2016 1.913 3.204 5.117
5. De roadmap toonde aan dat inzet op het digitaliseren van de administratieve processen 
nodig was. Ik maakte daarvoor een budget van 175 keuro vrij. In een eerste fase kwam 
een volledig nieuw reservatiesysteem dat aansluit op het Verenigingsloket. Dit 
verminderde de foutenmarge en verlaagde de aanvraagstress voor de groepen. Zij 
hadden nu immers drie weken de tijd om een aanvraag in te dienen en wisten twee 
weken later al over hoeveel tenten ze deze zomer kunnen beschikken. Het nieuwe 
systeem biedt de groepen ook een ontleningshistoriek, wat voorheen niet het geval 
was.
Verder verbeterde de gebruikerservaring aanzienlijk en is de toegankelijkheid 
uitgebreid naar diverse apparaten (desktop, tablet en smartphone). Ook alle 
communicatie verloopt vanaf nu digitaal. De implementatie van een nieuwe back-end 
vereenvoudigt het beheer en de opvolging, terwijl de aanvraagprocedure nu enkel de 
essentiële gegevens vereist. 
De volgende fase is de koppeling van het reservatiesysteem met het boekhoudsysteem 
van het ministerie (Orafin) De verwachting is dat vanaf augustus 2024 een 
automatische facturatie kan plaatsvinden. Verder zal er vanaf deze zomer ook een 
nieuwe rapportagefunctie volgen. 
6. In het verleden was er inderdaad een samenwerkingsakkoord met Defensie. In de loop 
der jaren verminderde de kwaliteit en het aantal tenten dat Defensie ter beschikking 
stelde echter gestaag. Omdat de ontleningen bovendien gepaard gingen met 
omslachtige administratieve processen, stelde de kosten-baten-vraag zich hoe langer 
hoe meer. Toen in 2020 vanuit Defensie de principiële beslissing kwam om nieuw 
aangekochte tenten niet langer uit te lenen, achtte het ULDK het niet meer doelmatig 
om aan te dringen op een verdere samenwerking.
