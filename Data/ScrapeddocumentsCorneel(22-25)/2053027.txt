title: IJzer- en Handzamevallei - Uitbreiding natuurbeheerplan
thema: Natuur en Milieu
pdf link: https://docs.vlaamsparlement.be/pfile?id=2053027
thema link: https://www.vlaamsparlement.be/parlementaire-documenten/schriftelijke-vragen/1810327
SCHRIFTELIJKE VRAAG
nr. 422
van BART DOCHY
datum: 6 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
IJzer- en Handzamevallei  -  Uitbreiding natuurbeheerplan
Het Agentschap voor Natuur en Bos (ANB) wil het bestaande natuurbeheerplan IJzer- en 
Handzamevallei uitbreiden. In 2014 werd al 696 hectare goedgekeurd, maar daar moet nu 
190 hectare bijkomen. Het doel is om in het gebied een type 4 natuurreservaat te creëren, 
het hoogst beschermde natuurgebied dat er is. 
Volgens het ANB zijn alle gronden vrij van landbouwgebruik (pacht) en in onderling overleg 
met de landbouwers aangekocht. Er wordt ook samen met landbouwers natuurbeheer zoals 
begrazing uitgevoerd en het natuurbeheerplan zou geen gevolgen hebben voor andere 
percelen buiten het plan. 
De publieke consultatie liep van 29 januari tot 29 februari 2024, toch klagen landbouwers 
de erbarmelijke communicatie aan. Men werd pas kort voor het openbaar onderzoek 
ingelicht en verkreeg weinig informatie. Door dat plan komen vele landbouwers met hun 
gronden in het natuurreservaat type 4 te liggen. Men vreest op termijn economische 
gevolgen.
Daarnaast wenst men ook een bestaand bos te kappen omwille van de aanwezigheid van 
roofvogels en in functie van de ontwikkeling van de kwartelkoning. Men wil dat bos op een 
andere locatie compenseren.
1. Hoe komt een natuurbeheerplan tot stand? Wie wordt betrokken bij de opmaak? Wie 
is de indiener en wie beoordeelt een natuurbeheerplan?
2. Hoe wordt de administratie landbouw betrokken in de boordeling en opmaak van een 
nathuurbeheerplan in functie van de impact op landbouwbedrijven en landbouwgrond?
3. Hoe verliep het proces om tot de uitbreiding van het natuurbeheerplan IJzer- en 
Handzamevallei te komen?
a) Hoeveel grond agrarisch gebied (en hoeveel daarvan was herbevestigd agrarisch 
gebied) is sinds 2014 aangekocht om de uitbreiding te faciliteren?
Graag opsplitsing per jaar en hoeveel hectare en in welke bestemming (agrarisch/ 
herbevestigd agrarisch gebied (HAG))?
b) Welke aankopen werden gesubsidieerd en voor welke bedragen door welk 
departement, agentschap of overheid?
4. We krijgen ook veel vragen over de gebrekkige transparantie en openbaarheid bij de 
opmaak van dat plan. 
a) Hoe werd participatief gewerkt om tot het natuurbeheerplan te komen?
b) Waarom worden eigenaars niet verwittigd bij de opname in het globale kader?
5. De bepaling van het globale kader neemt ook niet-bevestigd agrarisch gebied op. 
Hoe is die methode te rijmen met de letter en geest van het landbouwakkoord?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 422 van 6 maart 2024
van BART DOCHY
1. Voor een terrein dat beheerd wordt of zal worden ten behoeve van het natuurbehoud 
kan een natuurbeheerplan worden opgemaakt. Een natuurbeheerplan kan door een of 
meerdere eigenaars en beheerders van terreinen opgestart worden, bestaande uit 
zowel openbare als private terreinen. Hierbij wordt gestreefd naar een geïntegreerd 
beheer, rekening houdend met de ecologische, de economische en de sociale functie.
De opmaak wordt over het algemeen uitgewerkt door de verschillende deelnemers van 
het beheerplan. Een natuurbeheerplan wordt ingediend bij het Agentschap voor Natuur 
en Bos (ANB). Tijdens de procedure voor de goedkeuring van een natuurbeheerplan 
wordt een ontwerp van het natuurbeheerplan onderworpen aan een consultatie van het 
publiek als het gaat om terreinen van type twee, type drie of type vier. Het ontwerp 
wordt eveneens onderworpen aan het advies van verschillende overheidsinstanties.
Binnen het ANB gebeurt het opstellen van natuurbeheerplannen en de behandeling van 
natuurbeheerplannen volledig gescheiden. De Afdeling Terreinbeheer stelt de 
natuurbeheerplannen op, terwijl de Afdeling Adviezen, Vergunningen, Erkenningen en 
Subsidies ze goedkeurt. Om de onafhankelijkheid tussen deze afdelingen te bewaken, 
is er een deontologische code van toepassing. Integriteit is immers een belangrijke 
kwaliteit die de Vlaamse overheid als organisatie nastreeft.
2. Zie voormeld antwoord. Het Agentschap voor Landbouw en Zeevisserij wordt om advies 
gevraagd als het uitvoeren van een natuurbeheerplan kan leiden tot een betekenisvolle 
aantasting van de agrarische structuur in agrarisch gebied. Om de advisering vlot te 
kunnen laten verlopen, werd een samenwerkingsovereenkomst afgesloten tussen het 
Agentschap voor Landbouw en Zeevisserij en het ANB rond de invulling van het begrip 
‘betekenisvolle aantasting van de agrarische structuur’.
3. Het ontwerp natuurbeheerplan werd ingediend bij het ANB op 11 december 2023 en 
werd op 4 januari 2024 ontvankelijk en volledig verklaard. Met betrekking tot de 
publieke consultatie werd door de indiener van het natuurbeheerplan op 18 januari 
2024 de vraag tot aankondiging op de gemeentelijke website gesteld aan de 
verschillende gemeentebesturen. Op dezelfde dag ging de aanplakking met betrekking 
tot de publieke consultatie van start op een aantal toegangswegen naar het terrein, 
verspreid in het gebied. De publieke consultatie werd effectief georganiseerd van 29 
januari tot en met 29 februari 2024. Tijdens deze consultatieperiode werd de informatie 
over de publieke consultatie en het ontwerp-natuurbeheerplan bijkomend onder de 
vorm van een pdf-bestand op de website van het ANB gepubliceerd.
Op 22 januari 2024 werden adviesvragen verzonden naar het College van 
Burgemeester en Schepenen van de gemeenten Alveringem, Diksmuide, Houthulst, 
Ieper, Kortemark, Langemark-Poelkapelle, Lo-Reninge, Poperinge en Vleteren. Tevens 
werden op dezelfde dag adviesvragen gericht aan het Agentschap Landbouw en 
Zeevisserij, de waterbeheerders Middenkustpolder, de Vlaamse Milieumaatschappij, 
Provincie West-Vlaanderen, Polder Bethoostersche Broecken en Zuidijzerpolder.
De adviezen van de Colleges van Burgemeester en Schepenen werden veelal ingediend 
binnen de adviesperiode, maar werden soms nog bijgestuurd (ook buiten de voorziene 
adviesperiode). Desondanks werden alle adviezen aanvaard.
Buiten de publieke consultatie werden er nog opmerkingen vanuit de Provincie West-
Vlaanderen als coördinator van de gebiedscoalitie IJzer-Handzamevallei ingediend. 
a) Er is in de periode 2014 tot 2023 160,34 ha aangekocht door het ANB. Het gaat 
voornamelijk om gronden gelegen in de bestemming valleigebied, met name 
129,53 ha. 29,40 ha is gelegen in landschappelijk waardevol agrarisch gebied. Een 
zeer beperkte oppervlakte is gelegen in gebied voor gemeenschapsvoorzieningen 
en openbaar nut (1,42 ha). Geen van de gronden is gelegen in herbevestigd 
agrarisch gebied. De oppervlaktes per jaar zijn te vinden in onderstaande tabel.
De resterende oppervlakte van de voorziene uitbreiding is aangekocht voor 2014, 
maar werd toen niet in het toenmalige beheerplan opgenomen. 
Aankoop
jaarvalleigebieden 
(agrarisch 
gebied met 
landschappelijke 
waarde)landschappelijk 
waardevolle 
agrarische 
gebiedengebieden voor 
gemeenschaps-
voorzieningen en 
openbaar nutTOTAAL
2014 12,12 9,90 0,00 22,02
2015 4,93 2,12 0,00 7,04
2016 3,37 0,00 0,00 3,37
2017 18,42 1,83 0,00 20,25
2018 28,05 2,31 0,00 30,36
2019 5,31 0,00 0,00 5,31
2020 7,43 0,79 0,00 8,22
2021 17,74 5,87 0,00 23,61
2022 23,38 6,57 0,00 29,95
2023 8,79 0,00 1,42 10,20
TOTAAL 129,53 29,40 1,42 160,34
b) Er werden geen subsidies voorzien voor de aankoop van de gronden.
4. a) Het natuurbeheerplan werd opgesteld door het ANB, Afdeling Terreinbeheer. Het 
ingediende natuurbeheerplan werd 30 dagen lang openbaar gemaakt, zodat 
mensen het kunnen inkijken en eventueel bezwaar kunnen indienen. Voor de 
organisatie hiervan bij dit beheerplan verwijs ik naar mijn antwoord bij vraag 3.
b) De eigenaars en gebruikers in de omgeving van nieuwe natuurbeheerplannen 
rechtstreeks op de hoogte brengen is niet haalbaar, omdat de eigendomsstructuur 
beschermd is door de algemene verordening rond gegevensbescherming (AVG of 
GDPR). 
De ligging in het ruimer globaal kader heeft bovendien geen enkel gevolg voor het 
huidige grondgebruik en legt geen bijkomende beperkingen op. De 
beheermaatregelen in het natuurbeheerplan gelden enkel voor de effectief 
deelnemende percelen, die al in eigendom of beheer van de indiener van het 
beheerplan zijn. Alle bestaande rechten op gronden in eigendom of verpacht aan 
landbouwers blijven behouden.
5. Het zogenaamde landbouwakkoord is een tijdelijke maatregel tot 1 oktober 2024, 
waarin is opgenomen dat de Vlaamse overheid geen gronden meer aankoopt in 
agrarisch gebied (niet gelegen in herbevestigd agrarisch gebied). Er zijn een aantal 
uitzonderingen voorzien, zoals ligging in een speciale beschermingszone (SBZ). De 
voorziene maatregelen uit het akkoord zullen ook in dit gebied gerespecteerd worden.
Het akkoord stelt echter geen voorwaarden over de afbakening van een globaal kader 
in een natuurbeheerplan.
