title: Stadsbeiaard Tienen - Restauratie
thema: Onroerend erfgoed
pdf link: https://docs.vlaamsparlement.be/pfile?id=2065521
thema link: https://www.vlaamsparlement.be/parlementaire-documenten/schriftelijke-vragen/1829012
SCHRIFTELIJKE VRAAG
nr. 288
van ALLESSIA CLAES
datum: 30 mei 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Stadsbeiaard Tienen  -  Restauratie
De geschiedenis van de Tiense beiaard begint in het jaar 1556. Het toenmalige 
stadsbestuur bestelde een spel van 6 klokken bij de Mechelse klokkengieter Medard 
Waghevens. In 1640 goot Jan Broeckaerts een nieuwe beiaard van 17 klokken, die in een 
torenbrand van 1708 verwoest werd. De huidige Tiense stadsbeiaard werd in 1723 door 
het Tiense stadsbestuur besteld bij de Antwerpse klokkengieter Willem Witlockx. Het 
instrument telde toen 37 klokken. Door de jaren heen werd hij geregeld uitgebreid en 
aangepast. Bij de laatste restauratie in 1961 werd het aantal klokken op 54 gebracht. 
De Tiense beiaard is een waardevol historisch instrument. Hij is een van de twee enige 
Witlockxbeiaarden ter wereld die bewaard zijn gebleven. Het andere overblijvende 
instrument van deze beroemde gieter bevindt zich in het koninklijk paleis van Mafra in 
Portugal. De Tiense stadsbeiaarden hebben steeds gehangen in de Sint-Germanuskerk. In 
het kerkenbeleidsplan van Tienen staat die kerk aangeduid als hoofdkerk. Vroeger deed ze 
ook dienst als belfort. 
Momenteel is de huidige beiaard aan een grondige restauratie toe. De tand des tijds heeft 
de klokken en het mechanisme aangetast. Bovendien heeft de restauratie van 40 jaar 
geleden het historische karakter van het instrument deels verloren doen gaan. Een 
historisch verantwoorde restauratie zou deze stadsbeiaard opnieuw omtoveren tot het 
stralende instrument dat in 1723 werd geleverd door Willem Witlockx.
1. Wat is de meest recente stand van zaken van het restauratiedossier van de beiaard in 
Tienen? Blijft het bedrag van de premie hetzelfde?
2. Zal het restauratieproces verlopen zoals vooropgesteld en blijft de vooropgestelde 
timing hetzelfde? 
3. Zijn er factoren die het restauratiedossier en de timing nog kunnen beïnvloeden? Zo 
ja, graag meer uitleg.
4. Heeft het agentschap Onroerend Erfgoed recent nog samengezeten met het 
stadsbestuur van Tienen? Zo ja, wat waren de conclusies? 
5. Wat is de stand van zaken van het neven-/herbestemmingstraject van de andere 
negen kerken die daarvoor werden geselecteerd door het stadsbestuur? Welke verdere 
stappen zullen worden ondernomen?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 288 van 30 mei 2024
van ALLESSIA CLAES
1. Ik verwijs naar mijn antwoord op uw schriftelijke vraag 170 van 26 januari 2023, dat 
nog steeds de actuele stand van zaken beschrijft van dit premiedossier.
De wachtlijst bevat nog steeds veel oudere dossiers zodat ik geen prognose kan doen 
over de datum waarop de premie effectief kan worden toegekend. Ik investeerde deze 
beleidsperiode in de afbouw van deze wachtlijst binnen de beschikbare budgetten en 
rapporteerde hierover jaarlijks in de beleids- en begrotingstoelichting.
2. Het restauratieproces zal verlopen zoals vooropgesteld maar de uitvoering kan wel pas 
starten na de toekenning van de premie. 
3. Het restauratiedossier is inhoudelijk goedgekeurd, dus in principe bepalen de 
chronologische rangschikking en het beschikbare budget wanneer de toekenning 
mogelijk is. Enkel in heel uitzonderlijke omstandigheden, wanneer er sprake is van 
hoogdringende nood aan restauratie en er erfgoedwaarden dreigen verloren te gaan, 
kan een dossier eerder in aanmerking komen voor de toekenning van de premie.
4. Er was geen recent overleg tussen het stadsbestuur van Tienen en het agentschap 
Onroerend Erfgoed over het dossier van de restauratie van de Witlockx-beiaard.
5. Op 20 maart 2023 had de stad Tienen een overleg met Parcum vzw en het agentschap 
Onroerend Erfgoed om de start van het herbestemmingsonderzoek voor de 
verschillende parochiekerken te bespreken in functie van de actualisatie van het 
kerkenbeleidsplan. Dit moet nog verder lopen, recentere acties zijn niet gekend bij de 
administratie.
