title: Zijinstromers - Stand van zaken
thema: Onderwijs en Vorming
pdf link: https://docs.vlaamsparlement.be/pfile?id=2023748
thema link: https://www.vlaamsparlement.be/parlementaire-documenten/schriftelijke-vragen/1784219
SCHRIFTELIJKE VRAAG
nr. 161
van HANNELORE GOEMAN
datum: 30 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Zijinstromers  -  Stand van zaken
Ondanks vele schriftelijke vragen, ook van collega-parlementsleden, kregen de 
volksvertegenwoordigers van de minister tot op heden nog steeds geen exacte cijfers van 
de retentie van het aantal zijinstromers. 
Nochtans slaagde het Departement Onderwijs en Vorming er wel al in om de cijfers te 
analyseren voor de schooljaren 2019-2020 en 2020-2021. In de Omgevingsanalyse van 
het beleidsdomein Onderwijs en Vorming (2024-2029) lezen we immers op pag. 75:
“Tussen schooljaar 2019-20 en 2021-22 nam het aantal zijinstromers in het beroep toe 
met 118% in het basisonderwijs en 85% in het secundair onderwijs. In totaal ging het om 
4.279 zijinstromers in schooljaar 2021-2022. Daar staat tegenover dat 28% van de 
zijinstromers in schooljaar 2019-2020 en 2020-2021 het schooljaar na hun intrede niet 
langer in onderwijs actief zijn.”
Graag een update van deze cijfers voor het schooljaar 2021-2022 en 2022-2023. 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 161 van 30 november 2023
van HANNELORE GOEMAN
De gegevens die u vraagt, heb ik in de schriftelijke vraag nr. 781 van 12 juli aan uw collega 
Loes Vandromme bezorgd. Alle beschikbare gegevens zijn daarin opgenomen. 
In gelijkaardige schriftelijke vragen verwees ik naar een op til zijnde studie over de in- en 
uitstroom van leerkrachten en directeurs. Ik wacht de resultaten van dit onderzoek af. Zie 
daarvoor SV nr. 434 (14/03/2023) en SV nr. 619 (09/06/2023).
Zoals ik al meedeelde in SV nr. 685 (van 16/06/2023): Het concept ‘vroegtijdig afhaken’ 
kan ik niet afleiden uit de data die de schoolbesturen bezorgen, aangezien schoolbesturen 
me niet de reden van stopzetting communiceren. 
In het Vlaams Parlement worden regelmatig pleidooien gehouden voor de verlaging van 
de planlast. Indien we aan scholen zouden vragen om hierover te rapporteren, zou dit net 
een verhoging van de planlast betekenen.
