title: Theresianenbrug Gent - Vervanging
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022031
thema link: https://www.vlaamsparlement.be/parlementaire-documenten/schriftelijke-vragen/1783663
SCHRIFTELIJKE VRAAG
nr. 300
van STIJN DE ROO
datum: 30 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Theresianenbrug Gent  -  Vervanging
De Oost-Westfietsroute in Gent loopt ter hoogte van de Coupure over de blauwe 
Theresianenbrug in het verlengde van de Theresianenstraat. De brug is in het beheer van 
De Vlaamse Waterweg (DVW). De brug is steil en smal en daardoor niet gebruiksvriendelijk 
voor fietsers en voetgangers, terwijl ze zich bevindt aan een van de drukste fietsassen van 
Gent.
In mijn schriftelijke vraag nr. 1438 van 13 juni 2022 informeerde ik naar het onderhoud 
en de vervanging van de Theresianenbrug.
Op mijn vragen antwoordde de minister onder andere: “De Vlaamse Waterweg nv (DVW) 
plant geen (grote) renovatiewerken aan deze brug. Op 20 juni 2022 werd er een klein 
herstelwerk (opvullen van putten en vastzetten van losliggende betontegels) aan het 
wegdek uitgevoerd. Stad Gent is vragende partij om deze gebogen brug te vervangen door 
een vlakke brug, te financieren én eigenaar te worden van de brug. Hieromtrent worden 
in overleg met De Vlaamse Waterweg verdere afspraken gemaakt.”
Op de vraag of de minister in de werken die in de onmiddellijke omgeving zouden 
plaatsvinden na de zomer van 2022 (onder andere de vernieuwing van de tramsporen van 
de Coupure rechts) een aanleiding zag om een nieuwe brug te overwegen, antwoordde de 
minister ontkennend.
In de Gentse gemeenteraad bleek dat de situatie intussen veranderd is: een 
ontwerpbureau buigt zich - in opdracht van De Vlaamse Waterweg en de stad Gent - over 
het ontwerp van de brug en zoekt uit hoe de brug lager en breder kan worden gemaakt en 
aangepast aan de Gentse fietsroutes. Het zou de bedoeling zijn om zo veel mogelijk 
materiaal van de bestaande brug te recupereren.
Ik stel deze vraag in opvolging van mijn schriftelijke vraag nr. 1438 van 13 juni 2022.
1. Welke beslissing werd precies genomen over de Theresianenbrug?
2. Is het ontwerp van de brug al klaar? Zo ja, kan het ontwerp toegevoegd worden aan 
het antwoord op deze vraag? Zo niet, wanneer zal het ontwerp klaar zijn?
3. Wat zijn de volgende stappen en timing in het dossier?
4. Wat is de geraamde kostprijs voor de nieuwe Theresianenbrug? Wat is het aandeel 
van De Vlaamse Waterweg? Wat is het aandeel van de stad Gent?
5. Welke besparing zal de recuperatie van materiaal opleveren?
6. Wanneer zal de nieuwe Theresianenbrug in gebruik genomen kunnen worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 300 van 30 november 2023
van STIJN DE ROO
1. De stad Gent heeft het nodige budget vrijgemaakt voor de opstart en uitvoering van de 
studie ter vervanging van de Therisianenbrug.
2. De studie voor de vervanging van de brug werd door de stad Gent toegewezen aan 
studiebureau Ney & Partners en is lopende volgens de ontwerpvisie van de stad Gent 
(info stad Gent).
3. De huidige brug is in eigendom van De Vlaamse Waterweg (DVW) en de nodige 
afspraken tussen de stad Gent en DVW dienen geformaliseerd te worden. De stad Gent 
zal een aanzet van samenwerkingsovereenkomst opmaken parallel aan en in functie van 
de lopende studie.
4. De geraamde kostprijs is niet gekend bij DVW en zal blijken uit de studie. De aandelen 
in de kostprijs voor de stad Gent en DVW dienen overeengekomen en vastgelegd te 
worden in de samenwerkingsovereenkomst.
5. Dit dient te blijken uit de studie.
6. De timing voor de uitvoering is budgettair (budgettering stad Gent) voorzien in 2027-
2028 (info stad Gent).
