title: Lokale mandatarissen - Verlaten fractie
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2055841
thema link: https://www.vlaamsparlement.be/parlementaire-documenten/schriftelijke-vragen/1811495
SCHRIFTELIJKE VRAAG
nr. 165
van BRECHT WARNEZ
datum: 11 maart 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale mandatarissen  -  Verlaten fractie
Het decreet Lokaal Bestuur bepaalt dat gemeenteraadsleden die op dezelfde lijst verkozen 
zijn, behoren tot dezelfde fractie. Iedere bestuursperiode zijn er sommige raadsleden die 
ervoor kiezen om hun fractie te verlaten of om in de praktijk aansluiting te zoeken bij een 
andere fractie.
Op basis van artikel 160 van het decreet Lokaal Bestuur dient de Vlaamse overheid een 
mandatendatabank bij te houden met de in hetzelfde artikel opgesomde gegevens over 
lokale mandatarissen. Zo ook moet in voorkomend geval de status van onafhankelijke 
vermeld worden.
Gelieve de gevraagde gegevens met een Excel-bestand weer te geven.
1. Kan de minister meedelen, graag per provincie en per gemeente en partij, hoeveel 
lokale mandatarissen iedere gemeente heeft en hoeveel er van hen als onafhankelijke 
zetelen? Graag een overzicht voor de huidige bestuursperiode (2019-2024).
2. In hoeveel gemeenten heeft een meerderheid met uitvoerend mandaat haar 
meerderheid verloren naar aanleiding van de keuze van een lid van de meerderheid 
om één van de meerderheidsfracties te verlaten? Graag per provincie een overzicht van 
die gemeenten voor de huidige bestuursperiode (2019-2024).
3. Hoeveel onafhankelijke raadsleden hebben – na hun verklaring van onafhankelijkheid 
– ontslag genomen? Graag per provincie een overzicht van de aantallen per gemeente 
voor de huidige bestuursperiode (2019-2024).
4. Verwacht de minister dat de invoering van het nieuwe decreet Lokaal Bestuur een effect 
heeft op de hoeveelheid gemeenteraadsleden die hun fractie verlaten, ook in aanloop 
naar een nieuwe bestuursperiode? Zo ja, in welke richting verwacht de minister dat de 
cijfers evolueren?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 165 van 11 maart 2024
van BRECHT WARNEZ
Algemeen
Overeenkomstig artikel 160 van het decreet van 22 december 2017 over het lokaal bestuur 
zijn de lokale besturen zelf verantwoordelijk voor het beheer van de gegevens in de 
mandatendatabank. Artikel 2 van het besluit van 30 november 2018 van de Vlaamse 
Regering houdende het gebruik van open standaarden door de lokale besturen en tot 
nadere regeling van de databank van de lokale mandatarissen en van de databank van de 
leidend ambtenaren voorziet dat wijzigingen binnen de tien dagen na de wijziging door het 
lokaal bestuur aangevuld moeten worden in deze databank. De mandatendatabank wordt 
dus op een later tijdstip in overeenstemming gebracht met de realiteit. 
De gevraagde gegevens geven steeds een momentopname weer, aangezien de 
mandatendatabank een evolutief instrument is.
Alle cijfergegevens in de navolgende antwoorden zijn gebaseerd op de gegevens uit de 
mandatendatabank op datum van 15 maart 2024.
Voor het verzamelen en aggregeren van de cijfergegevens werd dezelfde werkwijze 
toegepast als bij uw vorige schriftelijke vragen nr. 391 van 6 september 2021 en nr. 277 
van 20 april 2023.
Ik wil nogmaals benadrukken dat een gemeenteraadslid feitelijk als onafhankelijke kan 
zetelen, of door diens fractie de facto uit de fractie kan worden gezet, maar juridisch blijft 
het raadslid altijd deel uitmaken van de fractie en meetellen voor de grootte en de 
samenstelling van de fractie. Ik verwijs hiervoor naar het antwoord op schriftelijke vragen 
nr. 391 van 6 september 2021 en nr. 194 van 11 februari 2022.
1. In de bijlage vindt u een overzicht per provincie en per gemeente van het decretaal 
vastgelegd aantal gemeenteraadsleden alsook van de lokale mandatarissen die als 
onafhankelijke zetelen in de huidige bestuursperiode (2019-2024).
2. Enkel in de gemeente Herselt heeft de meerderheid met uitvoerend mandaat haar 
meerderheid verloren naar aanleiding van de keuze van een lid van de meerderheid om 
een van de meerderheidsfracties te verlaten. Er zijn bijgevolg, ten aanzien van uw vraag 
nr. 277 van 20 april 2023, geen nieuwe gemeenten waarbij de meerderheid in de 
gemeenteraad verloren is gegaan, nadat een raadslid behorende tot een 
meerderheidsfractie onafhankelijk is geworden. 
3. In bijlage vindt u een overzicht van de onafhankelijke raadsleden die na hun verklaring 
van onafhankelijkheid ontslag hebben genomen in deze bestuursperiode (2019-2024). 
Het overzicht wordt gegeven per provincie en per gemeente. Er zijn, ten aanzien van 
uw vraag nr. 277 van 20 april 2023, geen nieuwe mandatarissen die na hun wissel naar 
onafhankelijk hun mandaat hebben beëindigd. 
4. Vermits ik geen zicht heb op de beweegredenen van de mandatarissen om als 
onafhankelijke te zetelen, kan ik over het mogelijk effect van de wijzigingen van het 
decreet lokaal bestuur op dit fenomeen ook geen uitspraken doen.
De evolutie van de onafhankelijke mandatarissen zal in de toekomst mee worden 
opgenomen in de periodieke rapporten, die u online kan raadplegen.
BIJLAGE
Evolutie onafhankelijke mandatarissen
