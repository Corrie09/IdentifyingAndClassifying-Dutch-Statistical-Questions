title: Fietspad N12 Westmalle - Sint-Antonius - Heraanleg (2)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2056556
thema link: https://www.vlaamsparlement.be/parlementaire-documenten/schriftelijke-vragen/1812465
SCHRIFTELIJKE VRAAG
nr. 767
van KATRIEN SCHRYVERS
datum: 14 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Fietspad N12 Westmalle - Sint-Antonius  -  Heraanleg (2)
De gemeenten Malle en Zoersel zijn al jaren vragende partij voor de heraanleg van het 
fietspad langs de N12 (Antwerpsesteenweg) tussen het centrum van Westmalle en Sint-
Antonius. Onder meer voor de vele scholieren en personeelsleden van het AZ Sint-Jozef in 
Malle die dagelijks langs deze baan fietsen, zou dat een enorme verbetering zijn op het 
vlak van veiligheid.
Voor de aanleg van een nieuw fietspad zijn 216 grondverwervingen nodig, voornamelijk 
stroken uit voortuinen die langs de straat gelegen zijn. In antwoord op mijn meest recente 
schriftelijke vraag hierover (nr. 290 van 28 november 2023) verkreeg ik een stand van 
zaken. Zo waren er op 30 november 2023 98 aktes verleden en waren er 3 akkoorden 
waarvoor de aktes nog verleden moesten worden.
De trage voortgang van de verwervingen hypothekeert een realisatie op korte termijn, hoe 
noodzakelijk ook. Al herhaaldelijk voerden de gemeenten Malle en Zoersel samen met de 
Fietsersbond actie.
In antwoord op mijn schriftelijke vraag nr. 290 van 28 november 2023 vernam ik dat het 
Agentschap Wegen en Verkeer begin december 2023 een verkeersveiligheidsinspectie had 
uitgevoerd om te bekijken welke quick wins er mogelijk zijn in afwachting van de realisatie 
van het grotere investeringsproject. De minister gaf daarbij toelichting over de eventuele 
zaken die het herverdelen van de beschikbare verharde oppervlakte waar dat kan, 
bemoeilijken. Het rapport van de verkeersveiligheidsinspectie zou besproken worden 
binnen een provinciale commissie verkeersveiligheid.
1. Hoeveel akkoorden werden op 1 maart 2024 in totaal al bereikt? Voor hoeveel daarvan 
werd de akte al verleden?
2. Welke bedragen staan daartegenover? 
3. Wat zijn de bevindingen na het verder onderzoeken van de quick-wins die eventueel 
mogelijk zouden zijn om de veiligheid van de fietsers langs de N12 tussen Westmalle 
en Sint-Antonius te verbeteren? Welke opties zijn mogelijk? Binnen welke termijn 
zouden die gerealiseerd kunnen worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 767 van 14 maart 2024
van KATRIEN SCHRYVERS
1. In totaal zijn er tot 1 maart 2024 100 aktes verleden. Daarbovenop zijn er nog 6 
akkoorden bereikt waarvoor de akte nog dient verleden te worden. 
2. Het uitbetalen van de tot nu toe verleden aktes vertegenwoordigt een bedrag van â‚¬ 
3.769.850.
3. De quick-win die het Agentschap Wegen en Verkeer (AWV) zo snel wil uitvoeren, is het 
verbreden van het huidige fietspad naar 1.3 m met een schuwstrook van 1 m breed. 
De andere optie was het maximaliseren van de schuwstrook en de breedte van het 
fietspad op 1 m houden. De ruimte hiervoor wordt gehaald uit het opheffen van de 
middelste rijstrook die samen met de fietspaden zal geherasfalteerd worden. 
AWV streeft ernaar om dit zo snel mogelijk gerealiseerd te krijgen, maar voor de 
werken moet een overheidsopdracht in de markt gezet worden. AWV mikt voor de 
uitvoering op najaar 2024 of voorjaar 2025. 
