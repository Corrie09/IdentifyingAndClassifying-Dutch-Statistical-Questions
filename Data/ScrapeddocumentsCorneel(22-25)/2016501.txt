title: Hoger onderwijs - Trajectstartende studenten ouder dan 25 jaar
thema: Onderwijs en Vorming
pdf link: https://docs.vlaamsparlement.be/pfile?id=2016501
thema link: https://www.vlaamsparlement.be/parlementaire-documenten/schriftelijke-vragen/1780433
SCHRIFTELIJKE VRAAG
nr. 134
van BRECHT WARNEZ
datum: 16 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hoger onderwijs  -  Trajectstartende studenten ouder dan 25 jaar
De arbeidsmarkt blijft evolueren. Er ontstaan dan ook andere noden. Daardoor is het 
levenslang leren essentieel geworden en daartoe is het noodzakelijk om werknemers te 
motiveren. Door het omscholen van werknemers kunnen bepaalde tekorten in sommige 
sectoren mogelijks worden gemilderd.
Een analyse van personen die ouder zijn dan 25 jaar en zich als trajectstarter hebben 
ingeschreven voor een opleiding hoger onderwijs, kan daarover een duidelijker beeld 
geven. Het rapport Hoger Onderwijs in Cijfers is een vaste bron van cijfers daarover door 
middel van de oktobertelling die een beeld geeft voor Vlaanderen over de spreiding van de 
studenten en hun studiekeuzes. De universiteiten moeten namelijk alle inschrijvingen tot 
31 oktober registreren. 
Gelieve dan ook een gedetailleerde analyse van die cijfers over studenten ouder dan 25 
jaar bij aanvang van hun studies te geven in Excel. Daaruit kunnen eventueel bepaalde 
tendensen worden afgeleid en conclusies worden getrokken. Gelieve telkens de cijfers van 
de voorbije vijf jaren te geven, ook als die al beschikbaar zouden zijn, tot en met 2022-
2023 in Excel. 
1. Ondanks het feit dat bepaalde cijfers al vrij beschikbaar zijn, verneem ik toch graag 
meer gedetailleerde cijfers. De beschikbare cijfers geven namelijk slechts de cijfers 
weer m.b.t. grote intervallen van leeftijden. Gelieve een overzicht te geven van het 
aantal trajectstarters uit het hoger onderwijs voor de leeftijdscategorieën 25-30, 30-
35, 35-40, 40-45, 45-50, 50-60 en ouder dan 60 jaar. 
2. Gelieve het bovengevraagde overzicht voor alle leeftijdscategorieën ook verder op te 
splitsen per soort opleiding, studiegebied, geslacht en de instelling waar de opleiding 
gevolgd wordt. 
3. Hoe evalueert de minister de cijfers van de verschillende leeftijdscategorieën? Zijn er 
bepaalde trends op te merken? Welke trends zijn er eventueel te zien? Heeft de 
minister daar verklaringen voor? 
4. Heeft de minister een beeld van de intensiteit van de studies bij de oudere studenten? 
Gelieve daartoe een onderverdeling per leeftijdscategorie te geven met categorieën 
studenten die minder dan 15 credits, 15-30 credits, 30-45 credits of 45-60 credits 
opnemen.
5. Hoeveel van die studenten hadden al eerder een diploma hoger onderwijs behaald? 
Graag een overzicht met de eerder behaalde opleiding en de huidige opleiding. 
6. Heeft de minister een overzicht van de afgelopen 5 academiejaren van het aantal 
credits dat studenten, per leeftijdscategorie, effectief hebben behaald? Gelieve een 
overzicht te geven van de studenten die voor minder dan 25%, 25%-50%, 50%-75% 
of meer dan 75% van hun credits geslaagd waren.
7. Hoeveel tijd hebben de trajectstarters nodig om effectief hun gewenste diploma te 
behalen? Gelieve een overzicht per leeftijdscategorie en het totaalaantal credits van 
de opleiding te verschaffen.
8. Hoeveel procent van de afgestudeerden stromen binnen de 3 maanden na het behalen 
van hun diploma door naar de arbeidsmarkt? Gelieve een overzicht te geven per soort 
opleiding en per leeftijdscategorie.
9. Hoeveel procent van de afgestudeerden vat een nieuwe opleiding aan? Gelieve daarvan 
een overzicht te verschaffen per soort behaald diploma, per soort nieuwe opleiding 
waarvoor ingeschreven is en per leeftijdscategorie. 
10. Hoe evalueert de minister de al genomen initiatieven zoals het Voorsprongfonds Hoger 
Onderwijs en de doelstelling om het aanbod van onderwijsinstellingen meer wendbaar 
te maken? Graag een overzicht van concrete projecten, planning, budgetten en 
resultaten in Excel. 
11. Verwacht de minister een toename van het aantal personen, ouder dan 25 jaar, die 
een nieuwe opleiding hoger onderwijs zullen starten? Gelieve desgevallend een 
overzicht te geven van welke soort opleidingen het meest zouden stijgen. Zo niet, dan 
graag een planning inclusief timing en budget om dat probleem nog bijkomend te 
verhelpen in Excel.
12. Hoe evalueert de minister de doorstroom van oudere studenten uit het hoger onderwijs 
naar de arbeidsmarkt? Heeft de minister een plan om opleidingen die leiden tot een 
bepaald diploma, waarvoor er een te klein aanbod is op de arbeidsmarkt, 
aantrekkelijker te maken? Gelieve daarvan een planning met timing en budgetten te 
verschaffen. 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 134 van 16 november 2023
van BRECHT WARNEZ
Vooraf: Om deze vragen te beantwoorden vertrekken we telkens van het aantal 
trajectstarters. Dit geeft het beste beeld geeft van het aantal studenten die een opleiding 
aanvatten. 
Op deze manier wordt bij elke vraag vertrokken van exact dezelfde groep studenten, wat 
de interpretatie van de cijfers vergemakkelijkt. De cijfers zijn beschikbaar tot en met 
academiejaar 2021-2022. 
Een trajectstarter is iemand die zich voor het eerst in een specifieke opleiding in het hoger 
onderwijs inschrijft. Een student kan verschillende keren voorkomen in de cijfers (bv. 
studenten die zich inschrijven voor twee verschillende masteropleidingen).
1-2+4-7+9. De Vlaamse volksvertegenwoordiger vindt de gevraagde cijfers in bijlage.
3. De aantallen in de leeftijdscategorieën zijn klein, wat maakt dat het niet zinvol is om 
trends te bepalen. 
8+12. We beschikken niet over deze cijfers. Hiervoor zouden er immers data uit de 
databank hoger onderwijs met arbeidsmarktdata moeten gekoppeld worden. 
10-11. Momenteel is het aandeel +25 jarigen dat teruggevonden kan worden in de 
databanken hoger onderwijs eerder beperkt. In bepaalde opleidingen zien we wel 
een toename, vb. bij  de lerarenopleidingen. Dit kan te wijten zijn aan de 
maatregelen die ik genomen heb om zij-instromers aan te trekken. In Vlaanderen 
hebben we nog geen echte cultuur van levenslang leren. Te veel mensen 
beschouwen hun intrede in de arbeidsmarkt nog steeds als het einde van het leer- 
en studieproces. Maar in de hedendaagse economie en samenleving is het 
noodzakelijk om levenslang te blijven bijleren. 
Met het Voorsprongfonds Hoger Onderwijs heb ik dan ook een initiatief genomen 
om het levenslang leren aan hogescholen en universiteiten verder te versterken.
Ons hoger onderwijs heeft immers nog veel onverzilverd potentieel inzake 
levenslang leren. De huidige graduaats-, bachelor- en masteropleidingen hebben 
zeker een rol in het aanbod rond levenslang leren, maar er zal ook nood zijn aan 
kortere, flexibelere en modulaire trajecten die als een her/bijscholings- of 
verdiepings/verbredingstraject opgenomen kunnen worden. Hierbij kan gedacht 
worden aan postinitieel onderwijs, maar ook aan microcredentials, waarbij een 
korter traject in hoger onderwijs gecertifieerd kan worden.
De recente shift naar een betere mix van fysiek en digitaal onderwijs biedt ook 
mogelijkheden voor een meer toegankelijk hogeronderwijsaanbod voor bepaalde 
doelgroepen.
Ik verwacht dat deze maatregelen zullen leiden tot een bijkomende toename van 
25 plussers in het hoger onderwijs.
BIJLAGE
Overzicht
