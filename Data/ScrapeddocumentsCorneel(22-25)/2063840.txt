title: VRT MAX - Aanbod in buitenland
thema: Media
pdf link: https://docs.vlaamsparlement.be/pfile?id=2063840
thema link: https://www.vlaamsparlement.be/parlementaire-documenten/schriftelijke-vragen/1821420
SCHRIFTELIJKE VRAAG
nr. 103
van KATIA SEGERS
datum: 18 april 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
VRT MAX  -  Aanbod in buitenland
Ook in het buitenland kan men (soms beperkt) naar het aanbod van de VRT op VRT MAX 
kijken. In de EU, Liechtenstein, IJsland en Noorwegen kan men het volledige aanbod en 
de livestream bekijken als inwoner van België. Buiten de EU kan men als inwoner van 
België maar naar een deel van het aanbod kijken. Men kan geen aangekochte programma’s 
bekijken op VRT MAX. Als men niet meer in België woont, maar wel de Belgische 
nationaliteit bezit, kan men ook maar een deel van het aanbod bekijken.
Om wat meer duidelijkheid te krijgen over het buitenlandse aanbod van VRT MAX heb ik 
de volgende vragen voor de minister.
1. Hoeveel procent van het aanbod op VRT MAX is beschikbaar voor Belgen die in het 
buitenland (buiten de EU) wonen?
2. Waarom kunnen Belgen in het buitenland (buiten de EU) niet alle programma’s bekijken 
die door de VRT zelf zijn gemaakt?
3. Hoe komt het dat de programma’s van VTM wel in het buitenland (buiten de EU) te 
bekijken zijn en de programma’s van de VRT niet?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 103 van 18 april 2024
van KATIA SEGERS
1-2.VRT kan geen percentage geven van het aantal programma’s dat beschikbaar is in het 
buitenland, omdat dit percentage afhankelijk is van het aantal aangekochte 
programma's waarvan de VRT de nodige rechten voor het buitenland al dan niet heeft. 
Om het volledige aanbod van VRT vanuit het buitenland te bekijken of te beluisteren, 
moeten de gebruikers hun Belgisch domicilie bewijzen. Anders kunnen enkel eigen 
producties bekeken worden en ook geen aangekochte programma’s omdat VRT niet 
over de nodige rechten beschikt om deze in het buitenland aan te bieden.
- Wie gedomicilieerd is in België, kan VRT MAX gratis gebruiken binnen de EU, 
Liechtenstein, IJsland en Noorwegen. Dat kan door een eenvoudige verificatie met  
gsm of met het Burgerprofiel via de Vlaamse overheid. 
-Wie als Belg buiten de EU wil kijken, kan nog steeds genieten van een deel van het 
aanbod van VRT MAX. Dat kan door een eenvoudige verificatie met een Belgisch 
gsm-nummer of met het Burgerprofiel via de Vlaamse overheid. Het principe is dat, 
na registratie, alle door VRT zelf gemaakte producties toegankelijke zijn. In de 
praktijk kan echt echter zijn dat er enkele kleine uitzonderingen zijn door het gebrek 
aan uitzendrechten (bv. sportcontent).
- Wie VRT wil volgen in Wallonië en Nederland heeft nog meer mogelijkheden. Meer 
info is hier te vinden.
- Wie Belg is zonder Belgisch adres heeft niet automatisch het recht om naar VRT 
programma’s te kijken. De wetgeving baseert zich immers niet op nationaliteit, 
maar op domicilie. Om de eigen producties op VRT MAX te kunnen bekijken, moet 
je jezelf als Belg registreren en bewijzen dat je de Belgische nationaliteit hebt. 
Hiervoor moet je je eenmalig registreren via het portaal van de Vlaamse overheid, 
via itsme of e-id. Daarna kan je je identiteit bevestigen in jouw VRT-profiel. 
3. VTM hanteert dezelfde regels als VRT. Ook zij kunnen geen programma’s in het 
buitenland beschikbaar stellen waarvan ze de nodige rechten niet hebben. De website 
van VTM meldt het volgende: Als Belg kan je overal ter wereld genieten van VTM GO, 
zolang je maar een stabiele wifi-verbinding hebt. Soms kan het voorkomen dat je een 
melding krijgt dat een bepaald programma niet beschikbaar is op jouw locatie. Dat 
betekent dat we niet over de nodige rechten beschikken om deze buiten België aan te 
bieden. Houd er ook rekening mee dat de VTM GO-app enkel beschikbaar is in de 
Belgische App Stores, dus zorg dat je landinstellingen juist staan.
