title: Moslimraad van België (MRB) - Samenwerking
thema: Integratie en Inburgering
pdf link: https://docs.vlaamsparlement.be/pfile?id=2051173
thema link: https://www.vlaamsparlement.be/parlementaire-documenten/schriftelijke-vragen/1806454
SCHRIFTELIJKE VRAAG
nr. 153
van NADIA SMINATE
datum: 26 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Moslimraad van België (MRB)  -  Samenwerking
De Moslimraad van België is het federaal erkend representatief orgaan voor de islamitische 
gemeenschap. In die hoedanigheid moet de minister ook met deze organisatie 
samenwerken binnen haar bevoegdheid inzake erkenning van de lokale 
geloofsgemeenschappen. De minister moet er ook op toezien dat de ondersteuning voor 
de erkende moskeeën op organisatorisch en theologisch vlak op een voldoende hoog 
niveau staat om buitenlandse beïnvloeding tegen te gaan. 
Dat tijdelijke orgaan zou sinds de start een aantal initiatieven genomen hebben om de 
eigen werking, die dus een impact heeft op Vlaamse bevoegdheden, op punt te zetten. Het 
is daarom niet alleen belangrijk dat de minister de ontwikkelingen opvolgt, maar ook 
duidelijkheid verschaft aan het parlement over hun werking binnen het Vlaamse kader.
1. Er bestaat een vernieuwingscommissie met afgevaardigden van verschillende 
stromingen binnen de islam. 
Kan de minister de samenstelling van die commissie toevoegen aan haar antwoord? 
Op welke wijze werken haar diensten samen met die commissie en heeft de minister 
in dat kader al contact gehad met de commissie? 
2. Er zou een professionaliseringstraject zijn van de eigen werking. 
Kan de minister toelichten op welke manier dat traject er concreet uitziet en hoe haar 
diensten bij dat traject betrokken zijn? Vindt de minister het niet verbazingwekkend 
dat een erkend representatief orgaan op zichzelf niet professioneel is op het moment 
van erkenning? 
3. De minister gaf ook aan dat de ondersteuning van erkende moskeeën op financieel 
vlak ter harte wordt genomen. 
Op welke manier staaft de minister die bewering en kan zij daarvan de nodige 
bewijsstukken aanleveren?
4. Kan de minister aangeven op welke wijze haar administratie en diensten contact 
hebben met de MRB? Zijn er daaromtrent structurele samenwerkingsmomenten 
afgesproken of betreft het een ad-hoc dossiermatige bespreking? Kan de minister 
aangeven hoeveel keer haar diensten sinds de erkenning van de MRB contact hebben 
gehad met het representatief orgaan? Gelieve zowel de data als de notulen toe te 
voegen aan het antwoord.
De MRB maakt ook deel uit van de stuurgroep van het postgraduaat voor lokale 
geloofsgemeenschappen bij Thomas More. Gelieve de notulen van de vergaderingen 
van de stuurgroep als bijlage bij te voegen bij het antwoord.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 153 van 26 februari 2024
van NADIA SMINATE
1. Bij koninklijk besluit van 12 juni 20231 werd de Moslimraad van België (hierna: MRB) 
door de federale minister van justitie erkend als voorlopig representatief orgaan van de 
islamitische eredienst in België voor een periode van twee jaar vanaf de 
inwerkingtreding van het voornoemd koninklijk besluit op 26 juni 2023. 
De MRB werd voor de duur van haar erkenning belast met volgende twee 
hoofdopdrachten: 
1) het verzekeren van de continuïteit van de openbare dienst, in het bijzonder2: 
1° de betrekkingen met de burgerlijke overheden;
2° het beheer van de dossiers van de bedienaars van de islamitische 
eredienst;
3° het beheer van de dossiers van de erkende en te erkennen lokale 
islamitische geloofsgemeenschappen; 
4° de aanstelling van leraren en inspecteurs islamitische godsdienst in het 
onderwijs;
5° de aanstelling van islamitische consulenten bij Defensie, in de 
penitentiaire inrichtingen, in de ziekenhuizen, de rust - en 
verzorgingstehuizen en de havens en luchthavens;
6° de organisatie van religieuze uitzendingen op radio en televisie;
7° islamitische percelen op openbare begraafplaatsen.
2) Het voorbereiden en uitvoeren van het proces dat leidt tot de erkenning van een 
nieuw definitief representatief orgaan van de islamitische eredienst3. In het 
verslag aan de Koning bij het koninklijk besluit van 12 juni 2023 wordt 
verduidelijkt dat de MRB gedurende de erkenningsperiode van twee jaar de 
nodige stappen moet ondernemen voor het organiseren van een transparant 
verkiezingsproces dat kan leiden tot de erkenning van een nieuw en definitief 
representatief orgaan voor de islamitische eredienst in België.
1 Koninklijk besluit van 12 juni 2023 tot erkenning van een voorlopig representatief orgaan voor de 
islamitische eredienst in België en tot opheffing van de artikelen 2 en 3, tweede lid van het koninklijk 
besluit van 29 september 2022 tot intrekking van de erkenning van het Executief van de Moslims 
van België en tot opheffing van het koninklijk besluit van 15 februari 2016 houdende erkenning van 
het Executief van de Moslims van België.
2 Artikel 1, eerste lid van het koninklijk besluit van 12 juni 2023 tot erkenning van een voorlopig 
representatief orgaan voor de islamitische eredienst in België en tot opheffing van de artikelen 2 en 
3, tweede lid van het koninklijk besluit van 29 september 2022 tot intrekking van de erkenning van 
het Executief van de Moslims van België en tot opheffing van het koninklijk besluit van 15 februari 
2016 houdende erkenning van het Executief van de Moslims van België.
3 Artikel 1, tweede lid van het koninklijk besluit van 12 juni 2023 tot erkenning van een voorlopig 
representatief orgaan voor de islamitische eredienst in België en tot opheffing van de artikelen 2 en 
3, tweede lid van het koninklijk besluit van 29 september 2022 tot intrekking van de erkenning van 
het Executief van de Moslims van België en tot opheffing van het koninklijk besluit van 15 februari 
2016 houdende erkenning van het Executief van de Moslims van België
In het kader van de voornoemde tweede hoofdopdracht heeft de MRB een 
vernieuwingscommissie opgericht bestaande uit vertegenwoordigers van moskeeën uit 
de 3 gewesten. De MRB heeft hiervoor per schriftelijk schrijven van 27 november 2023 
een oproep gericht naar de moskeeverantwoordelijken voor het afvaardigen van 
commissieleden. Een kopie van dit schrijven werd door de MRB vertrouwelijk bezorgd 
aan mijn kabinet. De vernieuwingscommissie wordt op het vlak van procesmethodiek 
professioneel begeleid en omkaderd door externe procesbegeleiders. 
Het doel van de vernieuwingscommissie is om tegen juni 2024 een roadmap uit te 
tekenen voor de uitbouw van een breed gedragen definitief representatief orgaan. Wat 
uiteraard een complexe opdracht is gelet op het gegeven enerzijds dat de islamitische 
eredienst geen interne hiërarchische structuur kent en anderzijds omwille van het 
wantrouwen dat de afgelopen jaren is ontstaan bij de moslimgemeenschap omwille van 
het niet adequaat functioneren van het vorig representatief orgaan (Executief van de 
Moslims van België, kortweg EMB).
De MRB heeft steeds mijn kabinet in alle vertrouwelijkheid en transparantie 
geïnformeerd over het proces en de werking van de vernieuwingscommissie. Dit in schril 
contrast tot de vernieuwingscommissie die het vorig representatief orgaan (EMB) had 
opgericht in 2022 waarover het EMB nooit heeft gecommuniceerd aan mijn kabinet. Ik 
noch mijn kabinet noch mijn administratie hebben rechtstreeks of onrechtstreeks 
contact met de leden van de vernieuwingscommissie van de MRB aangezien de 
betrekkingen met de burgerlijke overheden rond zaken die betrekking hebben op de 
eredienst rechtsreeks verlopen via de MRB als representatief orgaan van de islamitische 
eredienst in België.
De werkzaamheden van de vernieuwingscommissie van de MRB lopen van januari tot 
en met juni 2023. De vernieuwingscommissie is inmiddels 3 keer bijeengekomen, met 
name op 10 februari, 24 februari en 9 maart 2024. De samenstelling van de leden van 
de vernieuwingscommissie is opgenomen in het verslag van de eerste zitting van 10 
februari. De MRB heeft mijn kabinet vertrouwelijk de verslagen van deze 3 zittingen 
bezorgd. Aangezien deze verslagen van de vernieuwingscommissie behoren tot de 
interne werking van het representatief orgaan van een eredienst vallen ze onder de 
interne organisatorische autonomie van de eredienst conform artikel 21 van de 
Grondwet en kunnen niet openbaar gemaakt worden. 
De MRB heeft aan mijn kabinet laten weten dat ze bereid is om inzage te verlenen in de 
verslagen van de vernieuwingscommissie teneinde de nodige transparantie te bieden 
aan het Vlaams parlement maar enkel op voorwaarde dat dit gebeurt op grond van 
artikel 90 punt 5 van het Reglement van het Vlaams Parlement om redenen van 
vertrouwelijkheid en GDPR. Ik zal de verslagen van de 3 zittingen van de 
vernieuwingscommissie (10 februari, 24 februari en 9 maart 2024) en de 
oproepingsbrief van de MRB van 27 november 2023 conform artikel 90 punt 5 van het 
Reglement van het Vlaams Parlement om voornoemde redenen ter inzage leggen bij de 
griffier van het Vlaams Parlement overeenkomstig de door mij vastgelegde modaliteiten.
2. Zoals ik in de commissie Binnenlands Bestuur van 30 januari 2024 heb meegedeeld 
betreft het professionaliseringstraject niet de eigen werking van de MRB maar het 
professionaliseringstraject dat de MRB aanbiedt aan moskeeën om zich te organiseren. 
In concreto is dit het traject van de vernieuwingscommissie waarin moskeeën zich 
organiseren onder begeleiding van externe facilitators voor de uitbouw van een definitief 
representatief orgaan van de islamitische eredienst in België (zie antwoord 1).
3. Het gegeven dat een erkend representatief orgaan ondersteuning biedt aan de financiële 
verplichtingen van hun erkende lokale geloofsgemeenschappen vloeit rechtstreeks voort 
uit de bepalingen van het decreet van 7 mei 2004 betreffende de materiële organisatie 
en werking van de erkende erediensten. Conform voornoemd decreet is de MRB, net als 
de representatieve organen van de overige erkende erediensten, voor wat betreft het 
financieel beheer van haar erkende lokale geloofsgemeenschappen betrokken bij:
-de meerjarenplannen van de erkende moskeeën waarin de financiële afspraken 
staan met de financierende overheden;4
-het jaarlijks financieel budget (bestaande uit een investeringsbudget en een 
exploitatiebudget) en de budgetswijzigingen van de erkende moskeeën5;
-de jaarrekeningen en eindrekeningen van de erkende moskeeën6.
4. De contacten tussen de representatieve organen en de administratie Erediensten van 
het Agentschap Binnenlands Bestuur (Dienst Erediensten van ABB) en de ISD nemen 
verschillende vormen aan:
-Ten eerste zijn er ad hoc contacten tussen de ISD en de representatieve organen, 
bijvoorbeeld op basis van individuele dossiers in de erkennings- en 
screeningsprocedures. 
-Ten tweede zijn er verschillende operationele overlegmomenten tussen de 
representatieve organen en de Dienst Erediensten van ABB in het kader van de 
werking van de besturen van de eredienst. Zo waren bijvoorbeeld de 
representatieve organen betrokken bij de uitbouw en lancering van het digitaal 
loket voor eredienstbesturen, alsook bij de evaluatie en bijsturing van de werking 
hiervan. Dit digitaal loket is een door het Agentschap Binnenlands Bestuur 
ontwikkeld digitaal systeem waarlangs de communicatie met de besturen van de 
eredienst sedert 1 februari 2023 verloopt conform het besluit van de Vlaamse 
regering van 1 april 20227,8.
-Ten derde is er de operationele ondersteuning door ABB van de representatieve 
organen in het kader van de organisatie van de VILD (bijvoorbeeld uitnodigingen 
versturen en notulen opmaken). Het secretariaat van de VILD wordt namelijk 
waargenomen door ABB.
-Tot slot zijn er ook contacten in het kader van volgende overlegstructuren waaraan 
de representatieve organen deelnemen: 
de stuurgroep van het professionaliseringstraject lokale 
geloofsgemeenschappen van Thomas More hogeschool, waar ABB ook deel 
van uitmaakt.
4 Artikelen 41, 42 en 43 juncto artikel 272 van het decreet van 7 mei 2004 betreffende de materiële 
organisatie en werking van de erkende erediensten.
5 Artikelen 45, 46, 47, 48, 49 en 50 juncto artikel 272 van het decreet van 7 mei 2004 betreffende 
de materiële organisatie en werking van de erkende erediensten.
6 Artikelen 54, 55 en 56 juncto artikel 272 van het decreet van 7 mei 2004 betreffende de materiële 
organisatie en werking van de erkende erediensten en de Omzendbrief BB 2013/01 van 1 maart 
2013 betreffende de boekhouding besturen van de eredienst
7 Besluit van de Vlaamse Regering van 1 april 2023 tot uitvoering van het Erkenningsdecreet Lokale 
Geloofsgemeenschappen van 22 oktober 2021 en het decreet van 7 mei 2004 betreffende de 
materiële organisatie en werking van de erkende erediensten, wat betreft de wijze van 
communicatie, de opmaak van algemene protocollen voor de elektronische uitwisseling van 
persoonsgegevens en tot opheffing van het besluit van de Vlaamse Regering van 13 mei 2016 tot 
vaststelling van de wijze van communicatie in het kader van het bestuurlijk toezicht op de besturen 
van de eredienst, BS. 27 juni 2022.
8 Zie ook schriftelijke vraag nr. 13 van 5 oktober 2023 van S. AERTS.
https://docs.vlaamsparlement.be/pfile?id=2002757 
De klankbordgroep van de Universiteit Antwerpen rond de lopende 
evaluatiestudie van het decreet van 7 mei 2004 betreffende de materiële 
organisatie en werking van de erkende erediensten waar ABB ook deel van 
uitmaakt.
Voor wat betreft de ad hoc contacten van de Dienst Erediensten van ABB en de ISD met 
het MRB sinds de erkenning ervan op 26 juni 20239 zijn hiervan geen notulen noch 
verslagen. 
Van de voornoemde klankbordgroep  van de Universiteit Antwerpen bestaan ook geen 
notulen noch verslagen aangezien de besprekingen hiervan door de onderzoekers 
rechtstreeks worden verwerkt in het eindrapport dat door de onderzoekers zal worden 
toegelicht op de commissie Binnenlands Bestuur van 23 april 2024. 
Van de bijeenkomsten van de stuurgroep van het postgraduaat lokale 
geloofsgemeenschappen bestaan er notulen maar dit zijn interne documenten en 
kunnen om redenen van vertrouwelijkheid en GDPR niet publiekelijk gemaakt worden 
bij deze schriftelijke vraag. Om deze redenen zal ik conform artikel 90 punt 5 van het 
Reglement van het Vlaams Parlement de verslagen van de VILD en de stuurgroep 
professionaliseringstraject lokale geloofsgemeenschappen die zijn opgemaakt sedert de 
erkenning van de MRB op 26 juni 2023 ter inzage leggen bij de griffier van het Vlaams 
Parlement overeenkomstig de door mij vastgelegde modaliteiten.
9 Artikel 6 van het koninklijk besluit van 12 juni 2023 tot erkenning van een voorlopig representatief 
orgaan voor de islamitische eredienst in België en tot opheffing van de artikelen 2 en 3, tweede lid 
van het koninklijk besluit van 29 september 2022 tot intrekking van de erkenning van het Executief 
van de Moslims van België en tot opheffing van het koninklijk besluit van 15 februari 2016 houdende 
erkenning van het Executief van de Moslims van België.
