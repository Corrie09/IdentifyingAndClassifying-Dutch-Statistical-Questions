title: Vlaams Meldpunt Grensoverschrijdend Gedrag - Stand van zaken
thema: Justitie en Handhaving
Welzijn en Gezin
pdf link: https://docs.vlaamsparlement.be/pfile?id=2050961
thema link: https://www.vlaamsparlement.be/parlementaire-documenten/schriftelijke-vragen/1805294
SCHRIFTELIJKE VRAAG
nr. 365
van KATRIEN SCHRYVERS
datum: 22 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vlaams Meldpunt Grensoverschrijdend Gedrag  -  Stand van zaken
Naar aanleiding van verschillende getuigenissen over grensoverschrijdend gedrag in 
hogeronderwijsinstellingen, kwam er een afzonderlijk extern meldpunt, over de 
beleidssectoren heen. 
Het Vlaams Meldpunt Grensoverschrijdend Gedrag ging van start op 25 september 2023. 
Het meldpunt is op werkdagen zowel telefonisch als via chat bereikbaar van 9 tot 17 uur. 
Op maandagavond is er een telefoonpermanentie tot 20 uur. Het meldpunt is daarnaast 
ook bereikbaar via e-mail. Alle informatie is ook te vinden op de website 
grensoverschrijdendgedrag.vlaanderen.
Het meldpunt zou erkennings- of herstelgesprekken aanbieden, bemiddeling, 
therapeutische trajecten, juridisch advies, en ondersteuning en begeleiding bij sectorale 
procedures.
Waar er een vervolgtraject of een ander complementair aanbod is, wordt daarnaar 
doorverwezen, aldus de minister in antwoord op mijn vraag om uitleg van 3 oktober 2023.
De minister zei in oktober ook dat er geen brede publiekscampagne was gepland om het 
meldpunt bekend te maken, om “het meldpunt de kans te geven de interne werking verder 
uit te bouwen, en te specialiseren in de wisselwerking met andere hulpverleningsactoren”.
1. Hoeveel meldingen ontving het Vlaams Meldpunt Grensoverschrijdend Gedrag sinds 
de opstart? Hoeveel van die oproepen kwamen binnen per telefoon, per mail of via 
chat? Hoeveel van die meldingen waren ontvankelijk? Over welke sectoren gingen de 
meldingen? Graag een onderverdeling per maand. 
2. Hoeveel unieke bezoekers telde de website grensoverschrijdendgedrag.vlaanderen 
sinds september 2023? Graag een opdeling per maand.
3. Hoe vaak gebeurde er sinds september 2023 een doorverwijzing naar andere 
hulpverlening? Graag een opdeling per maand. 
4. Afgaande op deze cijfers, is er nood aan aanpassing van de bereikbaarheid en 
capaciteit van het meldpunt? 
5. Hoe wordt het aanbod aan bemiddeling, therapeutische trajecten, juridisch advies en 
ondersteuning en begeleiding bij sectorale procedures concreet ingevuld? Heeft de 
minister cijfers over de mate waarop hier al een beroep werd gedaan? 
6. Hoe werd de samenwerking met de interne meldpunten in verschillende 
beleidsdomeinen al verder geconcretiseerd?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 365 van 22 februari 2024
van KATRIEN SCHRYVERS
1. Ondanks de ‘stille’ start vinden melders toch hun weg naar het Vlaams Meldpunt. In de 
periode van 25 september 2023 tot en met 29 februari 2024 namen 242 personen 
gericht contact op met het Vlaams Meldpunt. Van de 242 contactnames werden 211 
oproepen geregistreerd als melding. Bij een melding is de contactname steeds gelinkt 
aan een concrete casus. De andere 31 contactnames labelt het Meldpunt als vragen. 
Daarbij ging het in de helft van de gevallen over inhoudelijke vragen over de werking 
van het Meldpunt maar (nog) niet gelinkt aan een concrete casus. In de andere helft 
van de gevallen ging het bijvoorbeeld over vragen naar cijfers, vragen naar 
samenwerking,… In onderstaande tabel worden het aantal contactnames per medium 
en per maand weergegeven.
Medium Sept ‘23 Okt ‘23 Nov ‘23 Dec ‘23 Jan ‘24 Feb ‘24 Totaal
Brief 2 2
Contactformulier 3 4 6 5 7 6 31
Mail 12 15 7 4 10 8 56
Chat 4 7 1 9 10 9 40
telefoon 10 8 12 4 20 28 82
Totaal 29 36 26 22 47 51 211
134 van 211 meldingen zijn ontvankelijke meldingen. In onderstaande tabel worden 
de ontvankelijke meldingen per sector en per maand weergegeven.
Sector Sep ‘23 Okt ‘23 Nov ‘23 Dec ‘23 Jan ‘24 Feb ‘24 Totaal
Cultuur 6 10 4 1 4 5 30
Kerk + organisatie 3 3 6
Jeugd 1 2 3
Media 3 1 1 2 7
Onderwijs algemeen 1 1 2 4
Hoger Onderwijs 2 3 1 3 5 3 17
Leerplichtonderwijs 5 7 2 5 5 24
Sport 3 2 2 4 2 13
VAPH 2 2
Opgroeien 2 2
Sector< dep. Zorg 2 4 4 2 3 4 19
Andere 1 1 1 1 1 2 7
Totaal 18 30 20 11 28 27 134
2. In onderstaande tabel wordt het aantal unieke bezoekers aan de website per maand 
weergegeven.
September 2023 412
Oktober 2023 649
November 2023 338
December 2023 402
Januari 2024 613
Februari 2024 741
3. Er werd 80 keer doorverwezen naar andere partners. Let wel: een verwijzing gebeurt 
ook bij de niet-ontvankelijke meldingen. In onderstaande tabel wordt een overzicht 
geboden van de doorverwijzingen per maand.
September 2023 10
Oktober 2023 13
November 2023 7
December 2023 10
Januari 2024 21
Februari 2024 19
Totaal 80
4. Om het Meldpunt de kans te geven de interne werking verder uit te bouwen en te 
specialiseren in de wisselwerking met andere hulpverleningsactoren is er beslist om 
voorlopig geen brede publiekscampagne te doen. Nu het Meldpunt een aantal maanden 
draait, staat er wel een gerichte campagne naar de verschillende sectoren op de 
planning om hen heel gericht te kunnen aanspreken en het Meldpunt bekender te 
maken. In de cijfers is het ook heel zichtbaar dat waar het Meldpunt bekend is er meer 
aanmeldingen zijn (cfr. cijfers van cultuur en onderwijs). Via een gerichte campagne 
wil het Meldpunt daar dus, naast alle contacten die er al zijn met de sectoren (zie vraag 
6), verder op inzetten. 
5. Enkel bij de ontvankelijke dossiers kan beroep gedaan worden op het interne aanbod 
van het Meldpunt. Sinds de opstart werd in 52 dossiers verwezen naar een 
sectorspecifieke procedure, werd de melder ondersteund in het doorlopen van deze 
procedure of werd een sectorspecifieke procedure opgevolgd. In 24 dossiers vonden er 
ondersteunende gesprekken plaats en in 5 dossiers werd of wordt er toegewerkt naar 
een herstelgesprek. In 29 dossiers ondersteunde de juriste van het Meldpunt de 
dossierbehandelaars met juridisch advies. Ook het eerste kortdurende psychologisch 
traject wordt binnenkort opgestart. 
6. De voorbije maanden is maximaal ingezet op het opbouwen van sectorspecifieke 
kennis. Er zijn verschillende bilaterale gesprekken geweest met verschillende partners 
uit verschillende sectoren, er werd en wordt nog steeds onderling kennis uitgewisseld 
over de werking van het Vlaams Meldpunt en over de werking van de interne 
meldpunten, er werden/worden sectorale draaiboeken opgesteld (steeds in afstemming 
met de sectoren) en concrete samenwerkingsafspraken gemaakt. Er vindt structureel 
overleg plaats met de verschillende sectoren om de draaiboeken indien nodig verder te 
verfijnen en de samenwerking verder te concretiseren en optimaliseren.
Per sector zijn er binnen het team van het Vlaams Meldpunt 2 sectorverantwoordelijken 
aangesteld. Zij zijn de contactpersonen voor deze sectoren, de gezichten voor de 
interne meldpunten als het ware, en zij nemen deel aan structureel overleg binnen die 
sector. Zij nemen nu in deze fase ook steeds de dossiers op die gelinkt zijn aan hun 
sector.
