title: Tramhaltes Pirennelaan en Braemkasteel Gentbrugge - Hernieuwde ingebruikneming
thema: Mobiliteit en Verkeer
pdf link: https://docs.vlaamsparlement.be/pfile?id=2042986
thema link: https://www.vlaamsparlement.be/parlementaire-documenten/schriftelijke-vragen/1796609
SCHRIFTELIJKE VRAAG
nr. 543
van FREYA VAN DEN BOSSCHE
datum: 23 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Tramhaltes Pirennelaan en Braemkasteel Gentbrugge  -  Hernieuwde ingebruikneming
In 2016 besliste De Lijn om de tramhaltes Pirennelaan en Braemkasteel van de toenmalige 
tramlijn 22 vanaf april 2017 te schrappen om plaats te maken voor het stallen van nieuwe 
Albatrostrams. In een brief aan De Lijn van 16 december 2016 vroeg het Gentse college 
van burgemeester en schepenen met aandrang om het als een tijdelijke maatregel te 
beschouwen en de haltes opnieuw te bedienen zodra de nieuwe stelplaats in Wissenhage 
in gebruik is genomen. Ook de gemeenteraad protesteerde unaniem middels een motie en 
vroeg om de haltes Pirennelaan en Braemkasteel opnieuw te bedienen. Beide haltes liggen 
namelijk in de onmiddellijke nabijheid van groeiende woonwijken en vormen ook een 
toegang tot het natuurgebied de Gentbrugse Meersen. Er is veel reizigerspotentieel.
Van de stelplaats Wissenhage is weliswaar nog steeds geen sprake, maar inmiddels kunnen 
alle Albatrostrams gestald worden op de stelplaats in Gentbrugge. De noodzaak om die 
haltes niet meer te bedienen, is dus weggevallen. Bovendien doet zich een opportuniteit 
voor nu tramlijn T1 door de werken aan de Petercelle-as langdurig (tot 2028) wordt 
omgeleid met als tijdelijke eindhalte stelplaats Gentbrugge. In plaats van op de stelplaats 
te stoppen, zou het veel nuttiger zijn om T1 door te laten rijden naar de haltes Pirennelaan 
en Braemkasteel. De vereniging zonder winstoogmerk (vzw) De Reizigersbond merkt op 
dat dit perfect kan binnen de geplande omleidingsdienstregeling. Bovendien zouden de 
tramsporen, na grondige reiniging, perfect opnieuw berijdbaar zijn.
In de Gentse gemeenteraadscommissie Mobiliteit liet de bevoegde schepen op dinsdag 16 
januari 2024 namens het college van burgemeester en schepenen aan raadslid Joris 
Vandenbroucke weten dat het Gentse stadsbestuur het voorstel ondersteunt om de 
tramhaltes Pirennelaan en Braemkasteel opnieuw te bedienen via het doortrekken van de 
omgeleide tram 1. Het stadsbestuur zal dat verzoek ook officieel overmaken aan De Lijn 
en aan de minister.
Kan de minister laten weten of De Lijn bereid is om die tramhaltes opnieuw te bedienen? 
Zo ja, vanaf wanneer en met welke frequentie en amplitude? Zo niet, waarom niet?
LYDIA PEETERS 
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 543 van 23 januari 2024
van FREYA VAN DEN BOSSCHE
Omdat De Lijn extra tijd nodig heeft om de nodige gegevens te verzamelen, zal u de 
gevraagde info ontvangen in een aanvullend antwoord tegen midden maart 2024.
