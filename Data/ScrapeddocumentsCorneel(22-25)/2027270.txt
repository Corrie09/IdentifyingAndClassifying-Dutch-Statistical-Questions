title: Pulsvisserij - Financiële ondersteuning en onderzoek
thema: Landbouw
Visserij
pdf link: https://docs.vlaamsparlement.be/pfile?id=2027270
thema link: https://www.vlaamsparlement.be/parlementaire-documenten/schriftelijke-vragen/1786917
SCHRIFTELIJKE VRAAG
nr. 141
van IMMANUEL DE REUSE
datum: 11 december 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Pulsvisserij  -  Financiële ondersteuning en onderzoek
Bij pulsvisserij wordt door middel van zachte elektrische stroomstoten vis, zoals tong en 
schol, van de zeebodem opgeschrikt, waarop de vis in de netten van de vissers belandt. 
De methode werd deze legislatuur door de Europese Unie verboden na stevig lobbywerk 
van vooral Franse milieu- en visserijorganisaties. Na jarenlang wetenschappelijk onderzoek 
trekt onder andere marien bioloog Pim Boute echter de conclusie dat het verbieden van de 
pulsvisserij uit het oogpunt van dierenwelzijn geen zin heeft gehad. Op initiatief van 
voormalig Vlaams minister van Landbouw en Visserij Koen Van den Heuvel geldt sinds 
woensdag 14 augustus 2019 een volledig verbod op pulsvisserij in de Belgische 
twaalfmijlszone.
Ook het Instituut voor Landbouw-, Visserij- en Voedingsonderzoek (ILVO) heeft het op zijn 
website over enkele bijkomende voordelen van de pulsvisserij: “De huidige bevindingen 
van het onderzoek met betrekking tot pulsvisserij in de Noordzee tonen aan dat het 
brandstofverbruik, de bodemberoering en - in vele gevallen - de bijvangst lager ligt bij de 
pulskor dan bij de traditionele boomkor.”
1. Welke onderzoeken en studies rond pulsvisserij werden in de huidige legislatuur door 
de Vlaamse Regering al gevoerd en/of (financieel) gesteund? Van wanneer tot wanneer 
vinden/vonden die onderzoeken en studies plaats? Wat waren de concrete 
onderzoeksvragen per onderzoek/studie? Tot welke resultaten is men gekomen per 
onderzoek/studie? 
2. Welke gevolgen hebben de resultaten voor het beleid? Acht de minister het opportuun 
het beleid aan te passen? Welke maatregelen/initiatieven worden/werden 
desgevallend genomen? 
3. Komen er bijkomende/opvolgende onderzoeken/studies? Zo ja, wat zullen die 
onderzoeken inhouden? Zo niet, waarom niet?
Deze vraag werd gesteld aan de ministers Hilde Crevits (141), Jo Brouns (115).
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
GECOÖRDINEERD ANTWOORD
op vraag nr. 141 van 11 december 2023
van IMMANUEL DE REUSE
Er zijn sinds het verbod op het gebruik van de elektrische puls in de zomer 2019, zowel 
Europees als binnen de 12-mijlszone van de Vlaamse kust, geen nieuwe projecten of verder 
onderzoek meer uitgevoerd. Het toenmalig lopende project “Pulsvisserij Vlaamse Kust” 
werd in deze periode 2018-2020 afgerond. Dit project keek niet zozeer naar de elektrische 
puls als techniek maar eerder naar het effect op de achteruitgang van bepaalde 
visbestanden. Het beleid is sindsdien dan ook niet aangepast.
