title: Actualisatie bandingfactoren groene stroom - Gevolgen uitspraak Grondwettelijk Hof
thema: Energie
pdf link: https://docs.vlaamsparlement.be/pfile?id=2066749
thema link: https://www.vlaamsparlement.be/parlementaire-documenten/schriftelijke-vragen/1830067
SCHRIFTELIJKE VRAAG
nr. 2
van STIJN DE ROO
datum: 26 juli 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Actualisatie bandingfactoren groene stroom  -  Gevolgen uitspraak Grondwettelijk Hof
Het Grondwettelijk Hof heeft bij arrest nr. 76/2024 van 4 juli 2024 een uitspraak 
gedaan i.v.m. de actualisatie van de bandingfactoren. Het Hof heeft in zijn arrest 
verduidelijkt dat er bij de actualisatie naar méér parameters moet gekeken worden dan 
die waarin decretaal voorzien is. 
In het arrest (randnr. B.31.2) wordt vermeld: 
“Ten aanzien van de in B.28.2 vermelde doelstelling van artikel 26 van het decreet van 23 
december 2022, is het pertinent te voorzien in een actualisatie van de onrendabele top 
voor de projecten voor de productie van groene stroom of voor warmtekrachtkoppeling, 
ongeacht of het projecten met of zonder brandstofkosten betreft.
Die identieke behandeling heeft geen onevenredige gevolgen, in zoverre artikel 7.1.4/1, § 
4, derde lid, van het Energiedecreet, zoals gewijzigd bij het bestreden artikel 26 van het 
decreet van 23 december 2022, bepaalt dat bij de actualisatie niet enkel rekening wordt 
gehouden met de opbrengst aan elektriciteit, doch ook met de « overige kosten en/of 
opbrengsten van ingaande en uitgaande energetische stromen van het project », en dat 
de Vlaamse Regering « bijkomende ingaande en uitgaande stromen [kan] vastleggen die 
beschouwd moeten worden in de berekening van de actualisatie van de onrendabele top 
». Het voormelde artikel 7.1.4/1, § 4, derde lid, van het Energiedecreet sluit aldus niet uit 
dat bij de actualisatie van de onrendabele top rekening wordt gehouden met de 
operationele kosten van de projecten voor de productie van groene stroom of voor 
warmtekrachtkoppeling. De decreetgever heeft het evenwel aan de Vlaamse Regering 
overgelaten om, naast de parameters die zijn vastgelegd in de voormelde bepaling, 
bijkomende parameters te bepalen die in aanmerking worden genomen bij de actualisatie 
van de onrendabele top.
Wanneer een decreetgever een machtiging verleent, moet worden aangenomen - 
behoudens aanwijzingen in de tegenovergestelde zin - dat hij de gemachtigde enkel de 
bevoegdheid verleent om die machtiging aan te wenden in overeenstemming met de 
Grondwet. Het staat aan de bevoegde rechter na te gaan of de door de Vlaamse Regering 
gemaakte keuze, wat betreft de in aanmerking te nemen parameters bij de actualisatie 
van de onrendabele top, al dan niet afbreuk doet aan het beginsel van gelijkheid en niet-
discriminatie.”
1. Wat zijn de gevolgen van het arrest op korte en langere termijn?
2. Op welke manier zal de minister omgaan met het arrest met het oog op het bepalen 
van de parameters voor de actualisatie van de bandingfactoren?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 2 van 26 juli 2024
van STIJN DE ROO
1. In het arrest nr. 76/2024 van 4 juli 2024 verwierp het Grondwettelijk Hof de vordering 
tot vernietiging van artikel 26 en 61 van het decreet van 23 december 2022, in verband 
met de actualisatie van bandingfactoren. Artikel 26 van het voormeld decreet wijzigt 
artikel 7.1.4/1, §4, derde lid van het Energiedecreet van 8 mei 2009, waarin onder 
meer is vastgelegd dat de Vlaamse Regering “bijkomende ingaande en uitgaande 
stromen [kan] vastleggen die beschouwd moeten worden in de berekening van de 
actualisatie van de onrendabele top”. Artikel 61, derde lid van het decreet van 23 
december 2022 bepaalt dat artikel 26 in werking treedt “op een door de Vlaamse 
Regering te bepalen datum”.
Het arrest heeft geen directe gevolgen aangezien de Vlaamse Regering tot op heden 
artikel 26 van het decreet van 23 december 2022 nog niet in werking heeft laten 
treden, en bijgevolg ook nog geen uitvoering heeft kunnen geven aan de mogelijkheid 
om bijkomende parameters te bepalen bij het actualiseren van de onrendabele top. 
Nu het Grondwettelijk Hof de beroepen heeft verworpen, blijft de bestreden bepaling 
behouden en kan de Vlaamse Regering alsnog beslissen om het bestreden artikel 26 
van het decreet van 23 december 2022 in werking te laten treden en verder in 
uitvoering te brengen.
2. Ik zal het Vlaams Energie- en Klimaatagentschap vragen om de argumentatie verder 
in detail te analyseren om na te gaan of de toelichting van het Grondwettelijk Hof 
mogelijke implicaties heeft op toekomstige of bestaande regelgeving of verdere 
uitvoeringsbepalingen, en zo ja welke. De volgende Vlaamse Regering zal op dit vlak 
dan de gewenste beleidskeuzes kunnen maken.
