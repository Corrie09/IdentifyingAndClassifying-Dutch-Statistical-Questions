title: Knelpuntberoepen - Syndicus
thema: Werk
pdf link: https://docs.vlaamsparlement.be/pfile?id=2046143
thema link: https://www.vlaamsparlement.be/parlementaire-documenten/schriftelijke-vragen/1800807
SCHRIFTELIJKE VRAAG
nr. 236
van BOB SAVENBERG
datum: 5 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Knelpuntberoepen  -  Syndicus
Vlaanderen telt 241 knelpuntberoepen. Dat betekent dat ongeveer één beroep op de drie 
gekwalificeerd staat als knelpuntberoep. Een van die knelpunten is het beroep van 
conciërge in appartementsgebouwen. Dat is al het geval sinds 2015, maar de toestand 
verergert ten gevolge van de snelle appartementisering in Vlaanderen. Sinds 2022 woont 
voor het eerst het merendeel van de Vlamingen in een appartement. De huidige 
appartementen maken bijna dertig procent uit van het Vlaamse woningaanbod. Tien jaar 
geleden was dat nog maar 23 procent. Dat cijfer zal nog toenemen, met naar schatting 
3000 tot 4000 extra appartementsgebouwen per jaar. 
Aangezien voor elk appartementsgebouw verplicht een syndicus moet worden aangesteld, 
zal de vraag alleen maar stijgen. Helaas blijkt het beroep van syndicus niet populair bij 
studenten vastgoedmakelaar. Amper 1 of 2% ambieert een carrière als syndicus. Wat de 
zaak extra onaantrekkelijk maakt is dat er ook een tekort is aan personeel voor functies 
waarop de syndicus traditiegetrouw op kan terugvallen voor ondersteuning. Het gaat dan 
concreet over een property manager, een boekhouder, een juridisch assistent en een 
klusser. Daarnaast worden bewoners vaak ook veeleisender en uiten sommigen hun 
frustratie op deze mensen, die dan het beroep verlaten.
1. Wat is de evolutie van het aantal syndici in de periode 2019 tot heden? Cijfers graag 
per jaar.
2. Hoeveel vacatures voor syndicus waren er in de periode 2019 tot heden? Cijfers graag 
per jaar en per provincie.
3. Zijn er specifieke regio’s of stadsdelen waar zich grotere tekorten aan syndici 
voordoen? Zo ja, waar, en wat zijn de redenen van die tekorten?
4. Hoe is het tekort aan ondersteunend personeel geëvolueerd in de periode 2019 tot 
heden? Cijfers graag per jaar en per functie (property manager, boekhouder, juridisch 
assistent, klussers)?
5. In welke mate is er sprake van een uitbesteding van de taak van syndicus aan 
gespecialiseerde kantoren?
6. In welke mate worden de klussen uitbesteed aan zelfstandigen?
7. a) Wat onderneemt VDAB om binnen de werklozenpopulatie te zoeken naar mensen 
die kunnen geactiveerd worden naar de job van syndicus, bijvoorbeeld op het vlak van 
promotie voor het beroep of het organiseren van jobbeurzen?
b) Wordt daarvoor samengewerkt met de beroepsvereniging voor vastgoedmakelaars?
8. Heeft VDAB al een specifieke analyse gemaakt om te bepalen hoeveel werkzoekenden 
intrinsiek in aanmerking zouden kunnen komen voor een job als syndicus? 
Zo ja, over hoeveel personen gaat het?
Zo niet, zal die oefening op korte termijn gebeuren?
9. Hoeveel werkzoekenden stroomden in de periode 2019 tot heden door naar
a) een opleiding voor syndicus;
b) een functie als syndicus?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 236 van 5 februari 2024
van BOB SAVENBERG
1. VDAB heeft geen cijfers over het aantal tewerkgestelde syndici. 
2. Binnen de beroepenstructuur van VDAB is syndicus geen apart beroep. Syndicus valt 
onder het ruimere beroep ‘Beheerder vastgoed’. 
Aantal ontvangen vacatures VDAB 2019-2023 - Beheerder vastgoed
Normaal Economisch Circuit zonder uitzendopdrachten, rechtstreeks gemeld aan VDAB
Provincie vestiging 2019 2020 2021 2022 2023
Antwerpen 70 66 88 99 83
Vlaams-Brabant 30 22 25 35 20
West-Vlaanderen 33 48 56 94 63
Oost-Vlaanderen 50 77 143 166 270
Limburg 10 23 13 21 33
Brussels HG 15 17 42 32 18
Eindtotaal 208 253 367 447 487
3. De spanningsindicator meet de krapte op de arbeidsmarkt. Hij geeft de verhouding 
weer tussen het aantal werkzoekenden zonder werk in bemiddeling en het aantal 
beschikbare vacatures. Als deze verhouding groot is verloopt het invullen van de jobs 
vlotter. Met de vereisten van de vacatures en de eigenschappen van de werkzoekenden 
zonder werk in bemiddeling houdt de spanningsindicator geen rekening.
Spanningsindicator Mediaan Totaal (januari 2024): 6,78
Spanningsindicator Beheerder Vastgoed (januari 2024): 2,83
Antwerpen:3,39
Vlaams Brabant: 9,43
West-Vlaanderen: 1,41
Oost-Vlaanderen: 1,87
Limburg: 6,05
Beheerder vastgoed (syndicus als knelpuntberoep) is een knelpuntberoep omwille van 
kwantitatieve en kwalitatieve redenen en omwille van de specifieke 
arbeidsomstandigheden. Klassiek is er meer vraag in kust- en (centrum)-steden omdat 
daar meer appartementen zijn.
Er is een algemeen stijgende vraag naar syndici omdat er steeds meer 
appartementsgebouwen zijn. Bovendien zijn er steeds minder bewoners die optreden 
als syndicus en is de instroom vanuit het onderwijs laag.
Werkgevers vinden moeilijk geschikte kandidaten. Doordat het takenpakket divers is, 
moet de syndicus boekhoudkundige skills combineren met communicatieve, 
commerciële, juridische en bouwtechnische knowhow. Daarnaast vragen werkgevers 
ook uitstekende sociale vaardigheden: de klant wordt steeds mondiger wat ervoor 
zorgt dat ook de syndici stevig in hun schoenen moeten staan. Dit kan zorgen voor 
werkstress, en bovendien zijn de algemene vergaderingen meestal 's avonds, wat een 
extra struikelblok kan zijn voor potentiële werknemers.
Anderzijds wordt de sector ook gekenmerkt door consolidatie. Daardoor is er vraag 
naar toegenomen specialisatie zoals bijvoorbeeld binnen boekhouding of techniek. 
Kandidaten worden gezocht uit gespecialiseerde opleidingen waarbij men al met 
kwantitatieve tekorten kampt. 
4. De gevraagde gegevens zijn niet beschikbaar
5. De gevraagde gegevens zijn niet beschikbaar
6. De gevraagde gegevens zijn niet beschikbaar
7. a) Door de toenemende consolidatie en specialisatie en het knelpuntkarakter binnen 
het vastgoedbeheer zijn er toenemende kansen voor werkzoekenden. VDAB werkt 
samen met het sociaal fonds van de vastgoedsector (SF323) om de instroom naar 
de sector te bevorderen. 
Een eerste domein van acties focust op het informeren van de burger. Weinig 
mensen geven ‘vastgoedbeheer’ op als jobdoelwit binnen hun dossier op Mijn 
Loopbaan (gemiddeld 192 werkzoekenden in de periode feb 2023-jan 2024). VDAB 
en SF323 werkten samen aan het ontwikkelen van een beroepenfilm en een digitaal 
infopakket om werkzoekenden en burgers te informeren over de kansen binnen het 
domein vastgoed. Daarnaast gaf SF323 infosessies aan de VDAB-bemiddelaars om 
de kennis over de mogelijkheden binnen de sector, specifiek binnen het domein van 
het beheer van vastgoed. 
Een tweede actiedomein gaat over competentieversterking. De focus ligt op twee 
profielen: het financieel beheer van de vastgoedsector en de medewerker syndicus 
i) financieel beheer van de vastgoedsector: vanuit de opleiding medewerker 
boekhouding kan een cursist rechtstreeks doorstromen naar de 
boekhoudkundige functies bij syndicuskantoren. 
ii) medewerker syndicus: in samenwerking met Syntra West heeft VDAB een 
opleidingsaanbod samengesteld dat als instap in de sector kan dienen. Deze 
opleiding gaat dit voorjaar in pilootvorm in West-Vlaanderen. VDAB Oost- 
en West-Vlaanderen zorgen in deze opleiding voor transversale 
competenties: digitale vaardigheden, communicatie, office, waarna de 
cursist kan doorstromen naar het Syntra-luik van de opleiding in Brugge 
voor de specifieke technische competenties over alles wat met het beheer 
van vastgoed te maken heeft. In het najaar wordt een digitale sessie gepland 
van het Syntra-luik, waarbij cursisten uit heel Vlaanderen kunnen 
aansluiten. Vanaf 2025 biedt ook Syntra AB deze opleiding aan. 
Een derde luik van de samenwerking focust op de werkgever. In het kader van 
bovenstaande nieuwe opleiding zullen SF323 en VDAB samenwerken om de 
werkgevers kennis te laten maken met de cursisten in functie van stage en 
tewerkstelling. 
b) zie hierboven: VDAB heeft een samenwerking met Fonds 323 vanuit de 
sectorconvenant 2023-2025. In de samenwerking wordt gefocust op een instap in 
de sector (via medewerker syndicus). De sector zelf biedt heel wat ondersteuning 
voor verdere specialisatie binnen de sector of doorgroei tot zelfstandig syndicus 
(met BIV-erkenning). 
8. Er zijn weinig mensen die spontaan denken aan een carrière binnen het 
vastgoedbeheer. Gemiddeld 192 werkzoekenden gaven dit jobdoelwit op binnen Mijn 
Loopbaan in de periode tussen feb 2023 en jan 2024. We merken een kloof in hetgeen 
werkgevers in de vacatures vragen en de competenties die deze werkzoekenden 
hebben, vooral naar scholingsgraad en eerdere ervaring. 
In principe kan elk bediendenprofiel aan de slag binnen het domein van 
vastgoedbeheer. Echter, de vereisten zijn hoog op communicatieve en technische 
vaardigheden. De sterke generieke bediendenprofielen zijn geliefd binnen de vele 
knelpuntsectoren die op zoek zijn naar eenzelfde competentieset. Mensen met 
interesse in een administratieve job worden geïnformeerd over de mogelijkheden in 
vastgoed, o.a. via beroepenfilm en infopakket en worden geattendeerd over de 
opleidingsmogelijkheden die er zijn.  
9. a) Tot voor kort had VDAB geen erkend aanbod voor het profiel beheerder vastgoed. 
De PBA is een generiek profiel dat eerder doorstroom naar vastgoedbemiddeling 
genereert. De opleiding ‘Syndicus’ van Syntra West voldoet niet aan de 
erkenningsvereisten van VDAB (te hoge instapvoorwaarden en enkel in 
avondonderwijs). Vandaar het initiatief om samen met Syntra de opleiding 
‘medewerker Syndicus’ vorm te geven, gericht op werkzoekenden of zij-instromers. 
De eerste sessie gaat door dit voorjaar (start in mei). Er zijn nog geen cijfers 
beschikbaar over het aantal ingeschreven cursisten. Momenteel loopt de screening 
en selectie van kandidaten. 
b) VDAB heeft geen cijfers over de doorstroom naar specifieke beroepen.
