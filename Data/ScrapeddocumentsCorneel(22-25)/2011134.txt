title: Kustwacht - Voorzitterschap European Coast Guard Functions Forum (ECGFF) 2022-2023
thema: Landbouw
Mobiliteit en Verkeer
Visserij
pdf link: https://docs.vlaamsparlement.be/pfile?id=2011134
thema link: https://www.vlaamsparlement.be/parlementaire-documenten/schriftelijke-vragen/1773457
SCHRIFTELIJKE VRAAG
nr. 59
van BART TOMMELEIN
datum: 19 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kustwacht  -  Voorzitterschap European Coast Guard Functions Forum (ECGFF) 2022-2023
De Kustwacht is een Belgische organisatie die de expertise van zeventien verschillende 
partners in de maritieme sector samenbundelt en coördineert, om zo de veiligheid en de 
ordehandhaving op zee te garanderen. In 2022-2023 was Kustwacht België voorzitter van 
het European Coast Guard Functions Forum. De rode draad doorheen het voorzitterschap 
was de vraag: hoe gaan we als land onze veiligheid/beveiliging op zee garanderen? Het 
voorzitterschap kende enkele workshops. Zo werd in het kader van een driedaagse 
workshop van 2 tot 4 mei op woensdag 3 mei nog een bezoek gebracht aan enkele 
kustwachtplatformen in de haven van Oostende. Daar werden bijvoorbeeld de Sirius, een 
van de schepen van het Agentschap Maritieme Dienstverlening en Kust (MDK) - Vloot dab 
bezocht en ging men langs bij het Maritime Rescue Coordination Centre (MRCC), waar een 
uiteenzetting werd gegeven over incidenten met vissersschepen op zee. In september werd 
het voorzitterschap afgesloten met een top in samenwerking met DG Mare van de Europese 
Commissie.
1. Hoe wordt het voorzitterschap geëvalueerd vanuit Vlaanderen?
2. Wat heeft dat voorzitterschap voor de Vlaamse diensten concreet aan inzichten 
opgeleverd in het kader van het centrale thema ‘hoe gaan we als land onze 
veiligheid/beveiliging op zee garanderen’?
3. Over de werking van de Kustwacht zelf: in welke mate slaagt de Kustwacht effectief 
in het uitvoeren van zijn controlerende taak?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 59 van 19 oktober 2023
van BART TOMMELEIN
1-2.Voor het thema veiligheid en beveiliging op zee verwijs ik voor een antwoord op deze 
vraag naar de daarvoor bevoegde minister, collega Lydia Peeters, Vlaams minister van 
Mobiliteit en Openbare Werken alsook naar het federale niveau. Op het Europees 
Kustwachtforum kwam ook het luik controle op visserij aan bod. Hierbij is het 
belangrijk de krachten te bundelen en nauw samen te werken over de grenzen heen, 
zodat op een efficiënte manier controles kunnen uitgevoerd worden in het belang van 
de toekomst van de visserij. Niet alleen zijn die controles nodig om na te gaan of 
vissers de regelgeving naleven, maar tegelijk worden vissers bijgestaan om ze wegwijs 
te maken in de complexe regelgeving.
3. De samenwerking tussen het Departement Landbouw en Visserij en de andere partners 
binnen de Kustwacht verloopt vlot. Het uitvoeren van controles op de zee wordt binnen 
het kader van de Kustwacht uitgevoerd in samenwerking met Defensie en met de 
afdeling Vloot binnen het agentschap Maritieme Dienstverlening en Kust (MDK). Er is 
een goede samenwerking met deze partners op operationeel vlak. Daarnaast kan het 
departement via de Kustwacht samenwerken met de Beheerseenheid Mathematisch 
Model van de Noordzee (BMM) om ook controles vanuit de lucht uit te voeren.
