title: Instellingen hoger onderwijs Kortrijk - Bereikbaarheid
thema: Mobiliteit en Verkeer
Onderwijs en Vorming
pdf link: https://docs.vlaamsparlement.be/pfile?id=2014031
thema link: https://www.vlaamsparlement.be/parlementaire-documenten/schriftelijke-vragen/1761268
SCHRIFTELIJKE VRAAG
nr. 1630
van BRECHT WARNEZ
datum: 1 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Instellingen hoger onderwijs Kortrijk  -  Bereikbaarheid
Kortrijk telt het grootste aantal studenten van West-Vlaanderen. Maar liefst 60% van de 
studenten in West-Vlaanderen, wat neerkomt op 14.000 studenten, studeert aan een 
onderwijsinstelling in Kortrijk. Drie van die onderwijsinstellingen, Vives, Kulak en Syntra 
West, zijn gelegen op ’t Hoge. ’t Hoge ligt buiten het centrum van Kortrijk. Studenten die 
met de trein reizen, dienen een afstand van 3,5 km te overbruggen om op de campussen 
te geraken.
Mobiliteit dient in dat geval meer aandacht te krijgen. Het aanbod van bussen die 
momenteel het centrum met de campussen verbinden, voldoet niet aan de vraag. Het 
project omtrent de trambussen die het centrum van Kortrijk met ’t Hoge zouden verbinden, 
is uitgesteld naar de volgende legislatuur. Maar het prangende mobiliteitsprobleem blijft.
Er kwamen al enkele suggesties om het mobiliteitsprobleem (tijdelijk) op te lossen. Overleg 
tussen de inwoners, de studenten, de handelaars, … is belangrijk bij het zoeken naar 
oplossingen.
Graag alle data in Excel ter beschikking te stellen. 
1. In het antwoord op mijn schriftelijke vraag nr. 544 van 5 januari 2022 gaf minister 
Peeters aan dat er toen nog geen overlegmomenten plaatsgevonden hadden met De 
Lijn over het dossier. Schepen van Stadsvernieuwingsprojecten Wout Maddens 
vermeldde later in de Krant van West-Vlaanderen van 21 januari 2022 dat er toen 
gesprekken met Vlaanderen en De Lijn lopende waren. 
a) Hebben er ondertussen nog verdere gesprekken plaatsgevonden? Zo ja, wanneer? 
Zo niet, wanneer zijn nieuwe gesprekken gepland?
i. Wat waren de conclusies van deze gesprekken? 
ii. Werden er ook oplossingen op korte termijn afgesproken?
b) Hoe is de minister van plan deze conclusies te benutten bij het verdere verloop 
van dit project?
2. De minister haalt in haar antwoord op mijn schriftelijke vraag nr. 544 van 5 januari 
2022 aan overleg te hebben gepleegd met de onderwijsinstellingen Vives en Kulak. Er 
werd besloten om studentenpassen aan te bieden. De minister haalt aan dat er geen 
problemen werden gemeld naar operationele uitvoering. 
a) Kreeg de minister ondertussen nieuwe signalen van de instellingen of andere 
partijen? Zo ja, welke en van wie?
b) Heeft de minister de studenten daarover bevraagd?
Zo ja, graag een overzicht van de bevindingen van de studenten per 
onderwijsinstelling.
Zo niet, acht de minister het niet wenselijk de doelgroep te bevragen in het kader 
van een klantgerichte overheid?
3. Middenstanders en buurtbewoners lijken het idee van een trambus minder genegen.
Is de minister met hen al in gesprek gegaan? 
Zo ja, welke bezorgdheden kwamen uit dat gesprek naar voren en hoe denkt de 
minister tegemoet te kunnen komen aan die bezorgdheden?
Zo niet, welke antwoorden kan De Lijn of het lokale bestuur geven aan de buurt?
4. De studieopdracht die de minister aanhaalt, betreft een project van de wegbeheerder 
die een bestek uitschrijft om doorstromingsmaatregelen concreet te maken langs het 
OV-traject. Deze studieopdracht startte in september 2021 en er werden 
microsimulaties uitgevoerd in het voorjaar van 2022. 
a) Welke partijen waren betrokken bij het opstellen van de microsimulatie?
b) Hoe lang heeft de microsimulatie geduurd en in welke mate versnelt deze het 
project? 
c) Hoeveel heeft het opstellen van de microsimulatie gekost? 
d) Wat was het resultaat van deze studieopdracht en de bijhorende microsimulaties?
i. Voor wat betreft de oplossingen op korte termijn.
ii. Voor wat betreft de oplossingen op lange termijn.
5. Voorzag het huidige investeringsprogramma (GIP) in 2023 in middelen voor 
voorbereidende werken, studies of uitvoeringen omtrent dit project?
a) Graag een overzicht van het gereserveerde budget.
b) Graag een stand van zaken betreffende de vorderingen.
6. a) In welke middelen voorziet het investeringsprogramma (GIP) van 2024 voor de 
verdere ontwikkeling van dit project? 
b) Wat is daarbij de vooropgestelde timing en de inhoud van het project?
7. De voltooiing van dit project is ondertussen reeds uitgesteld tot 2025. 
a) Begrijpt de minister de ontgoocheling van de ruime omgeving in deze schijnbare 
stilstand?
b) Vindt de minister dit zelf een realistische planning?
c) Hoe wil de minister de enorme vertraging van grotere mobiliteitsprojecten in de 
toekomst voorkomen?
8. De aanhoudende mobiliteitsproblematiek in Kortrijk kan ervoor zorgen dat de 
campussen in de toekomst minder studenten zullen aantrekken. 
Heeft de minister al stappen gezet om dit te voorkomen? Zo ja, welke? Zo niet, wat 
zal de minister nog ondernemen om dit te voorkomen?
Deze vraag werd gesteld aan de ministers Ben Weyts (873), Lydia Peeters (1630)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr.1630 van 1 september 2023
van BRECHT WARNEZ
1. Eind 2022 zijn er gesprekken gevoerd tussen De Lijn en de stad Kortrijk op politiek 
niveau en op directieniveau.
a) Er zijn technisch-ambtelijke overlegmomenten in het kader van het lopend 
studietraject (HOV) met het Agentschap Wegen en Verkeer (AWV) en De Lijn: 
april, juni, februari, september 2022. Strategisch-ambtelijk overleg n.a.v. 
zoektocht stelplaats begin 2023 opgestart op vraag van het kabinet Peeters. 
b) Er wordt gewerkt richting een samenwerkingsovereenkomst, alsook is er binnen 
de vervoerregio de omschakeling van het busnetwerk.
2. a) Via het kabinet van de burgmeester van Kortrijk vernemen we dat de hoger 
onderwijspartners van Hoog Kortrijk ook vragende partij zijn om een vlotte OV 
verbinding naar Hoog Kortrijk zo vlug mogelijk te realiseren.
b) Neen, studenten bevragen over hun mobiliteitsnoden is een opdracht van de 
onderwijsinstelling zelf. Stad Kortrijk is zelf voldoende op de hoogte en staat in 
nauw contact met de onderwijsinstellingen. 
3. De stad is in nauw overleg met de handelaars, de scholen en de buurten, en behartigt 
de belangen van haar inwoners en diverse stakeholders. 
4. a) Volgende partijen waren betrokken bij het opstellen van de microsimulatie:
- Studiebureau SWECO 
- Stad Kortrijk 
- AWV 
- MOW 
- Provincie West-Vlaanderen
- De Lijn 
De stad heeft met een groep handelaars en ondernemers de microsimulaties 
besproken.
b) De microsimulaties hebben 10 kalendermaanden geduurd en zijn uitgevoerd in de 
periode februari 2022 t.e.m. november 2022. Naast de eigenlijke doorrekeningen 
van verkeerssimulaties, zijn daarin ook de opmaak van de modellen, kalibraties, 
optimalisaties en rapportage vervat.
De uitvoering van deze microsimulaties was cruciaal om verschillende mogelijke 
scenario’s m.b.t. de weginrichting ten opzichte van elkaar af te wegen op vlak van 
doorstroming en verkeersveiligheid. 
De uitvoering van de microsimulaties vergt enige tijd, maar draagt in een 
belangrijke mate bij aan het beslissingsproces, omdat de simulaties duidelijk de 
verschillen tussen afgewogen scenario’s aangeven en een grondige beoordeling 
van de effecten van een herinrichting toelaten.
c) De kostprijs van de microsimulaties bedraagt 66.160 euro excl. btw. Dit is de 
totale kostprijs voor de uitvoering van 5 microsimulaties, nl. bestaande toestand, 
referentiesituatie en 3 mogelijke scenario’s voor herinrichting. Het onderzochte 
traject is ruimer dan enkel de N50, heeft een totale lengte van 5.5 km en omvat 
37 kruispunten.
d) i. Voor infrastructurele ingrepen wordt er gekeken naar een totaalproject en 
volledige heraanleg. Vanaf juli 2023 is de frequentie van de bussen gewijzigd. 
Vanaf fase 2 op 6 januari 2024 wordt in het kader van basisbereikbaarheid ook 
de amplitude aangepast.
ii. De herinrichting van de N50 kadert in een globale aanpak van deze as, waartoe 
ook sanering van de riolering, opwaardering van de publieke ruimte en 
vervanging van de brug over de E17 behoren. Met een herinrichting wordt een 
sterke verbetering van de verkeersveiligheid bekomen en wordt duurzame 
mobiliteit gestimuleerd, met daarbij een sterke verhoging van de commerciële 
snelheid van het openbaar vervoer, dit in het kader van modal shift.
5. a) Op het GIP 2023 werden middelen voorzien (400.000 euro) voor de aankoop van 
een naburig perceel dat kon ingericht worden als buurtparking in compensatie voor 
de parkeergelegenheden langs N50 die door het project zouden verdwijnen. 
b) De stad Kortrijk wil de N50 grondig versterken als aantrekkelijke as, en wil daarbij 
haar ambities, zoals die tot op heden binnen de HOV-studie werden gehanteerd, 
vergroten. De realisatie van een hoogwaardige verbinding tussen het centrum en 
Hoog Kortrijk, en een sterke verknoping van de N50 met zijn omgeving zijn daarbij 
cruciaal. Met o.a.: 
- meer ruimte voor voetgangers en fietsers 
- continue, herkenbare inrichting van openbaar domein 
- creatie van een N-Z as met grote belevingswaarde 
- versterken van multi-modale bereikbaarheid 
- N50 als hefboom voor duurzame transities 
- connectie met nabijgelegen parken en pleinen 
6. a) Op het GIP 24 reserve zijn er zowel bij De Lijn als bij het AWV middelen voorzien 
voor dit project:
- 400.000 euro voor project: N50 Kortrijk Doorniksesteenweg HOV/onteigening;
- 1.020.000 euro voor de uitvoering van project ‘Hoogwaardig openbaar vervoer 
Kortrijk’.
b) Er is een samenwerkingsovereenkomst in opmaak, de administraties en de stad 
zijn hier volop mee bezig. Eenmaal dit is uitgeklaard en is bepaald, zal de timing 
duidelijk zijn. 
De Noord-zuidas verbindt de binnenstad met Hoog Kortrijk en de rand van de stad. 
De Doorniksewijk en verderop de Doorniksesteenweg vormen de centrale spil. De 
as biedt kansen om de stadsdelen echt met elkaar te verbinden. Het is een sterk 
verweven gebied met heel veel bewoning, handel en andere functies.
De Noord-zuidas kan dan ook niet louter als publieke doorgang voor verkeer 
gezien worden, met een straatprofiel gericht op autogebruik. De uitdagingen rond 
een verbonden, groenblauwe en ondernemende stad zijn op deze as zeer 
uitgesproken. Daarnaast zijn er ook actuele ruimtelijke uitdagingen rond 
verdichting rond haltes, klimaat, energie, erfgoed ...
Het is dan ook uitermate belangrijk om inderdaad de doorstromingsuitdagingen 
met de ruimtelijke uitdagingen in het ontwerp van de as met elkaar te verzoenen. 
7. Het studietraject loopt tot en met 2025. Dit is een complex project zoals hierboven 
vermeld dat in nauw overleg met de stad Kortrijk wordt uitgewerkt.
Grote mobiliteitsdossiers vragen de nodige afstemming met diverse stakeholders, 
afstemming in timing, met andere projecten in een stad, etc. om tot concrete 
realisatie te kunnen overgaan. De vele standpunten, invalshoeken, wensen en 
randvoorwaarden kunnen integreren binnen de (ruimtelijk, verkeerstechnische) 
mogelijkheden op basis van objectieve analyses en prioriteiten en dit op basis van 
goed afgewogen en onderbouwde onderzoek oefeningen, blijft belangrijk om hierin 
tot een consensus en gedragen project te komen en elke partner op één lijn te hebben.
8. We vernemen dat vele studenten van de campus VIVES met de wagen komen vanuit 
diverse locaties vanuit West-Vlaanderen. Op de website van VIVES Kortrijk staat het 
volgende: “Zowel met het openbaar vervoer als met de wagen kun je de campus 
dankzij de goede ligging vlot bereiken. Je hebt er heel wat parkeermogelijkheden op 
de campus”.
De groei van het studentenaantal op Hoog Kortrijk is de laatste jaren enkel maar 
toegenomen, wat ik ook toejuich. Een duurzaam sterkere OV as met Hoog Kortrijk zal 
in de toekomst er hopelijk ook mee voor zorgen dat zowel studenten als  docenten 
zich duurzamer gaan verplaatsen en  meewerken aan de modal shift van morgen. 
Vanuit de vervoerregio en Vlaanderen wordt daarom verder op deze as ingezet.
