title: Erasmus+ - Inclusiviteit
thema: Onderwijs en Vorming
pdf link: https://docs.vlaamsparlement.be/pfile?id=2048095
thema link: https://www.vlaamsparlement.be/parlementaire-documenten/schriftelijke-vragen/1805421
SCHRIFTELIJKE VRAAG
nr. 316
van BRECHT WARNEZ
datum: 22 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Erasmus+  -  Inclusiviteit
Volgens de cijfers van de Europese Commissie namen in 2019 940.000 Europese jongeren 
op een of andere manier deel aan het Erasmus+-project. Zo waren er in België meer dan 
9000 jongeren die dankzij het programma de kans kregen om in het buitenland een 
opleiding of stage te volgen.
De maatschappelijke en educatieve waarde van die uitwisselingen is zonder twijfel 
bijzonder groot. Bovenal biedt Erasmus+ jongeren de kans op een unieke en onvergetelijke 
ervaring die ze de rest van hun leven zullen koesteren. Het hoeft dan ook geen betoog dat 
we het Erasmus+-project moeten blijven ondersteunen en aanmoedigen met een extra 
focus op kwetsbare jongeren.
In 2013 lanceerde de toenmalige Vlaamse Regering het actieplan ‘Brains on the move’. 
Met dat plan werd beoogd om meer studenten afkomstig uit ondervertegenwoordigde 
groepen (zoals beursstudenten, werkstudenten, studenten met een functiebeperking en 
studenten uit culturele-etnische minderheden) aan te moedigen om deel te nemen aan het 
Erasmus+-programma. Eén van de incentives om hen daartoe aan te zetten, was de 
mogelijkheid aanbieden om bovenop de standaardbeurs, een aanvullende beurs bij de 
Vlaamse overheid aan te vragen. De vraag rijst echter of dat genoeg is.
Graag alle data in Excel beschikbaar stellen.
1. Kan de minister een overzicht bezorgen van het aantal jongeren uit het hoger 
onderwijs dat in het academiejaar 2022-2023 deelnam aan het Erasmus+-
programma? Graag een onderscheid voor volgende groepen: beursstudenten, niet-
beursstudenten, werkstudenten zoals bepaald volgens artikel I.3. 78° van de Codex 
Hoger Onderwijs, niet-werkstudenten, studenten met een beperking, studenten 
zonder beperking, studenten met migratieachtergrond en studenten zonder 
migratieachtergrond. Graag ook steeds vermelding van de verhouding ten opzichte 
van de totale studentenpopulatie uit de desbetreffende groep en de totale 
studentenpopulatie die deelneemt aan het Erasmus+-programma.
2. Hoe evalueert de minister die cijfers, in het bijzonder de vertegenwoordiging van 
kwetsbare groepen? Zijn drempels die eerder werden vastgesteld voor studenten uit 
ondervertegenwoordigde groepen, weggewerkt?
3. Hoe evalueert de minister globaal zijn aanpak om ondervertegenwoordigde groepen in 
de toekomst te ondersteunen en aan te moedigen?
4. Welk percentage studenten uit ondervertegenwoordigde groepen nam het voorbije 
academiejaar deel aan Erasmus+?
5. Kan de minister een update geven van het overzicht van het aantal studenten dat in 
het academiejaar 2022-2023 een aanvullende beurs aanvroeg? Graag een onderscheid 
tussen toegekende en niet-toegekende beurzen en een onderscheid voor dezelfde 
groepen als gevraagd in deelvraag 1.
6. Met welke actoren en met welke frequentie overlegt de minister omtrent het 
Erasmus+-beleid? Wat zijn de belangrijkste elementen uit dat overleg?
7. Plant de minister nieuwe initiatieven op dat vlak? Zo ja, graag een plan van aanpak 
met timing en budget.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 316 van 22 februari 2024
van BRECHT WARNEZ
Noot vooraf 
De gegevens voor academiejaar 2022-2023 zijn nog niet officieel gevalideerd door de 
instellingen. Sommige informatie, zoals de bepaling van een trajectstarter, het al dan niet 
erkend zijn als een student met een functiebeperking door het VAPH en het al dan niet 
hebben van een studietoelage, wordt pas gedaan na de officiële validatie van de gegevens. 
We opteren er daarom voor om slechts gegevens tot en met academiejaar 2021-2022 vrij 
te geven. 
Wat werkstudenten betreft, gaat het hier om werkstudenten zoals bepaald volgens Art. 
I.3. 78° van de Codex Hoger Onderwijs, nl. studenten die zowel het statuut hebben van 
werkstudent én die ingeschreven zijn in een werktraject. 
Ook wat de studenten met een functiebeperking betreft gaat het om de definitie zoals 
opgenomen in art. I.3 62° in de Codex Hoger Onderwijs, nl. de studenten met een 
functiebeperking volgens het Vlaams Agentschap voor Personen met een Handicap (VAPH). 
We verwijzen niet specifiek naar studenten met een migratieachtergrond omdat we niet 
over die gegevens beschikken. We kunnen wel de nationaliteit van de studenten 
meegeven. 
1+4. In bijlage kan de Vlaamse volksvertegenwoordiger de gevraagde cijfers terugvinden. 
In tabblad ‘mobiliteiten_erasmus+’ vindt de Vlaamse volksvertegenwoordiger in tabel 
1 het aantal ‘Erasmus+’-mobiliteiten naar academiejaar. Tabellen 1a en 1b tot en 
met 5a en 5b geven het aantal en aandeel Erasmus+ mobiliteiten van studenten met 
en zonder functiebeperking (VAPH), van studenten met een studietoelage, van 
werkstudenten volgens de codex en van studenten naar nationaliteit op het totaal 
aantal Erasmus+ mobiliteiten.
In tabblad ‘Vlaanderen’ vindt de Vlaamse volksvertegenwoordiger in tabellen 1a en 
1b, 2a en 2b, 3a en 3b en 4a en 4b het aantal en percentage inschrijvingen van 
studenten met een functiebeperking (VAPH), van studenten met een studietoelage, 
van werkstudenten volgens de codex en van studenten naar nationaliteit.
In tabblad ‘Mob_inschr’ vindt de Vlaamse volksvertegenwoordiger het percentage 
mobiliteiten op het totaal aantal inschrijvingen van studenten met een 
functiebeperking (VAPH), van studenten met een studietoelage, van werkstudenten 
volgens de codex en van studenten naar nationaliteit.
2. We zien een stijging in het aantal studenten met een studietoelage dat deelneemt aan 
het Erasmus+-programma. Hoewel het aandeel studenten met een functiebeperking 
en werkstudenten dat deelneemt aan het Erasmus+programma lager is dan in de 
totale studentenpopulatie, tonen de cijfers wel een stijging. 
Voor mobiliteiten in het kader van het actieplan ‘Brains on the Move’ zijn de meest 
recente, volledig gevalideerde cijfers van de periode 2016-2017 tot 2020-2021. De 
cijfers van 2019-2020 zijn daarbij meer relevant dan die van 2020-2021 die sterk 
vertekend zijn door de invloed van de Coronacrisis. Ook hier zien we een stijging in 
het aantal studenten met een mobiel diploma. Diploma’s kunnen worden aanzien als 
mobiel als een student voor minstens 10 credits op uitwisseling geweest is, of als de 
student ingeschreven is in een internationale gezamenlijke opleiding.
  
In deze periode is er telkens een stijging van zo’n 3% waar te nemen inzake mobiele 
diploma’s van studenten uit ondervertegenwoordigde groepen. Ongeveer 22% van het 
totaal aantal mobiele diploma’s wordt behaald door studenten die behoren tot een 
ondervertegenwoordigde groep. 
Bij het vergelijken van dat percentage mobiele diploma’s behaald door een 
kansengroep (22,17%) met het percentage niet-mobiele diploma’s bij de 
kansengroepen (23,85%), in deze periode, kan worden vastgesteld dat het behoren 
tot een ondervertegenwoordigde groep geen (te) grote impact heeft op het al dan niet 
deelnemen aan mobiliteit.
3. Het nieuwe Erasmus+ programma (2021 – 2027) legt een grote focus op 4 horizontale 
Europese prioriteiten: sociale inclusie, duurzaamheid, digitalisering en democratische 
participatie. Er ligt veel nadruk op de prioriteit sociale inclusie omdat Europa via de 
gedecentraliseerde middelen meer (mobiliteits)opportuniteiten voor meer potentiële 
deelnemers wil creëren. Dit resulteert in:
- Meer financiering vanuit het huidige Erasmus+ programma voor deelnemers met 
zogenaamde “Fewer Opportunities (FO)”: Er is een top-up per deelnemer per 
maand. De definities voor fewer opportunities worden beslist in overleg tussen het 
Nationaal Agentschap en de Nationale Autoriteit. Deze kunnen op de website van 
Epos geconsulteerd worden. 
- Hogere verwachtingen t.a.v. de Nationale Agentschappen (Epos vzw voor 
onderwijs en vorming in Vlaanderen) om binnen de lidstaat een structureel, breed 
gedragen en zo ruim mogelijk sociaal, inclusief beleid uit te tekenen en uit te 
voeren. Dit werd vertaald in een meerjarig werkprogramma van het Nationaal 
Agentschap waarin een langetermijnvisie werd uitgewerkt. 
De top-up voor de studenten met Fewer Opportunities werd verhoogd naar 250 euro. 
Daarnaast werden de categorieën studenten die automatisch de top-up krijgen 
uitgebreid. Op deze manier wordt de definitie gelijk getrokken met de definitie van de 
Codex Hoger Onderwijs. 
1. Beursstudenten
2. Werkstudenten
3. Bijna-beursstudenten
4. Studenten met een functiebeperking op basis van de definities bepaald door het 
Vlaams Agentschap voor Personen met een Handicap (VAPH)
Zie ook: 
https://www.epos-vlaanderen.be/content/uploads/2024/02/Call-2024-DEFINITIES-
FEWER-OPORTUNITIES.pdf
Dit gebeurde in samenspraak met de hogeronderwijsinstellingen.  
Voorafgaand aan een mobiliteit kan door de instelling een voorbereidend bezoek 
aangevraagd worden. Dit geeft de mogelijkheid aan een geselecteerde deelnemer met 
een functiebeperking om na te gaan of de geplande mobiliteit haalbaar is (bv. 
toegankelijkheid van gebouwen, vervoer ter plaatse, deelname aan lessen, uitvoeren 
van activiteiten op de werkvloer, …) Ook kunnen met de toekomstige ontvangende 
organisatie afspraken gemaakt worden over de geplande mobiliteit (bv. welke 
ondersteuning en/of faciliteiten krijgt de deelnemer). Zowel de deelnemer als een 
begeleider kan hier gefinancierd worden.
Tijdens een mobiliteit kan door de instelling een extra financiële tussenkomst gevraagd 
worden op basis van reële kosten. Dit geldt voor inclusiesteun voor Erasmus+ 
deelnemers met fewer opportunities.
5. De cijfers voor 2022-2023 zijn nog niet volledig gevalideerd en kunnen we dus niet 
bezorgen. 
6. Het Nationaal Agentschap voor Erasmus+ Epos vzw overlegt zeer frequent met het 
departement Onderwijs en Vorming in de hoedanigheid van Nationale Autoriteit. Ook 
met de verschillende hogeronderwijsinstellingen wordt structureel overleg gepleegd. 
Via klankbordgroepen gericht op leerplichtonderwijs enerzijds en 
volwassenenonderwijs anderzijds bestaat een structurele afstemming met de 4 
onderwijsdomeinen.
Dit overleg is voornamelijk gericht op infodeling en signaalfunctie gericht op een 
geoptimaliseerde werking langs de kant van het agentschap en van de doelgroep, en 
op ondersteuning en toeleiding naar een grotere integratie van de 4 Europese, 
horizontale prioriteiten in Erasmus+ projecten.
7.  Gezien verhoudingsgewijs het percentage kansengroepen dat op uitwisseling gaat 
nagenoeg hetzelfde is als in de Vlaamse populatie (22,17 versus 23,85%), zijn er geen 
verdere nieuwe initiatieven gepland.
BIJLAGE
Overzicht
