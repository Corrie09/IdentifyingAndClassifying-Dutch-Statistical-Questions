title: Snel degeneratieve aandoening - Aanvragen hulpmiddelen
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2037946
thema link: https://www.vlaamsparlement.be/parlementaire-documenten/schriftelijke-vragen/1794641
SCHRIFTELIJKE VRAAG
nr. 200
van TINE VAN DER VLOET
datum: 16 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Snel degeneratieve aandoening  -  Aanvragen hulpmiddelen
Als een persoon een specifieke snel degeneratieve aandoening heeft, zoals ALS, dan heeft 
die vaak snel een hulpmiddel nodig. Aangezien de ziekte vaak snel evolueert, moet er ook 
snel van hulpmiddel veranderd kunnen worden. Er kan bijvoorbeeld eerst een gemakkelijk 
meeneembaar, handbediend toestel nodig zijn en later misschien een toestel bediend via 
de rolstoelbesturing of een oogbediend systeem. Het huursysteem zorgt ervoor dat 
personen met een snel degeneratieve aandoening snel over een hulpmiddel beschikken en 
het ook snel kunnen inwisselen voor een beter passende oplossing.
Op de website van het Vlaams Agentschap voor Personen met een Handicap (VAPH) staat 
te lezen dat personen met een snel degeneratieve aandoening bepaalde hulpmiddelen voor 
communicatie, computerbediening en omgevingsbediening enkel kunnen huren via 
hulppakketten en niet kunnen kopen. De huurregeling is gestart op 1 januari 2019.
1. Hoeveel aanvragen voor het huren van hulpmiddelen kreeg het VAPH in 2020 van 
personen met een snel degeneratieve aandoening?
a) Hoeveel van de aanvragen werden geweigerd?
b) Hoeveel werden er goedgekeurd?
c) Wat waren de voornaamste redenen voor een weigering?
d) Kan er een opdeling per snel degeneratieve aandoening gegeven worden?
e) Graag ook de gegevens voor 2021, 2022 en 2023.
2. Hoeveel aanvragen voor het kopen van hulpmiddelen kreeg het VAPH in 2020 van 
personen met een snel degeneratieve aandoening? 
a) Hoeveel van de aanvragen werden geweigerd?
b) Hoeveel werden er goedgekeurd?
c) Wat waren de voornaamste redenen voor een weigering?
d) Kan er een opdeling per snel degeneratieve aandoening gegeven worden?
e) Hoeveel waren er dat in 2021, 2022 en 2023?
3. Op de website van het VAPH staat te lezen dat bepaalde hulpmiddelen enkel gehuurd 
kunnen worden. 
Kan de minister een overzicht geven van de hulpmiddelen die enkel gehuurd kunnen 
worden?
4. Wat is de gemiddelde termijn (uitgedrukt in dagen) tussen de aanvraag van het te 
huren hulpmiddel en de terbeschikkingsteling van het hulpmiddel?
5. Welke hulpmiddelen kunnen alsnog aangekocht worden door een persoon met een snel 
degeneratieve aandoening? Graag een overzicht van die hulpmiddelen.
6. Wat is de gemiddelde termijn (uitgedrukt in dagen) tussen de aanvraag van het te 
kopen hulpmiddel en de terbeschikkingstelling van het hulpmiddel?
7. Heeft het al dan niet hebben van een palliatief statuut een invloed op de aanvraag van 
een hulpmiddel? 
a) Wat zijn de gevolgen van het al dan niet beschikken over een palliatief statuut?
b) Wordt rekening gehouden met het hebben van een palliatief statuut bij de 
beoordeling van een aanvraag? Zo ja, welke gevolgen heeft dat op het kopen of 
huren van een hulpmiddel?
c) Kan de minister een overzicht geven van het aantal personen met een palliatief 
statuut dat een hulpmiddel aanvroeg om te huren in 2020? Graag ook een 
overzicht voor 2021, 2022 en 2023. Hoeveel van die aanvragen werden 
goedgekeurd? Hoeveel van de aanvragen werden geweigerd? Kan de minister een 
opdeling maken per snel degeneratieve aandoening? Wat zijn de voornaamste 
redenen waarom een aanvraag werd geweigerd?
d) Kunnen personen met een palliatief statuut een hulpmiddel aankopen bij het 
VAPH? Zo ja, hoeveel van de aanvragen werden in 2020 goedgekeurd? Hoeveel 
werden er geweigerd? Graag ook een overzicht voor 2021, 2022 en 2023. Kan de 
minister indien mogelijk een opdeling maken per snel degeneratieve aandoening? 
Wat zijn de voornaamste redenen waarom een aanvraag werd geweigerd?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 200 van 16 januari 2024
van TINE VAN DER VLOET
1. In 2020 waren er 96 vragen voor huurpakketten voor personen met een snel 
degeneratieve aandoening (SDA). Alle vragen werden goedgekeurd. Vragen voor 
huurpakketten bij SDA worden automatisch goedgekeurd op voorwaarde dat de 
aanvrager voldoet aan de leeftijds- en verblijfsvoorwaarden en beschikt over een 
adviesrapport met een bindend advies voor een huurpakket bij SDA. 
Er kan geen opdeling gegeven worden per snel degeneratieve aandoening.
Onderstaande tabel bevat de detailgegevens voor de aanvragen van 2020 tot en met 
september 2023. De gegevens van de laatste drie maanden van 2023 zijn nog niet 
beschikbaar.
Jaar aanvraag
Huurpakket Aard van de beslissing 2020 2021 2022 2023
All-in type 1 goedkeuringen 6 4 5 4
All-in type 2 goedkeuringen 21 24 34 30
Communicatie type 1 goedkeuringen 5 2 6 4
Communicatie type 2 goedkeuringen 24 11 17 17
Computerbediening 
type 1 goedkeuringen 2 2 3 1
Computerbediening 
type 2 goedkeuringen 5 2 9 4
Montage type 1 goedkeuringen 15 14 17 25
Montage type 2 goedkeuringen 14 10 19 11
Omgevingsbediening 
type 1 goedkeuringen 2 3 1
Omgevingsbediening 
type 2 goedkeuringen 2 4 5 7
Totaal 96 76 116 103
2. Personen met een snel degeneratieve aandoening vroegen in 2020 783 hulpmiddelen 
uit de koopprocedure aan. Daarvan werden er 83 geweigerd, 660 werden er 
goedgekeurd. 40 vragen (beslissing ‘andere’ in onderstaande tabel) werden niet verder 
behandeld, voornamelijk omdat de vraagsteller overleden was voor de vraag kon 
worden behandeld.
De voornaamste reden om te weigeren was dat de vraag niet voldeed aan de criteria 
van art. 4 van het BVR van 13 juli 2001.
Er kan geen opdeling geven worden per snel degeneratieve aandoening. 
Onderstaande tabel bevat de detailgegevens voor de aanvragen van 2020 tot 
september 2023. De gegevens van de laatste drie maanden van 2023 zijn nog niet 
beschikbaar.
Jaar aanvraag
Aard van de beslissing 2020 2021 2022 2023
Andere 40 19 11 32
Goedkeuringen 660 833 699 532
Weigeringen 83 78 34 28
Totaal 783 930 744 592
3. De hulpmiddelen opgenomen in de VAPH-huurpakketten voor SDA kunnen enkel 
gehuurd worden. Deze hulpmiddelen omvatten: 
•hulpmiddelen om te praten (communicatiehulpmiddelen);
•hulpmiddelen om de computer, tablet of smartphone te bedienen;
•volgende hulpmiddelen om toestellen in de omgeving te bedienen 
(omgevingsbediening):
ozenders en aanvullingen bij zenders om toestellen in de omgeving 
te bedienen;
oaanpassingen om de verlichting in noodzakelijke ruimten en om  
een noodoproep, beloproep en stopcontacten te bedienen via de 
zender van de omgevingsbediening.
4. Personen met een SDA die beschikken over een adviesrapport met een bindend advies 
voor een huurpakket bij SDA en die voldoen aan de leeftijds- en verblijfsvoorwaarden, 
kunnen met dat advies onmiddellijk de nodige huurpakketten verkrijgen bij de erkende 
verhuurders. 
De erkende verhuurders leveren de hulpmiddelen binnen de twintig werkdagen na 
aanmelding bij de betrokkene thuis, installeren de hulpmiddelen en geven alle nodige 
instructies. 
Het VAPH beschikt niet over gegevens over de termijn tussen het afleveren van het 
adviesrapport en de aanmelding van de betrokkene bij de verhuurder.
5.Voor alle hulpmiddelen vermeld in de refertelijst, met uitzondering van die beschreven 
in vraag 3, is het voor personen met een SDA mogelijk een tegemoetkoming aan te 
vragen volgens de gewone aanvraagprocedure. Na goedkeuring van de aanvraag kan 
het desbetreffende hulpmiddel worden aangekocht. 
Daarnaast hebben personen met een SDA ook de mogelijkheid om een 
tegemoetkoming aan te vragen voor hulpmiddelen die niet zijn opgenomen in de 
refertelijst en waarvoor geen passende oplossing wordt geboden in de huurpakketten. 
Ook voor deze hulpmiddelen geldt de gewone aanvraagprocedure. Bij goedkeuring van 
de aanvraag kan het desbetreffende hulpmiddel worden aangekocht.
6. Vragen voor personen met een SDA worden steeds met voorrang behandeld. De 
mediaan van de doorlooptijd van de behandeling van een vraag voor aankoop van een 
hulpmiddel door een persoon met een SDA was 18 dagen voor de eerste negen 
maanden van 2023.
In geval van een eerste vraag naar ondersteuning van het VAPH, komen ook aankopen 
tot een jaar voor de aanvraag in aanmerking voor een tegemoetkoming. In geval van 
een tweede of volgende vraag komen ook aankopen tot een maand voor de aanvraag 
in aanmerking.
7. a. zie antwoord bij b.
b. Bij het beslissen over een aanvraag voor een tegemoetkoming bij de aankoop van 
een hulpmiddel moet het VAPH rekening houden met het principe dat het moet gaan 
om de meest adequate oplossing voor de specifieke situatie van de persoon met 
een handicap en dat men binnen de mogelijke groep van adequate alternatieven 
kiest voor de oplossing die het goedkoopst is. Dit is een algemeen principe dat op 
iedere aanvraag van toepassing is en gebaseerd is op artikel 4 van het BVR van 13 
juli 2001. Dit artikel stelt ook dat tegemoetkomingen voor hulpmiddelen alleen 
kunnen toegekend worden als de noodzaak, de gebruiksfrequentie, de 
werkzaamheid en de doelmatigheid van de bijstand in functie zijn van de handicap, 
en in verhouding staan tot het bedrag van de gevraagde bijstand dat vermeld staat 
op de refertelijst in de bijlage bij dit besluit.
Dat betekent niet dat mensen in een palliatieve situatie geen beroep kunnen doen 
op tegemoetkomingen voor hulpmiddelen. Mensen kunnen jaren in een palliatieve 
situatie verkeren en juist dan nood hebben aan hulpmiddelen. 
De regelgeving vraagt echter om zonder onderscheid genuanceerd te oordelen over 
het verlenen van tegemoetkomingen voor hulpmiddelen, ook bij mensen in een 
(pre)terminale toestand. Een voorbeeld: in een laatste levensfase is het niet 
wenselijk om bv. nog een uitgebreide verbouwing van een huis te organiseren. Dit 
zijn situaties waar het VAPH volgens de principes in de regelgeving zoals bij elke 
andere aanvraag kritisch mee moet omgaan. Daarom kan niet elke aanvraag 
positief beslist worden. 
c. Het is niet mogelijk om een overzicht te geven van het aantal personen met een 
palliatief statuut dat een hulpmiddel aanvroeg om te huren in 2020 omdat het VAPH 
niet beschikt over gegevens of een aanvrager zich al dan niet in een palliatief statuut 
bevindt.
d. Personen met een palliatief statuut kunnen een hulpmiddel aankopen. (zie antwoord 
bij b)
Het is niet mogelijk om een overzicht te geven van het aantal vragen dat voor deze 
personen werd goedgekeurd of geweigerd omdat het VAPH niet beschikt over 
gegevens of een aanvrager zich al dan niet in een palliatief statuut bevindt.
