title: VRT - Oproep tot deelname aan klimaatmanifestatie
thema: Media
pdf link: https://docs.vlaamsparlement.be/pfile?id=2023208
thema link: https://www.vlaamsparlement.be/parlementaire-documenten/schriftelijke-vragen/1786300
SCHRIFTELIJKE VRAAG
nr. 43 
van KLAAS SLOOTMANS
datum: 7 december 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
VRT  -  Oproep tot deelname aan klimaatmanifestatie
Vorige week slaagde de VRT erin om in prime time, meteen na het journaal, onder het 
mom dat het ‘een boodschap van algemeen nut’ betrof, reclame te maken voor de 
klimaatbetoging van 3 december jongstleden. Een toch wel vreemd initiatief van de 
openbare omroep die zich de laatste tijd steeds meer - en dat zonder enig voorbehoud, 
laat staan kritische opstelling – aan de zijde van het militante ‘klimaatactivisme’ schaart.
1. Los van het feit dat het begrip ‘van openbaar nut’ wel erg breed werd geïnterpreteerd 
door de VRT, had ik graag vernomen hoe het propageren van die manifestatie door de 
VRT te rijmen valt met de aan de openbare omroep opgelegde neutraliteitsplicht.
2. Welke organisatie(s) heeft (hebben) de reclamespot aangevraagd? Wat heeft het 
maken van die reclamespot gekost aan de VRT? Welke vergoeding werd ervoor door 
de openbare omroep aan hen aangerekend?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 43 van 7 december 2023
van KLAAS SLOOTMANS
Voor uw vraag heb ik contact opgenomen met de VRT. De VRT liet mij het volgende weten.
1. Uw vraag heeft betrekking op een boodschap van algemeen nut waardoor er sprake is 
van verkoop van zendruimte op VRT. Deze verkoop is uitbesteed bij haar regie VAR. 
Boodschappen van algemeen nut gaan niet uit van VRT zelf, maar van derde 
organisaties. Net zoals bij reclamespots en sponsorboodschappen draagt VRT geen 
redactionele verantwoordelijkheid voor dergelijke boodschappen van algemeen nut. 
Het is aan de VRT om te beslissen of een commerciële boodschap al dan niet zal worden 
aangeboden als boodschap van algemeen nut en dus voldoet aan de voorwaarden zoals 
bepaald in artikel 2, 3° van het mediadecreet. De effectieve controle of een 
commerciële boodschap effectief voldoet aan deze voorwaarden gebeurt door de 
Vlaamse Regulator voor de Media.
2. De betrokken boodschap van algemeen nut gaat uit van de Klimaatcoalitie vzw. Deze 
vzw verenigt een brede waaier aan organisaties uit heel België met als doel een breed 
publiek voor een klimaatvriendelijke samenleving te mobiliseren. De spots voor 
boodschappen van algemeen nut worden aangeleverd door derde organisaties. VRT is 
niet betrokken bij de aanmaak van de spot, noch productioneel noch inhoudelijk. VRT 
stelt enkel zendruimte ter beschikking tegen betaling van de daarvoor gangbare 
tarieven.
