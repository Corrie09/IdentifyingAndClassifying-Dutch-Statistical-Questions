title: Onderwijsambassadeur - Evaluatie
thema: Onderwijs en Vorming
pdf link: https://docs.vlaamsparlement.be/pfile?id=2019468
thema link: https://www.vlaamsparlement.be/parlementaire-documenten/schriftelijke-vragen/1781622
SCHRIFTELIJKE VRAAG
nr. 147 
van ELISABETH MEULEMAN
datum: 23 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijsambassadeur  -  Evaluatie
Ruim een jaar geleden stelde de minister van Onderwijs een onderwijsambassadeur aan 
met de eenduidige taak “gewoon reclame maken voor het mooiste beroep ter wereld”, 
aldus minister Weyts in de commissie Onderwijs van 1 juni ll. 
In de perscommunicatie van de minister lezen we: “De onderwijsambassadeur zal 
maximaal veldwerk verrichten met schoolbezoeken en het in beeld brengen van 
inspirerende verhalen die anderen kunnen motiveren om dit beroep met een grote 
maatschappelijke waarde uit te oefenen. Zo zal ze zesdejaars warm maken voor een 
lerarenopleiding en de lerarenbonus promoten bij de laatstejaars bachelors en masters.”
De onderwijsambassadeur, mevrouw Evi Geysels, is intussen meer dan een jaar in dienst. 
Dat is de aanleiding om een aantal vragen te stellen over het initiatief.
1. Welke afspraken werden gemaakt met de onderwijsambassadeur over het mandaat, 
en werden ze nagekomen?
2. Hoeveel leerlingen en potentiële leerkrachten werden bereikt?
3. Uit signalen die ons bereiken uit het onderwijsveld, blijkt dat de doelstelling voor 
scholen niet helemaal duidelijk is. Het lerarentekort weegt dermate zwaar door op de 
schoolteams dat leerkrachten en directies vooral blij zijn dat ze signalen van op de 
vloer aan het beleid kunnen doorgeven, zodat ze gericht aangepakt kunnen worden.
Op welke manier werden de signalen die schoolteams bij de schoolbezoeken van de 
onderwijsambassadeur meegeven, verwerkt? Welke signalen kwamen voort uit het 
veld, en op welke manier wil de minister met de signalen aan de slag gaan?
4. Hoeveel bedraagt de vergoeding van de onderwijsambassadeur? Wat is de totale 
kostprijs van het initiatief?
5. Hoe lang loopt het ambassadeurschap van mevrouw Geysels?
6. Hoe zal de minister het initiatief evalueren, en zal het initiatief worden verdergezet?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 147 van 23 november 2023 
van ELISABETH MEULEMAN
De Vlaamse onderwijsambassadeur werd tot het einde van de legislatuur gedetacheerd om 
zoals gezegd “gewoon reclame te maken voor het mooiste beroep ter wereld”. De 
onderwijsambassadeur zet zich dan ook in op het enthousiasmeren van potentiële 
generatiestudenten en zij-instromers. Vorig jaar lag de focus op zij-instromers en werd 
onder meer de eerste open-scholendag georganiseerd. De focus van de 
onderwijsambassadeur ligt dit schooljaar op het aantrekken en overtuigen van 
laatstejaarsstudenten.
Er worden hierrond geen cijfers verzameld, maar de acties mogen gezien worden. De 
allereerste en succesvolle open-scholendag bijvoorbeeld in meer dan 500 scholen met 800 
(!) deelnemers (2e editie op 16 mei), een bootcamp voor 18jarigen en zij-instromers, het 
houden van jobdates Vlaanderenbreed, aanwezigheid met zichtbare stand op SID-in 
beurzen en schoolbezoeken zijn allemaal acties die intensief worden gevoerd. Het is 
bemoedigend dat de inschrijvingen in de lerarenopleiding groeien. Het is belangrijk om te 
blijven investeren in dit soort activiteiten om de interesse in het onderwijs te vergroten en 
uiteindelijk meer gekwalificeerde leerkrachten te krijgen. 
