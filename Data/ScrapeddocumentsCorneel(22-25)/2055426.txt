title: Nieuw werkprogramma Europese Commissie - Europese industriële defensiestrategie
thema: Europese instellingen
pdf link: https://docs.vlaamsparlement.be/pfile?id=2055426
thema link: https://www.vlaamsparlement.be/parlementaire-documenten/schriftelijke-vragen/1811429
SCHRIFTELIJKE VRAAG
nr. 171
van KARL VANLOUWE
datum: 8 maart 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Nieuw werkprogramma Europese Commissie  -  Europese industriële defensiestrategie 
In januari 2024 publiceerde het Departement Kanselarij en Buitenlandse Zaken, als reactie 
op het werkprogramma van de Europese Commissie 2024 ‘Vandaag resultaten boeken om 
klaar te zijn voor morgen’, een selectie van punten die de Vlaamse Regering als prioritair 
beschouwt. 
De Vlaamse Regering hecht in haar regeerakkoord namelijk belang aan een proactieve 
opvolging van de Europese agenda, onder meer door actief in te spelen op de Europese 
actualiteit en het jaarlijkse werkprogramma van de Europese Commissie. De beleidsnota 
van de minister-president bevestigt dat aan de hand van het jaarlijkse werkprogramma 
van de Europese Commissie, de Vlaamse Regering de dossiers bepaalt waarop zij prioritair 
wenst in te zetten. 
Niet alleen dit jaar, maar ook in de afgelopen jaren bepaalde de Vlaamse Regering op basis 
van het Werkprogramma van de Commissie enerzijds de relevante dossiers voor 
Vlaanderen (dossiers die betrekking hebben op de bevoegdheden van Vlaanderen) en 
anderzijds de prioritair relevante dossiers (dossiers met potentieel grote gevolgen voor 
Vlaanderen). Die prioritaire initiatieven worden met bijzondere aandacht opgevolgd door 
de Vlaamse administratie en de Vlaamse Regering.
Dit jaar werden er negen prioritaire dossiers bepaald waaronder EU-initiatieven rond 
waterweerbaarheid, biotechnologie en biomanufacturing, maar ook vindt de Vlaamse 
Regering het opstellen van een Europese industriële defensie prioritair en houdt ze de 
mededelingen over eventuele hervormingen rond de uitbreiding van de EU in het oog.
In het kader van het strategische industriebeleid werd op 20 februari 2024 de Verklaring 
van Antwerpen ondertekend: meer dan zeventig internationale CEO’s uit de zware en/of 
energie-intensieve industrie onderschreven tien concrete acties om te werken naar een 
gezamenlijk Europees industriebeleid dat ondernemingen een beleidskader biedt met meer 
duidelijkheid en voorspelbaarheid.
1. Kan de minister-president een toelichting geven bij de keuze om industriële 
defensiestrategie als een van de negen prioritaire dossiers te bepalen voor 
Vlaanderen?
2. Kan de minister-president verduidelijken op welke zaken de Vlaamse Regering voor 
wat betreft een Europese industriële defensiestrategie proactief wil inspelen? Zijn er 
al specifieke acties en beleidsplannen opgemaakt om met Vlaanderen kracht te zetten 
achter dat Europese initiatief?
3. Wat is het standpunt van de Vlaamse Regering ten opzichte van een Europese 
industriële defensiestrategie? Is er een gezamenlijk standpunt en visie rond zo’n 
hervorming tussen de verschillende regeringen in ons land? 
4. Wat zijn onze defensieve en offensieve belangen bij een Europese industriële 
defensiestrategie?
5. Heeft de Vlaamse Regering al overleg gehad met buurlanden of andere lidstaten over 
dat dossier?
6. Hoewel de Verklaring van Antwerpen de ingrijpende geopolitieke verschuivingen 
benoemt, wordt een Europese defensie-industrie niet benoemd in de Verklaring. 
Kan de minister-president toelichten waarom dat niet werd opgenomen in de 
Verklaring, wat een basis moet leggen voor een Europese Industrial Deal? Vindt de 
Vlaamse Regering dat er een defensiecomponent moet worden opgenomen in een 
Europese Industrial Deal?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 171 van 8 maart 2024
van KARL VANLOUWE
1. De veranderende geopolitieke realiteit verplicht de EU om defensie op een andere 
manier te bekijken. De strategie voor de Europese defensie-industrie beoogt een 
versterking van de competitiviteit en weerbaarheid van de Europese 
defensiegerelateerde technologische en industriële basis. De strategie houdt in dat de 
EU-lidstaten meer gecoördineerd dienen aan te kopen in de EU. Verder dient de 
continuïteit van de bevoorrading gewaarborgd te worden en zal de bureaucratie voor 
Europese defensieprojecten van gemeenschappelijk belang verminderd moeten 
worden. 
De strategie gaat samen met een investeringsplan van 1.5 miljard euro. Daarnaast 
stelde de Europese Commissie dat de Europese Investeringsbank het leenbeleid dient 
aan te passen opdat investeringen in defensie beter mogelijk zijn. 
De strategie heeft drie overkoepelende doelen:
•Tegen 2030 moet de waarde van de defensiehandel binnen de EU minstens 35% 
van de waarde van de EU-defensiemarkt bedragen;
•Tegen 2030 moet minstens 50% van het aankoopbudget voor defensie van de 
lidstaten besteed worden aan aankopen van de Europese industriële en 
technologische defensiebasis. Tegen 2035 moet dat percentage stijgen naar 60%;
•Tegen 2030 moeten de EU-lidstaten ten minste 40% van het defensiematerieel op 
een gezamenlijke manier inkopen.  
Voornoemde doelstellingen en het bijbehorend financieel kader bieden aanzienlijke 
opportuniteiten voor Vlaanderen en haar stakeholders. Ik ben ervan overtuigd dat de 
Vlaamse kmo’s en kennisinstellingen de kansen die de strategie voor de Europese 
defensie-industrie biedt niet mogen missen. Dat verklaart waarom de industriële 
defensiestrategie één van de negen prioritaire dossiers is voor Vlaanderen. 
2-5.Deze vragen behoren tot de bevoegdheid van de Vlaams minister van Economie, 
Innovatie, Werk, Sociale Economie en Landbouw. Om u echter ter wille te zijn gaat 
hier het antwoord zoals afgestemd met collega Brouns. 
De Vlaamse administratie en de EU-lidstaten zijn nog volop bezig om de inhoud van 
het dossier te bestuderen. Op heden vindt de beleidsafstemming uitsluitend plaats op 
twee niveaus: intra-Belgisch via DGE-vergaderingen en Europees via de ‘Ad hoc 
Working Party on Defence Industry’. De Belgische vertegenwoordiging in deze 
werkgroep bestaat uit vertegenwoordigers van het ministerie van Defensie en van de 
FOD Buitenlandse Zaken, Buitenlandse Handel en Ontwikkelingssamenwerking. Aldus 
zal er bij de verdere uitwerking van de strategie ingezet moeten worden op een goede 
informatiedoorstroming en beleidsafstemming met het federale beleidsniveau. 
Daarnaast zal er vanuit Vlaanderen voldoende aandacht besteed worden om de 
initiatieven die volgen uit de strategie voor een Europese defensie-industrie te 
communiceren naar de stakeholders als deze relevant zijn voor hen. Zo kunnen de 
stakeholders maximaal participeren in de uitwerking van de strategie. Ook hiervoor is 
een goede informatiedoorstroming onontbeerlijk.
In ieder geval heeft de Vlaamse Regering steeds het belang van het betrekken van 
kmo’s en kennisinstellingen in de veiligheids- en defensie-initiatieven benadrukt, 
evenals de noodzaak van een level playing field in de EU te creëren. De Vlaamse 
overheid speelde proactief in op de strategie door deze standpunten tijdig kenbaar 
maken op het intra-Belgische DGE-overleg. Zo werden de Vlaamse aandachtspunten 
op het DGE-overleg van 21 december 2023 over de bespreking van de Belgische 
conceptpaper inzake de versterking van de Europese defensiegerelateerde 
technologische en industriële basis zo goed als integraal weerhouden. 
Ten slotte vond op 8 maart jongstleden een informatie-uitwisseling plaats over het 
Europese beleid inzake de defensie-industrie. 
6. De Vlaamse Regering was niet actief betrokken bij de Verklaring van Antwerpen. Het 
was een verklaring die uitging van de industrie en die hun ideeën voor een Europese 
industriële deal bundelt. 
Verder wijs ik u erop dat de Europese Commissie de strategie voor de Europese 
defensie-industrie nog niet gepubliceerd had op het moment dat de Verklaring van 
Antwerpen aangenomen werd. 
