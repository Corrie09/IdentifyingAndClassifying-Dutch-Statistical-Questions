title: Plas De Bocht Willebroek - Waterkwaliteit en visbestand
thema: Natuur en Milieu
pdf link: https://docs.vlaamsparlement.be/pfile?id=2022050
thema link: https://www.vlaamsparlement.be/parlementaire-documenten/schriftelijke-vragen/1784274
SCHRIFTELIJKE VRAAG
nr. 172
van GWENNY DE VROE
datum: 1 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Plas De Bocht Willebroek  -  Waterkwaliteit en visbestand
De plas De Bocht in Willebroek heeft een recreatieve functie en is naast hengelwater ook 
bekend als zeil- en surfwater. De plas is ontstaan uit de zandafgravingen die noodzakelijk 
waren voor de aanleg van de E19 van Brussel naar Antwerpen. De plas heeft een 
oppervlakte van 34,4 hectare. Bijna de helft van de plas heeft een diepte van meer dan 9 
meter.
1. Wat is voor de plas De Bocht de kwaliteitsverbetering of kwaliteitsverslechtering van 
het water (fysico-chemische en biologische kwaliteit) voor het jaar 2023 of kan de 
minister de meest recente beschikbare gegevens en cijfers meedelen?
2. a) Welke vooruitgang wordt de komende jaren verwacht?
b) Wanneer wordt een optimaal niveau van de waterkwaliteit verwacht?
3. a) Op welke plaatsen is het visbestand in de plas De Bocht het grootst en op welke 
plaatsen bijna onbestaand en dit voor het jaar 2023 of kan de minister de meest 
recente beschikbare gegevens en cijfers meedelen?
b) Kan de minister de ligging van de staalnameplaatsen/meetplaatsen meedelen, een 
overzichtstabel van de totale vangsten weergeven en eventueel ook een tabel met 
de effectieve vangst per vissoort en per staalnameplaats?
c) Kan de minister dit vergelijken met (recente) vorige afvissingen?
d) Zijn er tijdens de verschillende afvissingsperiodes (merkwaardige) nieuwe 
vissoorten waargenomen en zo ja, welke vissoorten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 172 van 1 december 2023
van GWENNY DE VROE
1. De plas De Bocht in Willebroek behoort niet tot een waterlichaam en wordt dus niet 
bemonsterd voor de Europese kaderrichtlijn Water. Wel wordt De Bocht bemonsterd 
voor de Zwemwaterrichtlijn. De Bocht voldoet aan de kwaliteitseisen voor zwemwater.
Een aantal fysisch-chemische parameters die in het kader van zwemwaterkwaliteit 
bemonsterd worden, kunnen wel getoetst worden aan de VLAREM-normen. Deze 
normen werden in 2022 gehaald voor geleidbaarheid, temperatuur en doorzicht, maar 
niet voor zuurstofverzadiging en zuurtegraad.
2. De plas De Bocht in Willebroek valt onder de gebiedsgerichte prioritering 
aandachtsgebied klasse 5. De goede ecologische toestand wordt verwacht na 2033, 
maar met potentieel voor sterke vooruitgang door uitvoering van de acties opgenomen 
in stroomgebiedbeheerplannen SGBP3 en SGBP4. In SGBP3 werden geen 
gebiedsspecifieke acties rond de plas De Bocht gedefinieerd. Er worden enkel 
doelstellingen geformuleerd voor de als Vlaams waterlichaam afgebakende 
vlakvormige waterlichamen.
3. De meest recente afvissingen voor de plas De Bocht in Willebroek dateren van 2022. 
De visbestandopnames werden uitgevoerd door ATKB in opdracht van het Agentschap 
voor Natuur en Bos. Voor uw vragen 3. a), b), c) en d) verwijs ik naar volgend rapport:
https://natuurenbos.vlaanderen.be/sites/default/files/documenten/Visstandonderzoe
k%20Blaasveld%20Broek%20-%20De%20Bocht%20-%20Hazewinkel%202022.pdf
