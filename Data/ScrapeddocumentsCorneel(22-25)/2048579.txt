title: Facturen - Betalingstermijnen
thema: Financiën
pdf link: https://docs.vlaamsparlement.be/pfile?id=2048579
thema link: https://www.vlaamsparlement.be/parlementaire-documenten/schriftelijke-vragen/1804234
SCHRIFTELIJKE VRAAG
nr. 198
van KOEN VAN DEN HEUVEL
datum: 20 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Facturen  -  Betalingstermijnen
Sinds 31 januari 2022 is een wetgevend initiatief in werking getreden dat de 
betalingstermijnen van de overheid en bedrijven aan andere bedrijven strakker omlijnt. Zo 
geldt voortaan een maximale betalingstermijn van 60 dagen voor bedrijven - voor de 
overheid ligt die op 30 dagen - en er worden ook enkele juridische achterpoortjes gesloten. 
Zo is het niet meer mogelijk de verificatietermijn te gebruiken om de betalingstermijn te 
verlengen. 
De strengere regels hebben tot doel om kmo’s en bedrijven op tijd hun betalingen te laten 
ontvangen, dat is immers een belangrijke voorwaarde om financieel gezond te blijven. 
Uit de betaalindicatoren op de website fin.vlaanderen.be blijkt dat zowel in 2021 als 2022 
het aantal laattijdige betalingen rond de 10% blijft schommelen.
1. Hoeveel bedraagt de gemiddelde betalingstermijn en de mediane betalingstermijn 
voor:
a) elektronische facturen;
b) papieren facturen,
c) pdf-facturen?
Graag een overzicht voor 2022 en 2023
2. Welke redenen zijn er volgens de minister voor laattijdige betalingen? Uit de 
betaalindicator van 2022 blijkt dat de beleidsdomeinen Cultuur, Jeugd en Media, 
Onderwijs en Vorming, Welzijn, Volksgezondheid en Gezin en Kanselarij, Bestuur, 
Buitenlandse Zaken en Justitie een tijdig betaalpercentage onder de 90% hebben. 
Heeft de minister zicht op de redenen waarom die beleidsdomeinen een lager 
percentage hebben?
3. Het aantal laattijdige betalingen lijkt te stagneren. 
Hoe komt dat? Waar zijn er nog verbeteringsmogelijkheden om het aantal laattijdige 
betalingen terug te dringen? 
4. Het aantal elektronische facturen gaat in stijgende lijn. 
Welke maatregelen neemt de overheid om dat aantal verder te doen stijgen en de 
procedure verder te optimaliseren?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 198 van 20 februari 2024
van KOEN VAN DEN HEUVEL
De Vlaamse Regering streeft ernaar om alle niet-betwiste facturen tijdig te betalen. Om de 
evolutie van dit streven op te volgen, werd vanaf 2017 een semestriële rapportering 
ingevoerd over de evolutie van het betaalgedrag voor de rechtspersoon Vlaamse 
Gemeenschap. Deze rapportering wordt via een mededeling voorgesteld aan de Vlaamse 
Regering, en voorziet in een monitoring van het betaalgedrag waarbij volgende zaken 
worden meegegeven:
•Evolutie van het aandeel te late betalingen ten opzichte van alle betalingen;
•Evolutie van het aantal te late betalingen en de mediaan van het aantal dagen te 
laat;
•Een beknopte analyse en detaillering van deze evolutie.
Deze rapportering is te vinden op https://fin.vlaanderen.be/betaalindicatoren.   
1. Onderstaand de gemiddelde en mediane betalingstermijn voor 2022 en 2023 voor 
elektronische facturen (e-invoicing), papieren facturen (manuele facturatie) en pdf-
facturen (scanning):
2022aantal 
facturengemiddelde 
betalingstermijnmediane 
betalingstermijn
elektronische 
facturen 113.442 17,28 12
papieren facturen 4.621 25,27 14
pdf-facturen 19.681 20,22 12
2023aantal 
facturengemiddelde 
betalingstermijnmediane 
betalingstermijn
elektronische 
facturen 124.707 18,92 12
papieren facturen 6.313 26,72 16
pdf-facturen 19.732 20,90 12
2. De redenen betreffende de evolutie van de betaaltermijnen worden globaal bekeken 
en zijn terug te vinden in de analyse in de mededeling ‘Betaalgedrag rechtspersoon 
Vlaamse Gemeenschap jaar 2023’ gepubliceerd op
https://fin.vlaanderen.be/betaalindicatoren.
3. De evolutie van de betaaltermijnen wordt geanalyseerd en er wordt nagegaan waar er 
verbetermogelijkheden zijn. Dit is terug te vinden in de analyse in de mededeling 
‘Betaalgedrag rechtspersoon Vlaamse Gemeenschap jaar 2023’ gepubliceerd op
https://fin.vlaanderen.be/betaalindicatoren.
4. Via de link https://overheid.vlaanderen.be/e-invoicing worden de resultaten en de 
initiatieven rond elektronische facturatie opgevolgd. U kan daar de meest actuele 
informatie vinden over de initiatieven rond elektronische facturen. 
