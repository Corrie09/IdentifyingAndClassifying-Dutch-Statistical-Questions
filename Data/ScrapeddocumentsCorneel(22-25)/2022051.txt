title: Zennegat - Waterkwaliteit en visbestand
thema: Natuur en Milieu
pdf link: https://docs.vlaamsparlement.be/pfile?id=2022051
thema link: https://www.vlaamsparlement.be/parlementaire-documenten/schriftelijke-vragen/1784276
SCHRIFTELIJKE VRAAG
nr. 173
van GWENNY DE VROE
datum: 1 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zennegat  -  Waterkwaliteit en visbestand
Het Zennegat is de plaats in Battel in Mechelen waar verschillende waterlopen 
samenlopen. De Zenne komt er samen met het Kanaal Leuven-Dijle en stroomt dan in 
de Dijle, die enkele honderden meters verder dan weer samenvloeit met de Nete om zo 
de Rupel te vormen.
1. Wat is voor het Zennegat de kwaliteitsverbetering of kwaliteitsverslechtering van het 
water (fysico-chemische en biologische kwaliteit) voor het jaar 2023 of kan de minister 
de meest recente beschikbare gegevens en cijfers meedelen?
2. a) Welke vooruitgang wordt de komende jaren verwacht?
b) Wanneer wordt een optimaal niveau van de waterkwaliteit verwacht?
3. a) Op welke plaatsen is het visbestand in het Zennegat het grootst en op welke 
plaatsen bijna onbestaand en dit voor het jaar 2023 of kan de minister de meest 
recente beschikbare gegevens en cijfers meedelen?
b) Kan de minister de ligging van de staalnameplaatsen/meetplaatsen meedelen, een 
overzichtstabel van de totale vangsten weergeven en eventueel ook een tabel met 
de effectieve vangst per vissoort en per staalnameplaats?
c) Kan de minister dit vergelijken met (recente) vorige afvissingen?
d) Zijn er tijdens de verschillende afvissingsperiodes (merkwaardige) nieuwe 
vissoorten waargenomen en zo ja, welke vissoorten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 173 van 1 december 2023
van GWENNY DE VROE
1. Het Zennegat maakt deel uit van het Vlaams oppervlaktewaterlichaam VL08_95, 
Getijdedijle en Getijdezenne.
De fysisch-chemische kwaliteit van oppervlaktewater wordt volgens de Europese 
kaderrichtlijn Water ingedeeld in 5 klassen: slecht, ontoereikend, matig, goed en zeer 
goed. Ook voor de biologische waterkwaliteit gelden deze klassen.
Het meest recente jaar waarvoor alle meetgegevens volledig afgewerkt en beschikbaar 
zijn, is 2022 voor de fysisch-chemische resultaten en 2021 voor de biologische. Ter 
vergelijking werden de gegevens van 2015 gebruikt.
De fysisch-chemische kwaliteit (als samenvatting van 5 gidsparameters: totaal stikstof, 
totaal fosfor, geleidbaarheid, zuurstof en pH) was voor dit waterlichaam in 2015 slecht, 
net zoals in 2022.
De totale biologische waterkwaliteit van dit waterlichaam was in 2015 matig, en 
evolueerde in 2021 naar ontoereikend.
2. a) Aangezien het water van het Zennegat het geheel is van het water van de Zenne, 
het Kanaal Leuven-Dijle en de Dijle, verwijs ik hiervoor naar de antwoorden die ik 
eerder over elk van deze waterlopen heb gegeven. Het gaat meer bepaald om 
schriftelijke vraag 13 van 11 oktober 2019 over de Zenne, schriftelijke vraag 1071 
van 21 september 2023 over het Kanaal Leuven-Dijle, en schriftelijke vraag 321 
van 2 december 2020 over de Dijle.
b) Het waterlichaam Getijdedijle en Getijdezenne is in het stroomgebiedbeheerplan 
2022-2027 aangeduid met de prioritering klasse 5, aandachtsgebied. Dit betekent 
dat een goede ecologische toestand of potentieel pas verwacht wordt na 2033, maar 
dat er wel een potentieel is voor sterke vooruitgang mits uitvoering van de acties 
opgenomen in stroomgebiedbeheerplannen 3 en 4.
Aangezien het water van het Zennegat het geheel is van het water van de Zenne, 
het Kanaal Leuven-Dijle en de Dijle, verwijs ik hiervoor eveneens naar de 
antwoorden die ik eerder over elk van deze waterlopen heb gegeven, zoals vermeld 
onder vraag 2a.
Meer informatie is terug te vinden in de waterlichaamfiches via: 
https://www.integraalwaterbeleid.be/nl/geoloket/overzicht-
oppervlaktewaterlichamen.
3. In het huidige Vlaams vismeetnet hebben we twee locaties gelegen in het gebied van 
het Zennegat. Locatie 70020400 is gelegen op de Getijdezenne te Leest en locatie 
72718225 is gelegen op de Getijdedijle te Mechelen. De laatste bemonsteringen 
dateren van 2022.
Deze gegevens en de gegevens van eerdere bemonsteringen zijn opgenomen in de 
INBO-visdatabank (VIS:  http://vis.inbo.be).
Voor de vragen 3. a), b), c) en d) voor de locatie gelegen op de Getijdedijle verwijs ik 
naar deze databank. De gegevens van de locatie zijn weergegeven onder de 
beschrijving van ‘thv grote vijver Walem’.
In het rapport “Het visbestand in enkele getijgebonden zijrivieren van het Zeeschelde 
estuarium. Viscampagnes 2016” worden de vangsten van 2016 in de Getijdedijle en 
Getijdezenne besproken en vergeleken met vroegere campagnes. Het rapport is terug 
te vinden via: https://www.vlaanderen.be/publicaties/het-visbestand-in-enkele-
getijgebonden-zijrivieren-van-het-zeeschelde-estuarium-viscampagnes-2016
