title: Kunstgras - Recyclage
thema: Natuur en Milieu
pdf link: https://docs.vlaamsparlement.be/pfile?id=2043150
thema link: https://www.vlaamsparlement.be/parlementaire-documenten/schriftelijke-vragen/1797798
SCHRIFTELIJKE VRAAG
nr. 267
van FREYA PERDAENS
datum: 25 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Kunstgras  -  Recyclage
Kunstgrasvelden zijn een vorm van innovatie in de sport- en vrijetijdssector die intussen 
al enkele jaren ingeburgerd zijn in onze maatschappij. De eerste velden die gelegd zijn, 
zijn intussen stilaan aan het einde van hun levensduur. En dus moet er worden nagedacht 
over hoe we ze kunnen recycleren.
De sector die dat doet is stilaan groeiende. Zo is er bijvoorbeeld het bedrijf Proxy Fields in 
Aartselaar, dat een innovatieve speler is die circulair kunstgras produceert en ervoor zorgt 
dat dergelijke grassen zo veel mogelijk recycleerbaar zijn. Op die manier ontzorgen ze 
gemeenten bij de aanleg van dergelijke velden.
Renewi ziet echter geen stroom op het vlak van kunstgrasrecyclage, waardoor dat gras 
nog veel vaker dan nodig verbrand wordt.
1. Op welke manieren kunnen we ervoor zorgen dat kunstgrassen meer gerecycleerd 
worden dan dat vandaag gebeurt?
2. Welke initiatieven heeft de minister hiervoor al genomen? Welke initiatieven zal ze nog 
nemen?
3. Is er zicht op hoeveel ton kunstgrassen er gerecycleerd wordt en hoeveel er verbrand 
wordt? Zo ja, kan dat overzicht meegegeven worden bij het antwoord?
4. Wordt gekeken naar buitenlandse ‘best practices’? Zo ja, welke?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 267 van 25 januari 2024
van FREYA PERDAENS
1. De kunstgrasvelden die momenteel in gebruik zijn, bestaan nog vaak uit een combinatie 
van verschillende materialen die moeilijk van elkaar te scheiden zijn. Dit leidt bij het 
einde van de gebruiksduur tot een materiaalstroom die moeilijk, en dus tegen een hoge 
kostprijs, te recycleren valt. De producenten van kunstgrasvelden hebben dit 
ondertussen begrepen en schakelen bij de productie steeds vaker over op het gebruik 
van één type materiaal. De recyclage van producten die uit één materiaal zijn gemaakt, 
is eenvoudiger en goedkoper te realiseren.
2. De initiatieven richtten zich niet specifiek op kunstgrasvelden, maar wel op kunststoffen 
in het algemeen. In 2020 werd het ‘Uitvoeringsplan Kunststoffen 2020-2025’ 
goedgekeurd door de Vlaamse Regering. Dit plan biedt het kader en overzicht van acties 
die bijdragen tot een duurzaam beheer van de kunststofkringloop. De belangrijkste 
uitgangspunten voor deze aanpak zijn: minder en efficiënt gebruik van kunststoffen, 
het creëren van een duurzame recyclagemarkt voor kunststoffen, het stimuleren van 
kunststofrecyclaat als een volwaardige grondstof, het inzetten op kennis- en 
datavergaring en de voorbeeldrol van overheden via een circulair aankoopbeleid. Via 
het Vlaams innovatiebeleid en investeringssteun zorgen we voor extra investeringen in 
sorteer- en recyclagecapaciteit, met focus op de kunststofketen. Bovendien trekt de 
Openbare Vlaamse Afvalstoffenmaatschappij (OVAM) samen met de chemiefederatie 
Essenscia binnen het partnerschap Vlaanderen Circulair de Werkagenda Kunststoffen & 
Chemie. In samenwerking met actoren uit de ganse maatschappelijke vijfhoek gaan ze 
op zoek naar manieren om de kunststofketen – en in het verlengde de chemische sector 
– circulair te ontwerpen. Het is aan de producenten om hun producten meer circulair te 
ontwerpen. Verschillende producenten hebben dit reeds doorgevoerd door producten te 
ontwerpen die slechts uit één materiaal bestaan en daardoor dus beter recycleerbaar 
zijn. Verplichtingen opnemen in de wetgeving om enkel nog grasvelden toe te laten die 
ontworpen zijn volgens de principes van eco-design kan ik niet, aangezien dat een 
federale bevoegdheid is.
3. Ik beschik niet over cijfers aangaande het aantal kunstgrasvelden in Vlaanderen, noch 
over het aantal kunstgrasvelden dat bij einde gebruiksduur wordt afgevoerd voor 
recyclage of voor verbranding.
4. Voor buitenlandse best practices m.b.t. het recycleren van kunstgrasvelden wordt vooral 
naar Nederland gekeken. Ook in Nederland zijn kunstgrasvelden alom tegenwoordig. 
Het bedrijf Re-Match in Tiel (NL) heeft bv. een recyclageproces ontwikkeld dat erin 
slaagt om de verschillende materialen van een kunstgrasveld voldoende zuiver van 
elkaar te scheiden, met het oog op hergebruik en/of recyclage van de materialen.
