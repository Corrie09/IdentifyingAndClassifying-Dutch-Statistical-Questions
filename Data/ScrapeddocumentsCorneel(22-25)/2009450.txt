title: VREG - Handhaving maandelijkse afrekening reëel verbruik
thema: Energie
pdf link: https://docs.vlaamsparlement.be/pfile?id=2009450
thema link: https://www.vlaamsparlement.be/parlementaire-documenten/vragen-aan-de-vreg/1776688
VRAAG OM INFORMATIE
nr. 1
van ROBRECHT BOTHUYNE
datum: 31 oktober 2023
aan de VREG
VLAAMSE REGULATOR VAN DE ELEKTRICITEITS- EN GASMARKT
VREG  -  Handhaving maandelijkse afrekening reëel verbruik 
Door de uitrol van de digitale meter kunnen klanten nu kiezen voor een maandelijkse 
afrekening van hun reëel verbruik. Ze betalen dan geen voorschot, maar effectief wat ze 
verbruikt hebben de voorbije maand. Dat systeem beloont en stimuleert de gezinnen om 
te gaan besparen op energie. De inspanningen die de gezinnen geleverd hebben om te 
besparen, zijn direct zichtbaar op hun maandelijkse factuur. Dat is niet het geval als er 
wordt gewerkt met een voorschotfactuur.
De maandelijkse afrekening voorkomt daarnaast dat gezinnen geconfronteerd worden met 
hoge voorschotfacturen. Want men betaalt enkel de effectief verbruikte energie.
In het besluit van de Vlaamse Regering tot wijziging van het Energiebesluit van 19 
november 2010, wat betreft de sociale openbaredienstverplichtingen en REG-
openbaredienstverplichtingen, werd o.a. artikel 2 ingevoegd: “Art. 2. Aan artikel 3.2.18, 
eerste lid, 4 van hetzelfde besluit, ingevoegd bij besluit van de Vlaamse Regering van 15 
juli 2016, wordt een punt c) toegevoegd, dat luidt als volgt: “c) facturering op maandbasis 
van het gemeten maandverbruik bij eindafnemers met een digitale meter, wanneer het 
gaat om een leverancier die meer dan 200.000 afnamepunten in het Vlaamse Gewest 
belevert.”
Dat betekent dat leveranciers van gas en elektriciteit met meer dan 200.000 afnamepunten 
daarvoor in aanmerking komen.
Artikel 66 stelt dan weer: “Art. 66. Artikel 2, 46, 48, 55, 56, 57, 58, 60, 61, en 62 treden 
in werking op 1 april 2022.” Dat is geldig voor zowel elektriciteitsleveranciers als 
gasleveranciers.
Na rondvraag blijkt niet elke energieleverancier de mogelijkheid tot maandelijkse 
effectieve afrekening aan te bieden. Het is de taak van de regulator om erop toe te zien 
dat leveranciers de Vlaamse regelgeving correct toepassen.
1. Op welke manier ziet de VREG toe op de correcte toepassing van de Vlaamse 
energieregelgeving? Wat is het draaiboek daartoe? Met welke voorwaarden in het 
achterhoofd wordt die controle gedaan? Hoeveel voltijdsequivalenten (vte’s) werken 
daarrond?
2. Indien er geen correcte toepassing wordt vastgesteld: op welke manier kan de VREG 
reageren? Zijn er verschillende gradaties van handhaving te onderscheiden en zo ja, 
welke?
3. Indien een handhavingstraject: hoe verloopt dat van start tot einde? Welke gradaties 
van handhaving zijn er? Op welke manier zal de energieleverancier aangesproken 
worden op de niet-naleving van de Vlaamse energieregelgeving? Hoe verloopt de 
opvolging van dat handhavingsdossier?
4. In concreto: indien een energieleverancier die de maandelijkse afrekeningen zou 
moeten toepassen dat niet doet, wat is de handhavingsstrategie van de VREG?
5. Wat is de ervaring van de VREG inzake handhavingsdossiers? Op welk vlak zou er 
bijgestuurd kunnen worden?
VREG 
VLAAMSE REGULATOR VOOR DE ELEKTRICITEITS- EN GASMARKT 
ANTWOORD 
op vraag nr. 1 van 31 oktober 2023
van ROBRECHT BOTHUYNE 
1. De VREG heeft inderdaad de decretale taak om toe te zien op de naleving van een 
aantal specifieke titels en hoofdstukken van het Energiedecreet, en de bijhorende 
uitvoeringsbepalingen in het Energiebesluit en de naleving van de technische 
reglementen (art. 3.1.3, 1°, a en b van het Energiedecreet)
Er is geen vast draaiboek voor het uitvoeren van deze controles. De na te leven 
bepalingen zijn zeer divers en er zijn ook verschillende manieren waarop de VREG de 
naleving ervan controleert en/of kan controleren. 
In zijn jaarlijks ondernemingsplan lijst de VREG de controles die het dat jaar plant uit 
te voeren.  Er zijn periodieke controleprocessen (bv. naleving quotumverplichtingen), 
doorlopende controles (bv. opvolging financiële toestand leveranciers), maar ook ad 
hoc controles (vb. bij de invoering van nieuwe regelgeving, zoals bv. bij de invoering 
van de verplichting tot het aanbieden van maandfacturatie).  
In ons jaarverslag geven we toelichting over de uitgevoerde controles en de 
bevindingen daarvan. Voor sommige controleprocessen publiceren we een apart, meer 
gedetailleerd rapport (bv. tweejaarlijks rapport databeheer, jaarlijks rapport 
energiedelen, jaarlijks rapport financiële situatie leveranciers). 
De controles worden voornamelijk uitgevoerd door de 4 VTE van het team 
Markttoezicht (met name de controle op de naleving van de 
openbaredienstverplichtingen en de verplichtingen opgelegd aan de leveranciers). 
Doch ook binnen het team netexploitatie en marktfacilitatie wordt er toegezien op de 
naleving door de netbeheerder van de in de regelgeving opgelegde vereisten inzake 
net- en databeheer (naast hun andere taken inzake o.a. de opmaak van technische 
regulering). 
2. De VREG heeft appreciatiebevoegdheid bij het bepalen van zijn reactie indien de 
regelgeving niet nagevolgd wordt. Enkel in enkele decretaal omschreven gevallen (o.a. 
niet-naleving van de quotumverplichtingen – art.13.35.5 van het Energiedecreet) 
heeft de VREG geen appreciatiebevoegdheid en dient hij verplicht de decretaal 
bepaalde administratieve boete op te leggen.  
3. Een handhavingstraject start met het ingebrekestellen van de betrokken partij met de 
vraag om de niet-naleving stop te zetten tegen een bepaalde datum (cfr. art. 13.3.1, 
§1 Energiedecreet). Deze ingebrekestelling bevat een beschrijving van de feiten die 
aanleiding geven tot de opstart van het handhavingstraject en de bepalingen uit de 
regelgeving die niet zouden worden nageleefd. Na de ingebrekestelling heeft de 
betrokken partij recht om gehoord te worden (cfr art. 13.3.1, §2 
Energiedecreet).   Hierna kan de VREG beslissen een administratieve geldboete op te 
leggen, mits respect voor de procedure en de criteria opgenomen in de artikelen 13.3.1 
tot 13.3.6 Energiedecreet. Tegen deze boetebeslissing is een beroepsmogelijkheid 
voorzien bij de Raad van State. 
Buiten de administratieve sanctie, zijn er decretaal nog andere reactiemogelijkheden 
voorzien. Zo heeft de VREG de bevoegdheid om de leveringsvergunning van een 
leverancier op te heffen en de aanwijzing als netbeheerder te beëindigen indien de 
betrokken leverancier of netbeheerder zich niet houdt aan zijn wettelijke 
verplichtingen (art. 3.1.4 van het Energiedecreet). Sommige inbreuken zijn ook 
strafrechtelijk sanctioneerbaar (cfr. art. 13.2.1 van het Energiedecreet). In die 
situaties kan de VREG klacht neerleggen bij de politie of rechtstreeks bij het parket. 
4. Artikel 3.2.18, 4°, c), van het Energiebesluit stelt dat leveranciers die meer dan 
200.000 afnamepunten in het Vlaamse Gewest beleveren facturering op maandbasis 
van het gemeten maandverbruik bij afnemers met een digitale meter moeten 
aanbieden, zowel voor elektriciteit als voor aardgas. Concreet gezien is deze 
verplichting sinds 1 april 2022 van toepassing op de leveranciers Engie Electrabel, 
Luminus, Eneco Belgium, TotalEnergies Power&Gas Belgium en Power Online (Mega). 
Kort na de invoering van deze verplichting in 2022 bevroeg de VREG de betrokken 
leveranciers en de netbeheerders rond de naleving van deze nieuwe verplichting. 
Daarbij werd vastgesteld dat maandfacturatie voor aardgas IT-technisch niet direct 
aangeboden werd door de netbeheerders in de marktprocessen. Dit is 
ondertussen aangepast, onder impuls van handhavingsbeslissingen van de 
VREG ( BESL-2022-106 t/m BESL-2022-114). De VREG stelde verder vast dat 
energieleverancier TotalEnergies Power & Gas Belgium geen maandafrekening 
aanbood. Daarom startte de VREG een handhavingstraject op. Uit het traject volgde 
een administratieve boete ( BESL-2022-94).  
 
Via een wijzigingsbesluit van 16 juli 2023, zal de verplichting tot maandfacturatie vanaf 
1 januari 2024 uitgebreid worden tot alle leveranciers en alle producten waarop kan 
ingetekend worden. De strategie die de VREG zal volgen om de naleving van de 
uitbreiding van deze verplichting op te volgen is de volgende: 
- Informatieverlening: we informeren de (soms kleine en buitenlandse) leveranciers 
van deze nieuwe verplichting en we zullen de afnemers informeren over hun recht 
op maandfacturatie, o.a. via website, nieuwsbrief, infocampagnes,...  
- Opvragen cijfers: we vragen bij Fluvius cijfers op over het aantal afnemers met 
maandfacturatie per leverancier. 
- Overleg met ombudsman: er is frequent overleg met de Ombudsman voor Energie 
om veel voorkomende klachten en problemen in de markt te bespreken, die 
kunnen wijzen op niet-naleving van de energieregelgeving door leveranciers.   
5. De opstart van een handhavingstraject leidt zeker niet altijd tot het opleggen van een 
effectieve administratieve boete.  Vaak beslist de betrokken partij zich tijdens het 
traject alsnog te conformeren aan de regelgeving. 
Op basis van de ervaringen heeft de VREG enkele tijd geleden een aantal verbeteringen 
gesuggereerd aan zijn sanctiemogelijkheden. Dit heeft begin 2023 geleid tot een 
aantal wijzigingen aan de art. 13.3.1 en 13.3.2 van het Energiedecreet (o.a. voorzien 
mogelijkheid om een dwangsom op te leggen).
