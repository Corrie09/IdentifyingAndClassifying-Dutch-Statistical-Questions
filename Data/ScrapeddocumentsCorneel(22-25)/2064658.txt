title: Centra voor geestelijke gezondheidszorg (CGG's) - Stand van zaken
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2064658
thema link: https://www.vlaamsparlement.be/parlementaire-documenten/schriftelijke-vragen/1825893
SCHRIFTELIJKE VRAAG
nr. 350
van LISE VANDECASTEELE
datum: 3 mei 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Centra voor geestelijke gezondheidszorg (CGG's)  -  Stand van zaken
Wachtlijsten in de geestelijke gezondheidszorg zijn al geruime tijd een probleem in ons 
land. Vooral jongeren krijgen vaak te maken met lange wachttijden voor hulp en 
ondersteuning. In Vlaanderen kunnen mensen voor ambulante hulpverlening terecht bij de 
centra voor geestelijke gezondheidszorg. De CGG’s bieden hulp aan diverse doelgroepen, 
waaronder kinderen, jongeren, volwassenen en ouderen.
1. Graag een overzicht van het aantal zorgaanvragen per CGG, per leeftijdscategorie (0-
12, 12-18, 18-25, 25-60, 60+) en per geslacht voor de laatste 5 jaar.
2. Graag een overzicht van het aantal mensen op een wachtlijst van 2019 tot nu, per jaar, 
per CGG, per leeftijdscategorie en per geslacht.
3. Welke wachttijden tot een eerste gesprek zijn er in de centra voor geestelijke 
gezondheidszorg? Graag een overzicht van 2019 tot nu, per jaar, per CGG, per 
leeftijdscategorie en per geslacht. Wat is de gemiddelde wachttijd?
4. Hoeveel zorgperiodes werden er de afgelopen vijf jaren geregistreerd? Graag een 
overzicht van 2019 tot nu, per jaar, per CGG, per leeftijdscategorie en per geslacht.
5. Hoeveel personen werden de afgelopen vijf jaar behandeld door de centra voor 
geestelijke gezondheidszorg? Graag een overzicht per jaar, per leeftijdscategorie en 
per CGG van het aantal cliënten die ondersteund werden.
6. Zijn er cijfers bekend over de gemiddelde behandelduur? Graag een overzicht per jaar, 
per leeftijdscategorie en per CGG van de gemiddelde duurtijd van de trajecten.
7. Hoe evalueert de minister de cijfers?
8. Graag informatie over de werkingsmiddelen voor de centra voor geestelijke 
gezondheidszorg, over de evolutie doorheen de tijd (van 2019 tot nu) en over de 
indexeringen die al dan niet (volledig) zijn toegepast.
9. Graag een overzicht van de evolutie van het aantal voltijdsequivalenten (vte’s) binnen 
de CGG’s van 2019 tot nu, per CGG en per profiel.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 350 van 3 mei 2024
van LISE VANDECASTEELE
Om u meer zicht te geven op de zorgperiodes en de zorggebruikers die de afgelopen jaren 
begeleiding kregen in de Centra voor Geestelijke Gezondheidszorg (CGG), geven wij u de 
cijfers zoals gevraagd van 2018 tot 2022. De cijfers van 2023 zijn nog niet beschikbaar. 
Deze zullen tegen 1 juli 2024 beschikbaar zijn en kunnen eveneens geraadpleegd worden 
op de website van het Departement Zorg, waarbij u kan filteren op leeftijd en geslacht. 
Om een evolutie op sectorniveau te zien over de jaren verwijzen we u eveneens graag door 
naar de website van het Departement Zorg waar de cijfers tot en met 2022 reeds te zien 
zijn.
1. Voor een overzicht van het aantal zorgaanvragen over de sector heen verwijs ik u 
graag naar de website. In onze data spreken we over nieuwe zorgperiodes, dit zijn 
zorgperiodes die in het betreffende registratiejaar zijn opgestart en minstens een 
eerste direct cliëntencontact hebben gehad. In de Excel-tabel in bijlage, eerste 
tabblad, kan u een overzicht van de nieuwe zorgperiodes per CGG terugvinden voor 
2019 tot 2022.
2-6.Voor vraag 2 tot en met vraag 6 verwijs ik u graag door naar het antwoord op de 
schriftelijke vraag nummer 739 van 31 mei 2023, waarin de cijfers op 
voorzieningsniveau van 2018 tot en met 2022 worden weergegeven.
De leeftijdscategorieën die u vraagt zijn niet de categorieën die wij hanteren. De 
opdeling naar leeftijd gebeurt volgens de volgende categorieën: kinderen en jongeren 
0-17 jaar, volwassenen 18-59 jaar en ouderen vanaf 60 jaar.
Om zicht te krijgen op het aantal zorggebruikers per jaar, per CGG, per geslacht en 
leeftijd, registreren de CGG het totaal aantal actieve zorgperiodes per registratiejaar. 
Eén zorggebruiker kan in een jaar meerdere zorgperiodes hebben.
7. De kernopdracht van de CGG binnen het geestelijke gezondheidsnetwerk (GG-
netwerk), is het bieden van gespecialiseerde behandeling, diagnostiek en expertise-
uitwisseling met andere zorg- en welzijnsactoren. En dit voor zorggebruikers met het 
(vermoeden van) een ernstige, complexe psychische problematiek. Deze behandeling 
impliceert een intensieve, multidisciplinaire aanpak.  
Als ik naar de cijfers kijk zie ik dat het aantal zorgperiodes en cliënten zich opnieuw 
op het niveau van voor de Covid-crisis bevinden. Er is zelfs een lichte stijging van het 
aantal zorgperiodes en zorggebruikers ten opzichte van 2018. Daarnaast geven de 
CGG aan dat de complexiteit van de zorgvragen enorm is toegenomen. Dit heeft impact 
op de behandelduur en behandelintensiteit. Bovendien is samenwerking met andere 
zorg- en welzijnspartners binnen het geestelijke gezondheidsnetwerk voor deze 
zorggebruikers cruciaal.  
Gegevens over instroom, doorstroom -en uitstroom van zorggebruikers moeten in 
deze context geïnterpreteerd worden. De cijfers die u ziet, zowel van het aantal 
zorgperiodes, de behandelduur als de wachttijden hangen allen samen met 
samenwerkingsafspraken die er in een bepaalde regio zijn, verwijzing, zorgcontinuïteit 
en samenwerking in verschillende fases van een zorgtraject. Zo zien we o.a. dat de 
stijging van de wachttijden wordt bepaald door de duurtijd van een behandeling. Hoe 
langer een behandeling duurt, hoe minder snel een nieuwe zorgperiode kan worden 
opgestart. De mate waarin een CGG beroep kan doen op andere zorgactoren binnen 
het GG-netwerk voor doorverwijzing speelt hierin een belangrijke rol. Zo kan het 
aanbod gespecialiseerde behandeling ook gegarandeerd blijven worden door de CGG 
binnen het GG-netwerk.  
De CGG nemen hun eigen instroom-, doorstroom- en uitstroombeleid onder de loep in 
hun voortgangsrapportages. In de overeenkomsten met de CGG 2024-2026 is het 
inzetten op instroom-doorstroom- en uitstroombeleid opgenomen als één van de 
prioritaire doelstellingen waarop de CGG de komende jaren zullen inzetten. 
8. De CGG ontvangen jaarlijks een subsidie-enveloppe. De Vlaamse overheid bepaalt dat 
van de subsidie-enveloppe minimum 70% dient aangewend te worden voor 
personeelskosten. Op basis van de financiële verantwoordingstukken blijkt dat de CGG 
meer dan 70% van de subsidie-enveloppe besteden aan personeelskosten, en de 
overige middelen gespendeerd worden aan werkingskosten. 
In de overeenkomsten van de CGG staan verschillende opdrachten en voorwaarden 
waarvoor de subsidie kan worden toegekend. Hoe de CGG hun middelen inzetten om 
hun (kern)opdrachten uit te voeren verschilt per CGG, waardoor ook de verdeling 
personeelskosten en werkingsmiddelen zal verschillen. Hiervan kunnen wij u geen 
overzicht bezorgen. Indien u graag een overzicht heeft van de enveloppe-middelen 
per CGG verwijs ik u graag naar de schriftelijke vraag nummer 381 alsook de 
schriftelijke vraag nummer 107.
Ingevolge de beslissing van de Vlaamse Regering om werkingsmiddelen niet te 
indexeren worden enkel personeelskosten geïndexeerd, wat neerkomt op 90% van de 
subsidie-enveloppe. 
9. In de Excel in bijlage kan u op het tweede tabblad een overzicht vinden van het aantal 
VTE per CGG en per functiegroep voor de 2019-2022.
BIJLAGE
Overzicht
