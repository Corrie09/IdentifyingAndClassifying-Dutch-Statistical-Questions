title: Lantis - Lespakket over Oosterweel
thema: Mobiliteit en Verkeer
Onderwijs en Vorming
Openbare werken
pdf link: https://docs.vlaamsparlement.be/pfile?id=2004890
thema link: https://www.vlaamsparlement.be/parlementaire-documenten/schriftelijke-vragen/1769046
SCHRIFTELIJKE VRAAG
nr. 28
van IMADE ANNOURI
datum: 9 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Lantis  -  Lespakket over Oosterweel
Dat ze bij Lantis niet om een PR-stunt verlegen zitten, weten we al langer dan vandaag. 
Ik herinner mij dat ze zelfs een toenmalig minister van Mobiliteit zo ver gekregen hebben 
om arm in arm te poseren met een of andere rare vogel die luisterde naar de naam Corneel.
Tegenwoordig doen ze het met vrouwenbladen en nu ook met lespakketten voor lagere 
scholen. Samen met Uitgeverij Zwijsen ontwikkelde Lantis een educatief pakket voor 
leerlingen uit het 5de en 6de leerjaar. Het betreft een leerwerkboek met als titel "Een groen 
en gezond Antwerpen! Hoe dan?" met daarin propaganda voor een groot auto-
infrastructuurproject gefinancierd met Vlaams belastinggeld.
1. Was de minister op de hoogte van het initiatief van Lantis? Wat is zijn appreciatie 
ervan?
2. Is het de taak van Lantis om lespakketten te maken? Heeft de minister daarover 
overleg gehad met zijn collega bevoegd voor mobiliteit?
3. Welke richtlijnen bestaan er over het opnemen van promotie in lesmateriaal?
4. Zal het pakket bijdragen aan het halen van de STEM-leerdoelen, zoals de uitgeverij 
beweert? Hoe wordt dat nagegaan? (STEM: Science, Technology, Engineering and 
Mathematics)
5. Valt een dergelijk pakket te rijmen met de objectieven rond educatie voor duurzame 
ontwikkeling?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 28 van 9 oktober 2023
van IMADE ANNOURI
1-2.Ik was niet op de hoogte van dit educatief pakket van Lantis. Er is hierover geen 
overleg geweest met de minister van mobiliteit.
Iedere persoon of organisatie kan vrij het initiatief nemen om lespakketten te maken. 
Het staat de scholen vrij om vanuit hun pedagogisch project de keuze te maken voor 
bepaalde methodes en leermaterialen. 
3. Er zijn bepaalde voorwaarden verbonden aan het gebruik van leermiddelen in 
klascontext. Deze zijn bepaald in de regels van zorgvuldig bestuur. U vindt er ook de 
regels in terug die onderwijsinstellingen moeten volgen inzake reclame en sponsoring. 
4. In de onderwijsdoelen van het lager onderwijs staan geen letterlijke STEM-doelen. Er 
zijn wel doelen binnen S, T en M (Science, Technology en Mathematics), namelijk 
binnen de leergebieden ‘wetenschap en techniek’ en ‘wiskunde’. 
In het digitale luik van het lessenpakket van Lantis is per les een fiche beschikbaar 
waar de koppeling gemaakt wordt met leerplandoelstellingen (ZILL, OVSG en GO!) en 
met de eindtermen lager onderwijs. Daarbij zijn ook onderwijsdoelen uit de 
leergebieden ‘wetenschap en techniek’, ‘wiskunde’ en de leergebiedoverschrijdende 
eindtermen. 
5. De inzet van Educatie voor Duurzame Ontwikkeling (EDO) is het leren denken over en 
werken aan een leefbare wereld met oog voor milieu, economie en samenleving, 
vandaag en in de toekomst, voor onszelf hier en voor anderen elders op de planeet. 
Onderwijsinstellingen kunnen bij dit leerproces gebruik maken van educatieve partners 
en/of educatieve pakketten. Of een pakket relevant is om bij te dragen aan Educatie 
voor Duurzame Ontwikkeling, is aan de school zelf om te beoordelen. Dit is deel van 
hun kerntaak en behoort tot de vrijheid van onderwijs. Dit geldt dus ook voor dit 
educatief pakket van Lantis: het is aan de school om te beslissen of ze dit willen 
gebruiken en hoe dit eventueel binnen hun didactische aanpak van EDO zou kunnen 
passen. 
