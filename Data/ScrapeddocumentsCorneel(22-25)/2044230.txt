title: Luchthaven Zaventem - Vernieuwing omgevingsvergunning
thema: Mobiliteit en Verkeer
Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2044230
thema link: https://www.vlaamsparlement.be/parlementaire-documenten/schriftelijke-vragen/1798911
SCHRIFTELIJKE VRAAG
nr. 285
van KLAAS SLOOTMANS
datum: 26 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Luchthaven Zaventem  -  Vernieuwing omgevingsvergunning
De huidige omgevingsvergunning van Brussels Airport loopt tot 8 juli 2024. Voor de 
vernieuwing van de vergunning diende Brussels Airport begin juli 2023 een aanvraag in bij 
de Vlaamse overheid. De aanvraag gaat over het voortzetten van de bestaande activiteiten 
van Brussels Airport Company, binnen de huidige infrastructuur van start- en 
landingsbanen. Het gaat niet om een uitbreiding van de infrastructuur of bijkomende 
nachtslots.
In die optiek liep er, voorafgaand aan de beslissing over de vergunningsaanvraag, vanaf 
10 december 2023 gedurende 30 dagen een openbaar onderzoek waarbij alle burgers en 
bedrijven het dossier konden inkijken en eventuele opmerkingen of bezwaren formuleren. 
Volgens recente persberichten werden alleen al via digitale weg meer dan 5000 
bezwaarschriften ingediend (Het Laatste Nieuws d.d. 18 januari 2024). 
Er bereiken ons echter berichten dat de bevolking in Wallonië via e-mailcampagnes werd 
aangemoedigd om massaal bezwaren in te dienen, waarbij modelbezwaarschriften ter 
beschikking werden gesteld. De reden daarvoor dient niet ver gezocht; wanneer men er in 
slaagt om de exploitatie van de Nationale Luchthaven Zaventem aan banden te leggen, 
zullen de Waalse luchthavens van Luik en Charleroi er voordeel bij doen. Het behoeft geen 
verder betoog dat dergelijk scenario een negatieve impact zal hebben op de Vlaamse 
economie op en rond de luchthaven in Zaventem.
Zonder te willen vooruitlopen op de beslissing over de lopende 
omgevingsvergunningsaanvraag, graag volgende vragen.
1. Hoeveel bezwaren en opmerkingen werden er naar aanleiding van bovenvermeld 
openbaar onderzoek tijdig ingediend? Graag een overzicht met opsplitsing tussen de 
digitaal en analoog ingediende bezwaarschriften en opmerkingen.
2. Hoeveel van de bezwaren en opmerkingen zijn afkomstig van natuurlijke of 
rechtspersonen in respectievelijk het Vlaamse Gewest, het Waalse Gewest en het 
Brusselse Hoofdstedelijke Gewest?
3. Zal de vergunningverlenende overheid, naarmate de afstand tussen de woon-
/vestigingsplaats van de bezwaarindiener en de ligging van de Nationale Luchthaven 
Zaventem groter is waardoor de mogelijke impact lager wordt, minder gewicht 
toekennen aan de geformuleerde bezwaren om te vermijden dat het openbaar 
onderzoek oneigenlijk gebruikt wordt om de luchthavens in het Waalse Gewest te 
bevoordelen? Zo niet, op welke andere manier zal de Vlaamse minister van Omgeving 
dergelijk oneigenlijk gebruik aan banden leggen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 285 van 26 januari 2024
van KLAAS SLOOTMANS
1. Er werden 5.546 bewaren ingediend, waarvan 4.330 digitale en 1.216 papieren 
bezwaarschriften, waarvan 701 unieke bezwaren. De overige bezwaarschriften zijn 
identiek aan een van de andere bezwaarschriften. 1.878 bezwaren werden ingediend 
bij de gemeente Kortenberg, 253 bezwaren werden ingediend bij de gemeente 
Machelen, 190 bezwaren werden ingediend bij de gemeente Steenokkerzeel en 3.225 
bezwaren werden ingediend bij de gemeente Zaventem. 
2. Het is niet altijd geweten uit welke gemeenten de bezwaarindieners afkomstig zijn, 
vermits veel bezwaren anoniem werden ingediend of enkel op naam. Op basis van de 
vraag van zowel het Brussels Hoofdstedelijk Gewest als het Waals Gewest aan hun 
burgers om hen op de hoogte te brengen van een ingediend bezwaar kan er wel een 
ruwe inschatting gemaakt worden: van het totaal aantal van 5.546 bezwaren zijn er 
circa 200 afkomstig van burgers woonachtig in Wallonië en circa 1.200 van burgers 
woonachtig in het Brussels Hoofdstedelijk gewest. Voor de Vlaamse gemeenten 
betekent dit dat er circa 4.100 bewaren uit Vlaanderen komen.
3. Neen, elk bezwaarargument wordt meegenomen en beoordeeld onafhankelijk van waar 
de indiener woonachtig is.
