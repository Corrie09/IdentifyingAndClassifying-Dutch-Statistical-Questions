title: Verlaging registratierechten - Overgangsmaatregelen
thema: Financiën
Wonen
pdf link: https://docs.vlaamsparlement.be/pfile?id=2078621
thema link: https://www.vlaamsparlement.be/parlementaire-documenten/schriftelijke-vragen/1833055
SCHRIFTELIJKE VRAAG
nr. 4
van GIJS DEGRANDE
datum: 10 oktober 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
Verlaging registratierechten  -  Overgangsmaatregelen
In het nieuwe Vlaamse regeerakkoord sprong de verlaging van de registratierechten van 
3% naar 2% meteen in het oog. De maatregel zal ingaan vanaf 1 januari 2025, waarbij 
gekeken wordt naar de datum van het verlijden van de authentieke akte om de verlaging 
door te voeren. Alleen komt dan meteen de vraag naar boven of er eventuele 
overgangsmaatregelen worden gepland om ervoor te zorgen dat mensen die nu hun 
woning kopen of verkopen niet de dupe zijn. 1 januari 2025 is niet ver meer van ons 
verwijderd, maar er moet wel rekening gehouden worden met de fiscale wetgeving over 
de maximumtermijn tussen het ondertekenen van het compromis en het verlijden van de 
akte.
Zowel notarissen, organisaties als wij krijgen ondertussen heel wat vragen binnen over die 
maatregel. Er heerst dus wel nog enige onduidelijkheid die we graag de wereld uit helpen.
1. Kan de minister meer duiding geven bij de timing van het invoeren van de maatregel?
2. De datum waarnaar gekeken wordt, is die van het verlijden van de authentieke akte.
Zullen er randvoorwaarden opgenomen worden om bepaalde overgangstermijnen in 
te voeren? En hoe zullen die er dan uitzien?
3. Zal er, gekoppeld aan deze maatregel, gesleuteld worden aan de grensbedragen voor 
rechtenvermindering?
Deze vraag werd gesteld aan de ministers Melissa Depraetere (14), Ben Weyts (4)
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
GECOÖRDINEERD ANTWOORD
op vraag nr. 4 van 10 oktober 2024
van GIJS DEGRANDE
1-2.Er is ondertussen werk gemaakt van uitgebreide en goede communicatie over deze 
maatregelen, om iedereen goed te informeren en misverstanden te voorkomen. Deze 
schriftelijke vraag geeft de mogelijkheid om dat nogmaals te doen.
Om (jonge) kandidaat-kopers te stimuleren een eigen woning te verwerven, wordt het 
tarief van het verkooprecht verlaagd naar 2%. Deze maatregel zal van toepassing zijn 
vanaf 1 januari 2025. 
Volgens het algemeen geldend principe voor de toepassing van het verkooprecht wordt 
het tarief bepaald door het ogenblik waarop de rechtshandeling is gesteld, zijnde de 
verkoopovereenkomst (de zogenaamde compromis).1 Tussen het ondertekenen van 
de akte en het laten verlijden van de notariële akte mogen 4 maanden liggen. Concreet 
betekent dit dat iedereen die sinds de aankondiging van deze maatregel in het 
regeerakkoord een compromis heeft gesloten nog de mogelijkheid heeft om te 
genieten van het nieuwe verlaagde tarief. Op die manier is er ook geen verstoring van 
de vastgoedmarkt. 
3. De grensbedragen voor de belastingvermindering voor woningen met een beperkte 
waarde (artikel 2.9.5.0.1 van de Vlaamse Codex Fiscaliteit) blijven ongewijzigd. Deze 
bedragen zijn recentelijk nog aangepast aan de stijging van de woningprijzen. De 
vermindering wordt dus toegekend als de belastbare waarde niet hoger is dan 220.000 
euro (of 240.000 euro als de woning zich in een Vlaamse kernstad of in de Vlaamse 
Rand bevindt). Het bedrag van de vermindering wordt wel aangepast a rato van de 
tariefdaling en zal 1.867 euro bedragen. De ingangsdatum van de aangepaste 
vermindering is dezelfde als die van het verlaagde tarief.
1 Zie artikel 2.9.7.0.3, §1, van de Vlaamse Codex Fiscaliteit
