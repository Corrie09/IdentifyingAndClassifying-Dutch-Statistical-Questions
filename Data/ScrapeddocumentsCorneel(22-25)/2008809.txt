title: Belgisch-Luxemburgse Economische Unie (BLEU) - Handels- en investeringsluik
thema: Buitenlands beleid
pdf link: https://docs.vlaamsparlement.be/pfile?id=2008809
thema link: https://www.vlaamsparlement.be/parlementaire-documenten/schriftelijke-vragen/1771901
SCHRIFTELIJKE VRAAG
nr. 33
van STAF AERTS
datum: 17 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Belgisch-Luxemburgse Economische Unie (BLEU)  -  Handels- en investeringsluik
Sinds 2005 is een geüpdatete versie van de Overeenkomst tot oprichting van de Belgisch-
Luxemburgse Economische Unie van kracht, ondertekend door zowel het Groothertogdom 
Luxemburg, de federale Belgische overheid als de drie Belgische gewesten. Hoofdstuk 5 
omvat de bepalingen over de bescherming van economische belangen en in het bijzonder 
de akkoorden over de aanmoediging en wederzijdse bescherming van investeringen, de 
zogenaamde bilaterale investeringsbeschermingsverdragen of BIT’s.
Dit hoofdstuk omvat een aantal interessante bepalingen.
- Artikel 30 geeft aan dat het Groothertogdom en België (en intern Belgisch dus de 
gewesten voor wat de gewestelijke bevoegdheden betreft) met elkaar overleggen over 
de bescherming van de belangen van de Unie in de betrekkingen met derde staten en 
in de schoot van de internationale organisaties van economische aard waarvan zij lid 
zijn. Tevens bevat dit artikel een inspanningsverbintenis om bij deze bescherming van 
de belangen van de Unie zo veel mogelijk tot een gemeenschappelijk standpunt te 
komen.
- Artikel 31, lid 2, geeft een centrale rol aan België wat de onderhandeling over BIT’s 
betreft, met enkel de voorziening dat Luxemburg mee kan ondertekenen en gehoord 
moet worden over de inhoud van die BIT’s. Artikel 33 bepaalt echter dat het Comité 
van Ministers de toepassingsvoorwaarden zal vastleggen voor het afsluiten van de 
akkoorden voorzien in artikel 31.
- Artikel 32 bepaalt dat in de rechtsgebieden waar Luxemburg geen diplomatieke of 
consulaire vertegenwoordiging heeft, de behartiging van de Luxemburgse belangen op 
economisch en handelsgebied toevertrouwd is aan de Belgische diplomatieke en 
consulaire vertegenwoordigingen; de leden van deze vertegenwoordigingen behoren 
hun medewerking aan Luxemburg te verlenen op diezelfde domeinen.
- Artikel 33 voorziet dat België en Luxemburg een eenvormige toepassing moeten 
garanderen van verdragen zoals de BIT’s op hun territorium.
Ik heb voor de minister enkele verduidelijkingsvragen.
1. Kan de minister de toepassingsvoorwaarden voor het afsluiten van akkoorden delen, 
zoals die vastgelegd zijn door het Comité van Ministers?
2. Wat houden die toepassingsvoorwaarden concreet in bij het opstarten, onderhandelen 
over en afsluiten van akkoorden?
3. In welke betrekkingen met derde staten en in welke internationale organisaties van 
economische aard vindt er regelmatig overleg tussen België en Luxemburg plaats om 
tot een gemeenschappelijk standpunt te komen, en in welke vormen vind dergelijk 
overleg plaats?
4. Gezien de intern-Belgische bevoegdheidsverdeling: nemen de Vlaamse diplomatieke 
vertegenwoordigers en/of de Vlaamse economische vertegenwoordigers van Flanders 
Investment & Trade een deel van de behartiging van de Luxemburgse belangen op 
economisch en handelsgebied waar, zoals bepaald in artikel 32? Zo ja, in welke landen? 
Zo niet, waarom niet?
5. Tijdens de vergadering van de commissie Buitenlands Beleid van 19 september gaf de 
minister aan dat de “de nieuwe modelteksten voor de BLEU-BIT’s klaar zijn”.
Kan de minister die teksten met het parlement delen?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 33 van 17 oktober 2023
van STAF AERTS
1-2.Er is voorbereidend werk geweest op federaal niveau over de 
toepassingsvoorwaarden waarvan sprake, doch over een eventuele beslissing om 
deze toepassingsvoorwaarden vast te leggen is er nog geen informatie voorhanden.
3. België overlegt bij monde van de dienst B3 (Economische belangen) van de FOD 
Buitenlandse Zaken na interfederale afstemming met de Luxemburgse collega’s in 
het kader van de vergaderingen voor het Committee for Investment Agreements op 
EU niveau. Dit overleg wordt op ad hoc en informele basis georganiseerd. Voor 
economisch en handelsbeleid dat binnen de bevoegdheid van de EU valt wordt een 
gezamenlijk EU standpunt gecoördineerd.
4. De Vlaamse Economische Vertegenwoordigers nemen een deel van de behartiging 
van de Luxemburgse belangen op economisch en handelsgebied waar, zoals bepaald 
in artikel 32. Er zijn geen beperkingen in het samenwerkingsakkoord wat betreft 
deze landen.
5. De tekst werd in maart 2023 politiek overeengekomen met Luxemburg. De taal-
juridische opschoning werd opgestart (legal scrubbing) en de tekst werd informeel 
aan de Europese Commissie voorgelegd voor mogelijke eerste opmerkingen. Dit werd 
zo gedaan omdat enige toekomstige onderhandelingen op basis van deze tekst 
onderworpen zijn aan een autorisatieaanvraag bij de Commissie. Daar er nog geen 
overeenstemming is over een concrete onderhandelingspartner, werd de tekst nog 
niet formeel voorgelegd aan de Commissie en is de tekst ook nog niet publiek. 
Het politiek akkoord sluit dan ook niet uit dat er nog aanpassingen zullen gebeuren, 
indien de Commissie nog inhoudelijke of juridische opmerkingen heeft. Ook tijdens de 
onderhandelingen kunnen uiteraard eveneens wederzijdse aanpassingen gevraagd 
worden. Om de onderhandelingspositie van toekomstige akkoorden op basis van deze 
tekst niet te bemoeilijken – potentiële partners kunnen specifieke 
aanpassingen/toegevingen tijdens voorafgaande onderhandelingen afleiden – kan 
deze modeltekst niet worden gedeeld. 
