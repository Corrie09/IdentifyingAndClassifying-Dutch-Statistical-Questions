title: Openbare netheid - Netheidsindex en zwerfvuilophaling
thema: Natuur en Milieu
pdf link: https://docs.vlaamsparlement.be/pfile?id=2082612
thema link: https://www.vlaamsparlement.be/parlementaire-documenten/schriftelijke-vragen/1841604
SCHRIFTELIJKE VRAAG
nr. 99
van SANNE VAN LOOY
datum: 15 november 2024
aan JO BROUNS
VLAAMS MINISTER VAN OMGEVING EN LANDBOUW
Openbare netheid  -  Netheidsindex en zwerfvuilophaling
Jaarlijks wordt de openbare netheid in Vlaanderen gemeten aan de hand van een 
objectieve netheidsscore. De Openbare Vlaamse Afvalstoffenmaatschappij (OVAM) meet 
die netheid aan de hand van de netheidsindex. De netheidsindex is een score op 100 
punten gebaseerd op de hoeveelheid zwerfvuil, sluikstorten en omgevingsfactoren zoals 
graffiti of hondenpoep. 
De centrale doelstelling van het Lokaal Materialenplan 2023-2030 is om tegen 2030 de 
totale hoeveelheid opgeruimd zwerfvuil op de grond te laten dalen met minstens 20% ten 
opzichte van 2023. Sinds 2023 is er een jaarlijkse verplichting voor alle gemeenten om de 
hoeveelheden opgeruimd zwerfvuil en ingezameld afval van straatvuilnisbakken te 
melden. 
1. De netheidsindex schommelt tussen 2014 en 2022 van 84 in 2014 naar 77 in 2018 tot 
87 in 2022. 
Hoe verklaart de minister de verschillen in de netheidsindex over de laatste 10 jaar? 
Ziet hij bepaalde trends of evoluties die de verschillen verklaren? 
2. Zijn de cijfers van de netheidsindex uit 2023 al beschikbaar? 
a) Zo ja, hoe beïnvloeden de cijfers uit 2023 de kijk van de minister op de netheid in 
Vlaanderen?
b) Is de minister van plan om mede door die cijfers nieuwe maatregelen uit te rollen?
3. Kan de minister een overzicht geven van de opruimkosten over de laatste 5 jaar? 
4. a) Zijn de resultaten van 2023 van de bevraging ingezameld zwerfvuil en afval uit 
straatvuilnisbakken (IZAS) al bekend? Zo ja, kan de minister die cijfers bezorgen? 
b) Wat zijn de conclusies van de minister op basis van deze resultaten?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 99 van 15 november 2024
van SANNE VAN LOOY
1. Over het algemeen scoort Vlaanderen hoog op algemene netheid, gemeten volgens de 
Netheidsindex. De laagste gemeten score was 77 (op 100) in 2018 en de hoogste 
gemeten score was 89 in 2020. 
De voornaamste factor die een toe- of afname van de score veroorzaakt, is de 
aanwezigheid van zwerfvuil. Zwerfvuil vormt dan ook de voornaamste verklaring voor 
het verschil in scores. 
Vóór 2017 bestonden de resultaten van de Netheidsindex uit individuele 
meetresultaten van gemeenten die zelf metingen volgens de Netheidsindex-methode 
organiseerden. Vanaf 2017 besloot de OVAM om volgens dezelfde methode zelf 
gestructureerd metingen uit te voeren, maar met een representatieve steekproef van 
gemeenten en een vast team van terreinmeters. Zo kon een meer representatief beeld 
verkregen worden voor heel Vlaanderen. Deze meer objectieve benadering is 
waarschijnlijk de voornaamste verklaring voor de daling van de score in 2017 en 2018 
tot respectievelijk 82 en 77. 
Vanaf 2019 zet zich een stijging in die geleidelijk aan doorzet tot in 2022. We zien een 
uitzonderlijke piek van 89 in 2020, die mogelijks te verklaren is door de COVID-
maatregelen, die heel wat restricties legden op het gebruik van de openbare ruimte.
In 2019 observeren we, gelijktijdig met de start van de stijging van de Netheidsindex, 
eveneens een stijging van de hoeveelheid opgeruimd zwerfvuil op het openbaar 
domein. In 2017 werd er 19.916 ton opgeruimd, in 2019 al 22.641 ton. In 2021 zien 848587
82
778389
8587
50556065707580859095100
2014 2015 2016 2017 2018 2019 2020 2021 2022NETHEIDSSCORE
Referentiejaar: 2014
Begin metingen Arcadis: 2017
we die hoeveelheid opnieuw dalen, tot 18.171 ton. Ondertussen stijgt de 
Netheidsindex verder. 
Het is mogelijk dat het effect op de score van meer propere omgevingen zich in de 
volgende jaren verderzette, onder impuls van de Vlaamse beleidsinitiatieven (o.a. de 
werking van Mooimakers) en de inspanningen van de lokale besturen en zo leidde tot 
een lagere hoeveelheid opgeruimd zwerfvuil in 2021. Het is echter niet mogelijk om 
deze impact los te koppelen van andere invloeden die in 2021 zouden kunnen spelen. 
Zo kan een vermindering van het gebruik van openbare ruimten door de COVID-
maatregelen hiertoe ook in 2021 nog bijgedragen hebben. 
2. Sinds 2023 wordt de Netheidsindex niet langer gebruikt. In december 2024 worden de 
eerste resultaten van de nieuwe zwerfvuiltellingen gepubliceerd. Deze zullen niet 
langer bestaan uit een netheidsscore op 100, maar wel uit het aantal stuks zwerfvuil 
aanwezig op 100m² voor de bemonsterde type-omgevingen. De cijfers voor 2023 
vormen een nulmeting als start van de nieuwe planperiode die loopt tot 2030. De 
tellingen zullen jaarlijks uitgevoerd worden om zo de evolutie van de aanwezigheid 
van zwerfvuil nauwgezet op te volgen.
3. De laatste inschatting van de beleidskosten voor zwerfvuil in Vlaanderen dateert van 
2019. De kosten werden toen geschat op 164,3 miljoen euro. De beleidskosten 
bestaan niet enkel uit de opruimkosten, maar omvatten ook kosten voor bijvoorbeeld 
sensibilisering, handhaving en straatvuilnisbakken. De opruimkosten afzonderlijk zijn 
niet gekend.
 
4. De resultaten van de eerste bevraging over de hoeveelheden ingezameld zwerfvuil en 
afval uit straatvuilnisbakken (IZAS) zijn nog niet gefinaliseerd en zullen gepubliceerd 
worden in december 2024.
