title: Voormalige site pannen- en steenbakkerij Tuileries de Briqueteries Oedelem - Natuurontwikkeling
thema: Natuur en Milieu
pdf link: https://docs.vlaamsparlement.be/pfile?id=2028370
thema link: https://www.vlaamsparlement.be/parlementaire-documenten/schriftelijke-vragen/1791545
SCHRIFTELIJKE VRAAG
nr. 208
van MAAIKE DE VREESE
datum: 21 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Site voormalige pannen- en steenbakkerij Tuileries de Briqueteries Oedelem  -  
Natuurontwikkeling
De voormalige site van de pannen- en steenbakkerij Tuileries de Briqueteries is een laatste 
getuige van de eeuwenoude traditie in de regio van Oedelem. De site van de steenbakkerij, 
met name de Bollinckx-armgasmotor met volledige gazogeeninstallatie, het machinehuis 
en de machinekamers, hebben een unieke industrieel-archeologische waarde en werden 
daarom beschermd. Sinds enkele jaren slaat het verval evenwel hard toe en zonder snelle 
en gepaste actie dreigt een uniek stuk erfgoed verloren te gaan. 
De mogelijkheden van de site zijn enorm. Een groene plek aan de rand van het dorp, waar 
de geschiedenis en traditie van het klei- en steenbakken opnieuw zichtbaar wordt door 
bijvoorbeeld de inbedding van de resterende elementen of de verdwenen ringoven in een 
landschapsarchitectuur, een rust- en picknickplek op een knooppunt van fiets- en 
wandelroutes en trage wegen enz. 
Op de site van de oude steenbakkerij bevindt zich ook de oude stortplaats van Oedelem. 
De site biedt dan ook heel wat potentieel voor natuurontwikkeling.
1. Zijn er acties van het Agentschap voor Natuur en Bos (ANB) geweest of bezig met 
betrekking tot de site? Kan de minister die toelichten?
2. Zijn er acties geweest van de Openbare Vlaamse Afvalstoffenmaatschappij (OVAM) 
met betrekking tot de site? Kan de minister die toelichten? 
3. Werd voor de site een aanvraag voor bebossing of aankoop van bosgrond ingediend? 
Zo ja, kan de minister die toelichten? Zo niet, heeft ze weet van een dossier in 
voorbereiding?
4. Werd voor de site een aanvraag voor ophoping van het stort ingediend? 
5. Ziet de minister verdere mogelijke denkpistes of mogelijkheden voor de site? Welke 
ondersteuningsmaatregelen zijn beschikbaar?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 208 van 21 december 2023
van MAAIKE DE VREESE
1. Vanuit het Agentschap voor Natuur en Bos (ANB) zijn er geen acties geweest of lopende 
met betrekking tot deze site.
2. De gemeente Beernem werd in 2022 (net als de overige Vlaamse gemeenten) 
aangeschreven m.b.t. het project bebossing van stortplaatsen. Medio 2022 werd de 
vraag nogmaals herhaald. De gemeente Beernem heeft geen feedback gegeven op 
deze oproep. 
Deze stortplaats zou hoe dan ook niet in aanmerking komen voor tussenkomst van de 
Openbare Vlaamse Afvalstoffenmaatschappij (OVAM) gezien een bedrijf eigenaar is van 
de gronden en er reeds een decretaal bodemonderzoek uitgevoerd was. De 
projectoproep omvatte enkel stortplaatsen in eigendom van lokale besturen die nog 
niet onderzocht werden i.h.k.v. het bodemdecreet en waarvoor het lokale bestuur het 
engagement aanging om het na de bodemonderzoeken te bebossen indien mogelijk.
Voor deze stortplaats werd in 2016 een oriënterend bodemonderzoek ingediend en in 
2018 een definitief beschrijvend bodemonderzoek. Uit dat laatste bodemonderzoek 
blijkt dat bodemsanering noodzakelijk is voor perceel 363A t.g.v. van een 
verontreiniging van de toplaag met zware metalen en PAK. De saneringsplichtige is zijn 
verplichtingen in kader van het bodemdecreet – namelijk het uitvoeren van de 
bodemsanering – voor dit perceel nog niet nagekomen, ondanks de herinnering die de 
OVAM gestuurd heeft medio 2020.
Op basis van de kansenverkenner stortplaatsen van de OVAM ( www.stortplaatsen.be) 
lijken de herontwikkelingskansen tot bos eerder klein.
3. Zoals hierboven aangegeven zijn op basis van de inschattingen van de OVAM de 
herontwikkelingskansen tot bos klein. Op 20 december 2023 werd door de gemeente 
Beernem een aanvraag voor aankoopsubsidie van te bebossen gronden ingediend bij 
het ANB. Het betreft de aankoop van een historisch stort en weiland met een bebosbare 
oppervlakte van 4,3 ha. Op de percelen zal inheems gemengd bos geplant worden, 
bestaande uit verschillende standplaatsgeschikte boom- en struiksoorten. De aanvraag 
voor subsidiëring is momenteel in behandeling bij het ANB.
4. Een ophoping van de stortplaats houdt een reliëfwijziging in en is dus 
vergunningsplichtig. Het lokaal bestuur is de vergunningverlenende instantie. Mijn 
administratie beschikt niet over de gevraagde info.
5. Vanuit het ANB zien we geen mogelijkheden voor ontwikkeling van deze site gelinkt 
aan onze natuurdoelstellingen. 
Naast het bepalen van de herontwikkelingskansen tot bos kan bovenvermelde 
kansenverkenner stortplaatsen ook andere herontwikkelingskansen bepalen. Zo 
worden de kansen op herontwikkeling tot:
- wonen, industrie, handel, natuur, recreatie en groene energie (wind en zon) 
eerder laag tot gemiddeld ingeschat; en
- landbouw eerder hoog ingeschat.
Natuurlijk vormt dit model maar een inschatting; realiteit leert dat projectontwikkelaars 
met een bepaalde visie en financiële middelen herontwikkelingen kunnen bespoedigen.
