title: Lokaal toewijzingsreglement - Strengere woonbinding
thema: Wonen
pdf link: https://docs.vlaamsparlement.be/pfile?id=2015206
thema link: https://www.vlaamsparlement.be/parlementaire-documenten/schriftelijke-vragen/1778859
SCHRIFTELIJKE VRAAG
nr. 48
van GUY D'HAESELEER
datum: 10 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Lokaal toewijzingsreglement  -  Strengere woonbinding
Vanaf 1 januari 2024 zal de strengere woonbinding die wordt opgenomen in het 
toewijzingsreglement voor pijler 1 automatisch worden toegepast op de toewijzingen in 
pijler 3. Standaard wordt er voorrang gegeven aan kandidaat-huurders die in de afgelopen 
10 jaar 5 jaar onafgebroken in de gemeente gewoond hebben. Daarnaast kan men er in 
de toewijzingsraad voor kiezen om een tweede voorrang in te bouwen, met name voor 
kandidaten die binding hebben met het werkingsgebied.
Indien gemeenten een bepaling in het toewijzingsreglement opnemen waarbij een 
strengere woonbindingsvoorwaarde wordt ingesteld, zullen de bindingsvoorwaarden als 
een cascade werken. Kandidaat-huurders die voldoen aan de strengere 
woonbindingsvoorwaarde van de gemeente zullen voorrang krijgen op de kandidaat-
huurders die voldoen aan de standaardbepaling ‘langdurige woonbinding’. Ten slotte 
krijgen kandidaat-huurders die een langdurige woonbinding met het werkingsgebied 
hebben voorrang.
1. Hoeveel gemeenten in Vlaanderen hebben een strengere woonbindingsvoorwaarde 
opgenomen in hun toewijzingsreglement? Kan de minister daarenboven een 
opsplitsing maken van de gemeenten waar dit het geval is en vermelden welke 
strengere woonbindingsvoorwaarde ze opgenomen hebben in het 
toewijzingsreglement?
2. Voor hoeveel woonmaatschappijen is er al een toewijzingsraad samengesteld? Hoeveel 
ervan hebben al een ontwerp van toewijzingsreglement opgemaakt? Zijn daarin 
strengere woonbindingsvoorwaarden opgenomen en bij welke woonmaatschappijen?
3. Welke gemeenten hebben geopteerd om ambtenaren in plaats van 
gemeenteraadsleden of schepenen af te vaardigen naar de toewijzingsraad?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 48 van 10 november 2023
van GUY D’HAESELEER
1. Bijlage 1 voorziet een overzicht van de gemeenten die voorrangsbepalingen hebben 
opgenomen in hun toewijzingsreglementen voor wat betreft de lokale binding. De 
informatie met betrekking tot de specifieke inhoud van de voorrangsbepalingen voor 
kandidaat-huurders met lokale binding is hier echter nog niet in opgenomen. Er kan op 
dit moment dus nog niet worden meegedeeld in welke gemeenten een strengere 
woonbindingsbepaling van toepassing is. In het antwoord op schriftelijke vraag 112 van 
7 januari 2022 vindt u wel een overzicht van alle gemeenten waar een 
voorrangsbepaling wordt toegepast voor kandidaat-huurders die sinds hun geboorte in 
de gemeente wonen.
2. Mijn administratie beschikt niet over informatie wat betreft het aantal 
woonmaatschappijen die reeds een toewijzingsraad hebben samengesteld. De nieuwe 
regelgeving treedt in werking op 1 januari 2024. Pas vanaf dat moment kunnen de 
woonmaatschappijen een toewijzingsreglement dat deze bepalingen implementeert 
bezorgen aan het agentschap Wonen in Vlaanderen. Op dit moment kunnen we dus nog 
niet nagaan hoeveel gemeenten een strengere woonbinding wensen op te nemen in het 
toewijzingsreglement.
3. Mijn administratie beschikt niet over deze informatie. 
BIJLAGE
Overzicht gemeenten met een lokaal toewijzingsreglement
