title: Kasteel van Horst - Aandacht voor site tijdens restauratie
thema: Onroerend erfgoed
pdf link: https://docs.vlaamsparlement.be/pfile?id=2037990
thema link: https://www.vlaamsparlement.be/parlementaire-documenten/schriftelijke-vragen/1794730
SCHRIFTELIJKE VRAAG
nr. 128 
van ALLESSIA CLAES
datum: 16 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Kasteel van Horst  -  Aandacht voor site tijdens restauratie
Herita is een belangrijke partner in het erfgoedlandschap en heeft drie kerntaken: het 
draagvlak voor onroerend erfgoed vergroten, de erfgoedsector versterken en het 
onroerend erfgoed ontwikkelen, beheren en ontsluiten. Herita heeft heel wat verschillende 
waardevolle sites in portefeuille. Voor die sites heeft Herita een ontwikkelingsvisie voor 
open erfgoed uitgetekend waarin de zorg voor het erfgoed en kwaliteitsvolle 
publiekswerking centraal staan.
In Vlaams-Brabant is het kasteel van Horst als open erfgoedsite in beheer van Herita. Het 
kasteel van Horst werd in 2007 verkocht door de laatste adellijke eigenares aan het 
Agentschap voor Natuur en Bos (ANB). Herita nam de erfpacht van het kasteel over en 
voert restauratiewerken uit. Momenteel is het kasteel gesloten tot 2024 voor restauratie 
en werkt Herita samen met de vrijwilligers van het Horstgenootschap om de kasteelsite 
onder de aandacht te houden.
Bij de aanvang van de restauratiewerken werd er ook een oproep gedaan aan particulieren 
om een gift te doen om de restauratie van het kasteel te ondersteunen.
1. Hoe evalueert de minister de publiekswerking rond de site in 2023? Ziet hij 
mogelijkheden om die te versterken? Ziet de minister nog bepaalde werkpunten?
2. Hoeveel vrijwilligers zijn er momenteel actief binnen het Horstgenootschap? Hoe 
verhoudt zich dat tegenover voorgaande jaren?
3. Welk bedrag is er verzameld aan giften door particulieren? Hoeveel giften werden er 
tot nu toe gedaan?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 128 van 16 januari 2024
van ALLESSIA CLAES
1. Herita spant zich in om tegen de achtergrond van een door de restauratie gesloten 
kasteel toch een zeker publieksaanbod te genereren. Ik verwacht echter vooral veel van 
de initiatieven die zullen worden ontplooid om de eind vorig jaar opgestarte werf als een 
publieksattractie uit te spelen. Het ontsluiten van sites, ook tijdens restauraties, was 
altijd al een voorwaarde bij meerjarenpremieovereenkomsten die de Vlaamse overheid 
afsluit, en waarvan ook Herita gebruik maakt voor de restauratie van Horst. Nu de werf 
uiteindelijk begint te lopen kan dat volop worden uitgespeeld, en uiteraard moet Horst 
na de restauratie ook piekfijn ontsloten zijn. Dat de Vlaamse overheid op dit vlak alles 
op alles zet, blijkt uit de subsidie van 908.856,48 euro die Herita eind 2022 ontving in 
het kader van het Relanceplan Vlaamse Veerkracht, met de specifieke bedoeling om de 
organisatie te laten doorgroeien tot ‘Vlaamse National Trust’. Naast generieke 
investeringen voor het optimaliseren van publiekswerking, die uiteindelijk een 
doorvertaling moeten vinden op alle Herita-sites, is een flink deel van het 
subsidiebudget specifiek bedoeld voor een ambitieus publiekswerkingsproject op Horst. 
Ik verwacht kortelings inzage te krijgen in het actieplan ter zake.
2. Eind 2022 waren er 25 actieve vrijwilligers verbonden aan het kasteel van Horst, eind 
2023 waren dat er 45.
3. In 2023 ontving Herita 1.566 euro aan particuliere giften. 
