title: Sportclubs en -federaties - Vrouwen in bestuursfuncties
thema: Gelijke kansen
Sport
pdf link: https://docs.vlaamsparlement.be/pfile?id=2048697
thema link: https://www.vlaamsparlement.be/parlementaire-documenten/schriftelijke-vragen/1804987
SCHRIFTELIJKE VRAAG
nr. 314
van ANNICK LAMBRECHT
datum: 21 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Sportclubs en -federaties  -  Vrouwen in bestuursfuncties
Vrouw zijn in de sportwereld is niet altijd evident. We merken bijvoorbeeld al jarenlang dat 
vrouwen ondervertegenwoordigd zijn in bestuur- en directiefuncties van de 
sportfederaties, hoewel er de laatste jaren een positieve opmars is. 
Om een beter zicht te krijgen op de vrouwelijke aanwezigheid in de Vlaamse sportclubs- 
en federaties heb ik de volgende vragen voor de minister.
1. Bij hoeveel gesubsidieerde sportfederaties staat er vandaag een beperking op de 
voorzitterstermijn? Wie is de langst zittende voorzitter van een gesubsidieerde 
sportfederatie en hoe lang is die persoon vandaag reeds op post?
2. Wat is het totaal aantal voorzitters van gesubsidieerde sportfederaties? Welk 
percentage daavan is vrouw?
3. Graag een overzicht van het aantal vrouwen die voorzitter zijn van een gesubsidieerde 
sportfederatie in Vlaanderen van 2019 tot op heden. Graag een opsplitsing per sport 
en per jaar.
4. Hoeveel bedraagt het totale percentage vrouwen in het bestuur van de gesubsidieerde 
sportfederaties?
5. Hoeveel raden van bestuur van gesubsidieerde sportfederaties in Vlaanderen heeft 
minstens een derde vrouwen in het bestuur van 2019 tot op heden? Over hoeveel 
procent gaat het? Over welke gesubsidieerde sportfederaties gaat het? Graag een 
overzicht per jaar van 2019 tot op heden.
6. Hoeveel procent van de gesubsidieerde sportfederaties heeft één of minder vrouwelijke 
leden in het directieteam van 2019 tot op heden? Graag een opsplitsing indien er 1 
vrouwelijk directielid is of geen, per sport en per jaar.
7. Hoeveel procent van de leden van Vlaamse sportclubs zijn vrouw van 2019 tot op 
heden? Graag een opsplitsing per jaar.
8. Hoeveel procent van de scheidsrechters in Vlaanderen zijn vrouw van 2019 tot op 
heden? Graag een opsplitsing per jaar.
9. Hoeveel procent van de trainers in Vlaamse sportclubs zijn vrouw van 2019 tot op 
heden? Graag een opsplitsing per jaar.
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 314 van 21 februari 2024
van ANNICK LAMBRECHT
Data over de vrouw-man verdeling bij de Vlaamse sportclubs zijn opgenomen in het 
Kennisplatform van Sport Vlaanderen en kunnen gemakkelijk geraadpleegd worden via het 
dashboard ‘Gender in de sport’ onder het ‘thema Sportparticipatie’. Aansluitend wordt er 
sinds 2019 jaarlijks een factsheet opgemaakt ‘Vrouw-man verdeling in de georganiseerde 
sport in Vlaanderen’, waarin deze cijfers met betrekking tot de sportclubs besproken 
worden. In de factsheet van augustus 2023 werd ook het percentage vrouwelijke 
bestuurders per gesubsidieerde sportfederatie opgenomen. In de dashboards van het 
kennisplatform zijn de cijfers met betrekking tot de bestuurders van de sportfederatie 
momenteel nog niet opgenomen.
1. In het uitvoeringsbesluit bij het decreet van de georganiseerde sportsector is bij de 
harde indicatoren onder de dimensie democratie, indicator 2.4. opgenomen die stelt dat 
de organisatie de mandaten van de leden van het bestuursorgaan beperkt in de tijd en 
de maximale aaneengesloten zittingsperiode niet langer dan twaalf jaar is. De evaluatie 
van de cijfers voor 2023 is nog lopende, maar op basis van een eerste analyse kunnen 
we inschatten dat 44 van de 52 gesubsidieerde sportfederaties in 2023 hebben gekozen 
om hierop in te zetten.
Op basis van de data waarover Sport Vlaanderen beschikt is de langst zittende voorzitter 
van een gesubsidieerde sportfederatie momenteel 12 jaar voorzitter van Waterski & 
Wakeboard Vlaanderen vzw.
2. Eind 2023 is er bij de 52 gesubsidieerde sportfederaties onder de voorzitters 1 vrouw, 
wat een percentage van 2% geeft.
3. Wat de gesubsidieerde sportfederaties betreft, waren er van 2019 tot heden drie 
vrouwelijke voorzitters:
S-Sport // Recreas heeft sinds 2020 tot heden een vrouwelijke voorzitter.
Van 2013 tot 2021 had de Koninklijke Belgische Korfbalbond- Vlaamse Liga vzw een 
vrouwelijke voorzitter en van 2015 tot 2021 had Sneeuwsport Vlaanderen een 
vrouwelijke voorzitter. 
4. Eind 2023 bedraagt het totale percentage vrouwen in het bestuur van de gesubsidieerde 
sportfederaties 20%.
5. Hieronder volgt een overzicht van gesubsidieerde sportfederaties met minstens een 
derde vrouwen in het bestuur, in hetzij 2019, 2020, 2021, 2022, 2023 of meerdere 
jaren. 
dec-19 dec-20 dec-21 dec-22 dec-23
Danssport Vlaanderen vzw 22% 22% 29% 43% 50%
G-sport Vlaanderen vzw 36% 30% 30% 33% 38%
Gymnastiekfederatie Vlaanderen vzw 38% 33% 33% 36% 27%
Koninklijke Belgische Korfbalbond - Vlaamse Liga 
vzw 22% 22% 33% 25% 13%
OKRA-SPORT + vzw 25% 50% 29% 19% 27%
Skate Vlaanderen vzw 33% 29% 33% 29% 38%
S-Sport // Recreas vzw 56% 33% 43% 50% 40%
Vlaamse Gewichtheffers en Powerlifting Federatie vzw 0% 0% 40% 33% 33%
Vlaamse Hockey Liga vzw 27% 27% 27% 27% 45%
Vlaamse Roeiliga vzw 50% 56% 55% 55% 55%
Vlaamse Schaatsunie vzw 33% 33% 33% 40% 17%
Vlaamse Schietsportkoepel vzw 29% 40% 40% 44% 27%
Vlaamse Zwemfederatie vzw 14% 43% 43% 40% 40%
6. We hebben geen zicht op het volledige directieteam van elke sportfederaties, alleen de 
algemeen verantwoordelijken zijn gekend bij Sport Vlaanderen. 
7. Hieronder een overzicht van het percentage vrouwelijke leden van de Vlaamse 
sportclubs van 2019 tot 2022. (Data geraadpleegd in het dashboard gender op het 
kennisplatform eind februari 2023). De data van de Vlaamse sportclubs worden jaarlijks 
in juni geüpdatet. In juni 2024 zullen de data van 2023 toegevoegd worden aan het 
kennisplatform.
2019: 41%
2020: 40%
2021: 41%
2022: 41%
8. Gegevens over de scheidsrechters zijn geen decretale verplichting voor de 
sportfederaties en worden niet opgevraagd en geregistreerd. 
9. Hieronder een overzicht van percentage vrouwelijke trainers van de Vlaamse sportclubs 
van 2019 tot 2022 (Data geraadpleegd in het dashboard gender op het kennisplatform 
eind februari 2023). De data van de Vlaamse sportclubs worden jaarlijks in juni 
geüpdatet. In juni 2024 zullen de data van 2023 toegevoegd worden aan het 
kennisplatform.
2019: 34%
2020: 33%
2021: 35%
2022: 36%
