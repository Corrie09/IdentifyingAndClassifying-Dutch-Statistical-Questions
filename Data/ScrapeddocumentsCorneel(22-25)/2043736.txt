title: Landbouwsites - Zonevreemde functiewijzigingen
thema: Landbouw
Visserij
pdf link: https://docs.vlaamsparlement.be/pfile?id=2043736
thema link: https://www.vlaamsparlement.be/parlementaire-documenten/schriftelijke-vragen/1802084
SCHRIFTELIJKE VRAAG
nr. 239
van MIEKE SCHAUVLIEGE
datum: 8 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Landbouwsites  -  Zonevreemde functiewijzigingen
Er is een grote discrepantie tussen het juridische aanbod aan landbouwgronden en het 
werkelijke landbouwgebied. Volgens de ruimteboekhouding ligt het juridische aanbod met 
als bestemmingscategorie landbouw op 1 januari 2023 op 783.000 hectare. In de praktijk 
blijkt er een verschil te zijn van meer dan 100.000 hectare. Volgens het rapport 
landgebruik en ruimtebeslag is er in 2022 in Vlaanderen 661.008 hectare landbouwgebied, 
of een verschil van 122.000 hectare. Volgens het laatste Landbouwrapport (LARA) is nog 
599.500 hectare van het planologische landbouwgebied aangegeven door 
aangifteplichtigen. Dat betekent dat 23,5% van de landbouwbestemming niet gebruikt 
wordt voor landbouw.
1. Kan de minister een overzicht geven van zonevreemde invullingen van de als 
landbouwgebied ingekleurde gronden? Graag een overzicht per jaar en per 
zonevreemde functiecategorie sinds 2010 conform het besluit van de Vlaamse 
Regering tot vaststelling van de lijst van toelaatbare zonevreemde functiewijzigingen.
2. Het beleidsdomein Landbouw en Visserij adviseert bij functiewijzigingen van 
landbouwsites. 
Kan de minister een overzicht bezorgen per jaar en per provincie van het aantal vragen 
om advies door het departement Landbouw en Visserij bij vergunningsaanvragen voor 
een functiewijziging? Graag van 2010 tot op heden.
3. Graag een opsplitsing in het aantal uitgebrachte gunstige, voorwaardelijk gunstige, 
deels gunstige/deels ongunstige en ongunstige adviezen voor functiewijzigingen van 
landbouwsites. Graag een overzicht opgesplitst per provincie en per jaar, van 2010 tot 
op heden. Graag opgesplitst per bestemmingscategorie: landschappelijk waardevol 
agrarisch gebied, agrarisch gebied of herbevestigd agrarisch gebied.
4. Wat is het totaalaantal vergunde functiewijzigingen van landbouwsites na advies van 
het Departement Landbouw en Visserij? Graag een overzicht opgesplitst per provincie 
en per jaar, van 2010 tot op heden.
5. Graag een opsplitsing per functiewijzigingscategorie (opslag, paardenhouderij, 
manege, dierenasiel, dierenpension, dierenartsenpraktijk, jeugdlogies, 
tuinaanlegbedrijf, dierentherapie, opleiding- of therapiecentrum met verblijf, wonen, 
natuur, bos, eventuele andere) van landbouwsites in aantallen en percentages. Graag 
een overzicht opgesplitst per provincie en per jaar, van 2010 tot op heden.
6. Kan de minister een inschatting maken van de oppervlakte landbouwgrond die verloren 
ging door de functiewijziging van landbouwsites, opgesplitst per jaar?
7. Kan de minister een overzicht geven van het aantal beroepen dat het departement 
Landbouw en Visserij heeft ingesteld tegen zonevreemde functiewijzigingen van 
landbouwsites? Graag een overzicht opgesplitst per provincie en per jaar, van 2010 
tot op heden.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 239 van 8 februari 2023
van MIEKE SCHAUVLIEGE
1. Het Agentschap Landbouw en Zeevisserij beschikt niet over deze gegevens. De 
bevoegdheid om vergunningen terzake te verlenen behoort valt onder collega-minister 
Zuhal Demir.
2. De gevraagde opsplitsing werd pas sinds de start van het omgevingsloket en de 
omgevingsvergunning consequent digitaal geregistreerd en bijgehouden. Een volledig 
overzicht kan bijgevolg pas vanaf 2018 gegeven worden. Het aantal aan het 
Agentschap Landbouw en Zeevisserij (tot 31 december 2023 Departement Landbouw 
en Visserij) ter advies voorgelegde vergunningsaanvragen met een zonevreemde 
functiewijziging voor de periode 2018 tot en met 2021 is te raadplegen in het antwoord 
op de schriftelijke vraag nr. 138 van Arnout Coel gesteld op 1 december 2021. Bijlage 
1 geeft een overzicht voor de periode 2022 tot en met 2023.
3. Het is niet mogelijk om de dataset integraal te verdelen over de gevraagde 
bestemmingscategorieën ‘agrarisch gebied, landschappelijk waardevol agrarisch 
gebied en herbevestigd agrarisch gebied’. Het gaat hier immers over 
gebiedsbestemmingen en planologische overdrukken. Planologische overdrukken zoals 
het herbevestigd agrarisch gebied zijn geen op zichzelf staande gebiedsbestemming. 
Daarnaast overlappen dossiercontouren van vergunningsaanvragen vaak met 
meerdere gebiedsbestemmingen of overdrukken, waardoor ze moeilijk kunnen 
toegewezen worden aan één categorie. De bijlagen 2, 3 en 4 zijn bijgevolg indicatief 
en bevatten respectievelijk:
- een overzicht van het aantal vergunningsaanvragen ter advies voorgelegd aan het 
Agentschap Landbouw en Zeevisserij die (deels) gelegen zijn in herbevestigd 
agrarisch gebied 2022-2023;
- een overzicht van het aantal vergunningsaanvragen ter advies voorgelegd aan het 
Agentschap Landbouw en Zeevisserij die (deels) gelegen zijn in agrarisch gebied 
volgens de ruimteboekhouding 2022-2023;
- een overzicht van het aantal vergunningsaanvragen ter advies voorgelegd aan het 
Agentschap Landbouw en Zeevisserij die (deels) gelegen zijn in landschappelijk 
waardevol agrarisch gebied volgens de ruimteboekhouding 2022-2023'.
4. het antwoord op de schriftelijke vraag nr. 138 van Arnout Coel gesteld op 1 december 
2021 bevat een overzicht van het aantal vergunde zonevreemde functiewijzigingen in 
agrarisch gebied na advies van het Agentschap Landbouw en Zeevisserij (voorheen het 
Departement Landbouw en Visserij) voor de periode 2018 tot en met 2021. Bijlage 5 
bevat de gegevens voor de periode 2022 tot en met 2023.
5. Het Agentschap Landbouw en Zeevisserij beschikt niet over deze gegevens.
6. Het Agentschap Landbouw en Zeevisserij heeft een rudimentaire inschatting van de 
ingenomen oppervlakte landbouwgrond gemaakt op basis van de aanvraagcontouren, 
zoals ingetekend in het omgevingsloket, die bij vergunde zonevreemde 
functiewijzigingen horen. De bijhorende oppervlakte landbouwgrond die wordt gebruikt 
voor zonevreemde doeleinden zoals vertuining, kan vandaag niet mee in beeld gebracht 
worden. Bijlage 6 bevat een overzicht van de ingenomen oppervlakte landbouwgrond 
ten gevolge van vergunde zonevreemde functiewijzigingen binnen de door het 
Agentschap Landbouw en Zeevisserij ontvangen aanvragen tot adviesverlening. Het 
overzicht geeft  de ondergrens van de ingenomen oppervlakte weer. Ook hier zijn, zoals 
hoger vermeld, de gegevens pas vanaf 2018 beschikbaar.
7. Zoals vermeld in het antwoord op vraag 2 wordt deze opsplitsing pas sinds de start van 
het omgevingsloket en de omgevingsvergunning consequent digitaal geregistreerd en 
bijgehouden. Bijlage 7 bevat een overzicht van het aantal in de periode 2018-2023 
door het Agentschap Landbouw en Zeevisserij ingestelde beroepsprocedures tegen 
beslissingen over vergunningsaanvragen met een zonevreemde functiewijziging in 
agrarisch gebied als voorwerp.
BIJLAGEN
1.Aantal vergunningsaanvragen ter advies voorgelegd aan het Agentschap Landbouw en 
Zeevisserij met een zonevreemde functiewijziging als voorwerp in de periode 2022-
2023
2. Aantal vergunningsaanvragen ter advies voorgelegd aan het Agentschap Landbouw en 
Zeevisserij die (deels) gelegen zijn in herbevestigd agrarisch gebied in de periode 2022-
2023
3. Aantal vergunningsaanvragen ter advies voorgelegd aan het Agentschap Landbouw en 
Zeevisserij die (deels) gelegen zijn in agrarisch gebied volgens de ruimteboekhouding 
in de periode 2022-2023
4. Overzicht van het aantal vergunningsaanvragen ter advies voorgelegd aan het 
Agentschap Landbouw en Zeevisserij die (deels) gelegen zijn in landschappelijk 
waardevol agrarisch gebied volgens de ruimteboekhouding in de periode 2022-2023
5. Overzicht van het aantal vergunde zonevreemde functiewijzigingen in agrarisch gebied 
na advies van het Agentschap Landbouw en Zeevisserij in de periode 2022-2023
6. Overzicht van de ingenomen oppervlakte landbouwgrond ten gevolge van vergunde 
zonevreemde functiewijzigingen in de periode 2018-2023
7. Aantal door het Agentschap Landbouw en Zeevisserij ingestelde beroepsprocedures 
tegen beslissingen over vergunningsaanvragen met een zonevreemde functiewijziging 
in agrarisch gebied als voorwerp in de periode 2018-2023
