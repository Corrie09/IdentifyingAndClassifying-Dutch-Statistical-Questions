title: Toegang tot buitengewoon onderwijs - Verslagen
thema: Onderwijs en Vorming
pdf link: https://docs.vlaamsparlement.be/pfile?id=2063659
thema link: https://www.vlaamsparlement.be/parlementaire-documenten/schriftelijke-vragen/1817938
SCHRIFTELIJKE VRAAG
nr. 369
van HANNELORE GOEMAN
datum: 2 april 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Toegang tot buitengewoon onderwijs  -  Verslagen
Het decreet betreffende maatregelen voor leerlingen met specifieke onderwijsbehoeften 
(M-decreet) wijzigde de regelgeving over de toegang tot (ondersteuning vanuit) het 
buitengewoon onderwijs. Centra voor leerlingenbegeleiding (CLB’s) registreren elk 
(gemotiveerd) verslag in het Leerlingen Activiteiten en Registratie Systeem (LARS) en de 
M-monitor volgt de evolutie van het aantal (gemotiveerde) verslagen ook op.
Aangezien de jaarverslagen van de centra voor leerlingenbegeleiding geen eenduidige 
cijfers bieden over het aantal opgemaakte (gemotiveerde) verslagen per schooljaar, graag 
volgende cijfers:
1. het aantal opgemaakte gemotiveerde verslagen (met inbegrip van type) in het 
basisonderwijs per schooljaar voor de schooljaren 2015-2016 tot en met 2023-2024, 
telkens afgezet ten opzichte van het totaalaantal leerlingen ingeschreven in het 
basisonderwijs;
2. het aantal opgemaakte gemotiveerde verslagen (met inbegrip van type) in het 
secundair onderwijs per schooljaar voor de schooljaren 2015-2016 tot en met 2023-
2024, telkens afgezet ten opzichte van het totaalaantal leerlingen ingeschreven in het 
secundair onderwijs;
3. het aantal opgemaakte verslagen (met inbegrip van type) in het basisonderwijs per 
schooljaar voor de schooljaren 2015-2016 tot en met 2023-2024, telkens afgezet ten 
opzichte van het totaalaantal leerlingen ingeschreven in het basisonderwijs;
4. het aantal opgemaakte verslagen (met inbegrip van type) in het secundair onderwijs 
per schooljaar voor de schooljaren 2015-2016 tot en met 2023-2024, telkens afgezet 
ten opzichte van het totaalaantal leerlingen ingeschreven secundair onderwijs.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 369 van 2 april 2024
van HANNELORE GOEMAN
Mijn onderwijsadministratie ontvangt vanuit het Leerlingen Activiteiten en Registratie 
Systeem (LARS) een extract van de geregistreerde verslagen en gemotiveerde verslagen 
door de Centra voor Leerlingenbegeleiding (CLB). 
Op basis van deze gegevens vindt de Vlaams volksvertegenwoordiger in de bijlage een 
overzicht van het aantal verslagen en gemotiveerde verslagen per type. Gegevens over 
het huidige schooljaar 2023-2024 kunnen niet worden meegegeven omdat deze nog niet 
volledig zijn.
Deze resultaten dienen met de nodige voorzichtigheid geïnterpreteerd te worden. De 
bijlage biedt een overzicht van het aantal geregistreerde verslagen, niet van het aantal 
leerlingen met een verslag. 
Sommige leerlingen worden dubbel (of zelfs meer) geteld; dit kan bijvoorbeeld voorkomen 
wanneer een leerling eerst een gemotiveerd verslag  en daarna een verslag krijgt. Vroeger 
bestond er ook een verplichte herevaluatie (elke 2 jaar) voor leerlingen met een verslag 
basisaanbod. Het aantal verslagen wordt dus best niet afgezet tegen het totaal aantal 
leerlingen (waar elke leerling maar één keer wordt geteld).
Voor een overzicht van het totaal aantal leerlingen verwijs ik naar het Statistisch jaarboek 
van het Vlaams onderwijs ( Statistisch jaarboek van het Vlaams onderwijs 
(vlaanderen.be)). 
BIJLAGE
Overzicht aantal verslagen en gemotiveerde verslagen per type
