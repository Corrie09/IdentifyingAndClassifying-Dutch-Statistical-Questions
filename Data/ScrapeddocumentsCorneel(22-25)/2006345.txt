title: Vlaamse sociale bescherming (VSB) - Zorgbudget voor ouderen met een zorgnood
thema: Welzijn en Gezin
pdf link: https://docs.vlaamsparlement.be/pfile?id=2006345
thema link: https://www.vlaamsparlement.be/parlementaire-documenten/schriftelijke-vragen/1769076
SCHRIFTELIJKE VRAAG
nr. 32
van ANN DE MARTELAER
datum: 9 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Vlaamse sociale bescherming (VSB)  -  Zorgbudget voor ouderen met een zorgnood
Is iemand 65 jaar of ouder, hulpbehoevend en over een beperkt inkomen beschikt, dan 
kan die persoon een zorgbudget voor ouderen met een zorgnood aanvragen. Hoeveel dat 
budget bedraagt, hangt af van het inkomen en van de zorgzwaarte van die oudere 
persoon. Het bedraagt maximaal 683 euro per maand.
Sinds 1 april 2023 werd dat zorgbudget hervormd. Bewoners van woonzorgcentra (wzc’s) 
met een laag inkomen worden voortaan automatisch in de hoogste categorieën 4 en 5 
geplaatst. De inschaling gebeurt voor de meeste bewoners in categorie 4, waardoor ze 
kunnen rekenen op een zorgbudget van maximum 556 euro per maand. Voor ouderen die 
een inkomensgarantie voor ouderen (IGO) hebben, zal de inschaling in categorie 5 
gebeuren. Dat betekent voor hen een maandelijks zorgbudget van maximum 683 euro.
1. Hoeveel personen krijgen momenteel een zorgbudget voor ouderen met een 
zorgnood?
2. Hoeveel bewoners van een woonzorgcentrum ontvangen momenteel een zorgbudget 
voor ouderen met een zorgnood? Hoe verhoudt dat zich tot het totaalaantal bewoners 
in een woonzorgcentrum?
3. Hoeveel ouderen in een thuissituatie ontvangen momenteel een zorgbudget voor 
ouderen met een zorgnood? Hoe verhoudt dat zich tot het totaalaantal ouderen die 
thuiszorg krijgen? 
4. Graag krijg ik een overzicht van het aantal zorgbudgetten op 1 juli 2017, 2018, 2019, 
2020, 2021, 2022 en 2023 en dat per categorie van zorgzwaarte. Graag ook het 
gemiddelde bedrag in euro per categorie van zorgzwaarte.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 32 van 9 oktober 2023
van ANN DE MARTELAER
1. Op 1 april 2023 ontvangen 85.649 personen een zorgbudget voor ouderen met een 
zorgnood.
2. Op 1 april 2023 verblijven 26.054 personen die een zorgbudget voor ouderen met een 
zorgnood ontvangen, in een woonzorgcentrum. In totaal verblijven er in april 2023 
81.460 personen in een woonzorgcentrum. Ongeveer 32% van de bewoners van een 
woonzorgcentrum krijgt dus een zorgbudget voor ouderen met een zorgnood 
uitbetaald. 
3. Op 1 april 2023 ontvangen 59.595 personen in de thuissituatie een zorgbudget voor 
ouderen met een zorgnood. In 2022 deden 109.406 65-plussers een beroep op 
gezinszorg. Het gaat hier dus om ongeveer 54%.
4. Voor het antwoord op deze vraag verwijs ik naar de jaarverslagen van het Agentschap 
Vlaamse Sociale Bescherming waarin deze cijfers opgenomen zijn. Jaarverslagen 
Agentschap Vlaamse Sociale Bescherming | Zorg (zorg-en-gezondheid.be)
