title: Onderwijsinternaten - Fusies
thema: Onderwijs en Vorming
pdf link: https://docs.vlaamsparlement.be/pfile?id=2019515
thema link: https://www.vlaamsparlement.be/parlementaire-documenten/schriftelijke-vragen/1780656
SCHRIFTELIJKE VRAAG
nr. 144
van KATHLEEN KREKELS
datum: 20 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijsinternaten  -  Fusies
Dit schooljaar treedt het nieuwe decreet onderwijsinternaten in werking. Een belangrijk 
aspect van het decreet is dat de nieuwe onderwijsinternaten dienen te voldoen aan een 
behoudsnorm van 65 internen (goed voor minimaal 62.875 ORE) om een beroep te kunnen 
doen op een volledige subsidiëring. 
Veel kleinere internaten zouden daar niet meer aan voldoen, waarvoor het decreet voorzag 
in de mogelijkheid om te fusioneren. Onderwijsinternaten die zo’n fusiecompromis wilden 
aangaan, moesten dat tegen uiterlijk tegen 1 september 2023 melden aan het Agentschap 
voor Onderwijsdiensten (AGODI). 
Het decreet voorzag ook in heel wat overgangsmaatregelen, waaronder een 
transitiebudget voor internaten met minder dan 45 internen. Ook krijgen internaten die 
nog niet meteen fuseren maar wel een fusiecompromis opstelden, twee ‘genadejaren’ om 
zich in regel te stellen.
1. Hoeveel internaten fuseerden er tot een nieuw onderwijsinternaat? Hoeveel fuseerden 
er nog niet maar hebben wel al een fusiecompromis opgemaakt en doen zo een beroep 
op de twee genadejaren? Graag een opdeling per provincie en met het vroegere en 
huidige aantal internen.
2. Hoeveel onderwijsinternaten zijn er dit schooljaar? Hoeveel halen de behoudsnorm 
niet?
3. Hoeveel onderwijsinternaten deden een beroep op het transitiebudget? Hoeveel 
budget werd er zo al toegekend?
4. Hoe evalueert de minister de fusies onder de onderwijsinternaten in het algemeen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 144 van 20 november 2023
van KATHLEEN KREKELS
1. Bijgevoegd overzicht geeft de gevraagde gegevens weer. Voor de meeste 
onderwijsinternaten zijn de leerlingenaantallen van 1 februari 2023 opgenomen; enkel 
voor de onderwijsinternaten die tellen op 1 oktober 2023 zijn de data van oktober 
opgenomen. Het is belangrijk te melden dat AGODI normaal gezien geen 
leerlingen/internen-aantallen van het lopende schooljaar kenbaar maakt aangezien 
deze data niet stabiel zijn en bijgevolg een vertekend beeld kunnen geven.
2. Er zijn 129 onderwijsinternaten in het schooljaar 2023-2024. Er zijn 43 
onderwijsinternaten die de behoudsnorm niet halen. Drie daarvan hebben geen 
fusiecompromis of hebben geen samenwerkingsverband en bevinden zich bijgevolg 
tijdens het schooljaar 2023-2024 in een gedoogjaar.
3. Het besluitvormingsproces voor de toekenning van het transitiebudget is nog lopende.
4. Eén van de uitgangspunten bij het decreet over de onderwijsinternaten was om een 
sterke en meer kwaliteitsvolle werking uit te bouwen. Hiervoor is een bestuurlijke 
schaalvergroting in het onderwijsinternatenlandschap noodzakelijk. Het overzicht van 
fusies en fusiecompromissen, geeft aan dat deze doelstelling gerealiseerd wordt. 
BIJLAGE
 
Overzicht van fusies en fusiecompromissen met vermelding van provincie en aantal 
internen 
