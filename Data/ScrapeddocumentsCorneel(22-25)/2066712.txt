title: De Lijn Mechelen - Dienstverlening
thema: Mobiliteit en Verkeer
pdf link: https://docs.vlaamsparlement.be/pfile?id=2066712
thema link: https://www.vlaamsparlement.be/parlementaire-documenten/schriftelijke-vragen/1829982
SCHRIFTELIJKE VRAAG
nr. 15
van FREYA PERDAENS
datum: 17 juli 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn Mechelen  -  Dienstverlening
Tijdens de vorige bestuursperiode stelde ik een schriftelijke vraag (nr. 638 van 7 februari 
2024) over de dienstverlening van De Lijn in Mechelen. Die kampte op dat moment met 
heel wat problemen door tekorten aan personeel en materiaal.
Ik citeer uit de maatregelen die in het antwoord toen aangehaald werden: “De Lijn heeft 
een actieplan geactiveerd. De focuspunten van dit actieplan zijn onder andere de volgende:
1. Rekrutering technici: extra aanwervingscampagnes regio Mechelen.
2. Opleiding en ondersteuning van het technisch personeel om zo efficiënt en effectief 
mogelijk te kunnen werken: on the job-trainingen, externe opleidingen, ondersteuning 
door andere werkplaatsen van De Lijn.
3. Interne organisatie:
1. Om de huidige technische personeelsproblematiek op te vangen, zijn er twee 
stelplaatsen van regio Mechelen gekoppeld aan een ander onderhoudscentrum, 
zodat de workload van onderhoudscentrum Mechelen afneemt.
2. Daarnaast laat De Lijn onderhoud en herstel van bussen in andere onderhoudscentra 
van De Lijn plaatsvinden, zodat het onderhoudscentrum Mechelen qua workload 
ontlast wordt.”
Daarnaast zouden er ook nog bussen worden overgeplaatst uit diverse stelplaatsen in 
Vlaanderen.
Om de situatie op te volgen, had ik graag een antwoord gekregen op de volgende vragen.
1. Welke maatregelen werden intussen doorgevoerd om de problemen bij De Lijn in 
Mechelen op te lossen? Werden er nog extra maatregelen genomen dan die in het 
antwoord op schriftelijke vraag nr. 638 vermeld werden? Zo ja, welke?
2. Wat is de huidige situatie op het terrein? Om hoeveel defecten gaat het in de periode 
sinds de voorgaande vraag?
3. Zijn de problemen in Mechelen onder controle? Zo niet, welke maatregelen zullen nog 
worden genomen?
4. Hoe wordt de situatie opgevolgd om toekomstige problemen sneller te detecteren?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 15 van 17 juli 2024
van FREYA PERDAENS 
1. Volgende maatregelen werden ondertussen toegepast:
- Diverse rekruteringsacties blijven lopen in heel Vlaanderen, ook specifiek in 
regio Mechelen.
- Er vindt opleiding en ondersteuning van het technisch personeel plaats, om zo 
efficiënt en effectief mogelijk te kunnen werken d.m.v. ‘on the job’-trainingen. 
Externe opleidingen en ondersteuning door andere werkplaatsen van De Lijn 
werden opgestart en lopen nog steeds verder. 
- Er werd een aantal bussen uit andere stelplaatsen overgebracht naar Mechelen 
en er wordt een aantal bussen extra ingezet die gehuurd werden bij een 
externe firma. 
- De opvolging van de voertuigen van stelplaatsen Aarschot en Tremelo werd 
overgeheveld van de werkplaats in Mechelen naar andere werkplaatsen, opdat 
de workload van team Mechelen tot een haalbaar niveau kan worden herleid.   
- Het aantal buiten dienst gestelde bussen wordt verminderd door middel van 
uitbesteding van herstelwerkzaamheden bij externe partners, waardoor ook 
de workload voor het team in Mechelen daalt.   
- Andere werkplaatsen blijven ondersteunen bij complexere herstellingen wat 
betreft grondig onderhoud en herstel van defecten teneinde de bus weer in 
dienst te krijgen. Hierdoor daalt de workload van het onderhoudscentrum te 
Mechelen. 
2. De situatie op het terrein is gestabiliseerd en de diverse geïmplementeerde 
maatregelen werpen hun vruchten af. De huidige informaticasystemen laten nog niet 
toe hier detailcijfers over te geven. In het najaar start de uitrol van een nieuw 
opvolgsysteem. Zie ook punt 4. 
3. De situatie in Mechelen is sterk verbeterd. Volgende opvolgacties worden echter nog 
genomen: 
- verdere aanwerving van gekwalificeerde technici;
- finale ingebruikname van een gloednieuw onderhoudscentrum te Rumst vanaf 
eind augustus 2024 en sluiting van het oude onderhoudscentrum te Mechelen; 
- geplande levering van zes nieuwe elektrische bussen voor Mechelen. 
4. Er volgt een uitrol van een nieuw systeem voor het optimaliseren en digitaliseren van 
de onderhoudsprocessen van de voertuigen in het najaar. Deze uitrol gaat gepaard 
met de ingebruikname van het nieuwe onderhoudscentrum in Rumst. 
