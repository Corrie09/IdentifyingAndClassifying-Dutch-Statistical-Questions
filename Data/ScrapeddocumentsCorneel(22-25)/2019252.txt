title: Geïntegreerd investeringsprogramma (GIP) 2024 - Haventracé
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2019252
thema link: https://www.vlaamsparlement.be/parlementaire-documenten/schriftelijke-vragen/1781669
SCHRIFTELIJKE VRAAG
nr. 244 
van ORRY VAN DE WAUWER
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  –  Haventracé
In het geïntegreerd investeringsprogramma (GIP) van het Departement Mobiliteit en 
Openbare Werken (DMOW) worden alle investeringen van de verschillende entiteiten 
binnen het domein Mobiliteit en Openbare Werken gebundeld om een beter overzicht van 
de inzet van de middelen te krijgen, evenals een betere afstemming tussen de entiteiten. 
In november 2023 werd het ontwerp GIP 2024 gepubliceerd, maar eveneens een voorlopig 
doorkijk GIP voor 2025 en 2026. Graag vraag ik meer informatie over de investeringen die 
erin opgenomen worden voor het Haventracé.
1. In het ontwerp GIP 2024 wordt onder nummer GIP003827/01: “heraanleg E34” een 
budget van 350.000 euro gereserveerd.
Welke investering wordt met het budget gepland? Kan meer uitleg over de benutting 
en timing van de investering worden gegeven? 
2. In het ontwerp GIP 2024 wordt onder nummer GIP003827/02: “heraanleg E34” een 
budget van 300.000 euro gereserveerd. In het doorkijk GIP 2025 wordt 4.350.000 
euro gereserveerd, in het doorkijk GIP 2026 een reservebudget van 133.500.000 euro. 
Kan meer uitleg over de benutting en timing van de investering worden gegeven?
3. Wat is de stand van zaken met betrekking tot de versterking van de Antwerpse R2 en 
de E34 binnen het Haventracé, onderdeel van het Toekomstverbond?
4. Binnen het GIP wordt geen verder budget gereserveerd voor het studiewerk binnen 
het Haventracé of het complex project De Nieuwe Rand. 
Impliceert dit dat er in 2024-2026 geen financiële nood is om het nodige studiewerk 
verder uit te voeren?
5. Binnen het GIP 2024-2026 wordt geen verder budget gereserveerd voor de aanleg van 
de A102. In de jongste voortgangsrapportage van het Toekomstverbond gaf de 
minister te kennen daar in 2025 een beslissing in te willen nemen.
Impliceert dit dat er in 2024-2026 geen financiële nood is om het nodige studiewerk 
verder uit te voeren, en dat de mogelijke aanbestedingen en verder planwerk daarvoor 
niet voor 2027 zullen vallen?
6. Kan een overzicht worden gegeven voor elk jaar van deze legislatuur van de 
investeringen die door de minister en haar administratie werden uitgevoerd voor de 
aanleg en de studiewerken voor het Haventracé en het complex De Nieuwe Rand? Wat 
is het totaalbedrag dat daarvoor deze legislatuur werd besteed?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 244 van 23 november 2023
van ORRY VAN DE WAUWER
1. In het ontwerp GIP 2024 wordt onder nummer GIP003827/01: “heraanleg E34” een 
budget van 350.000 euro gereserveerd om op eventuele opportuniteiten te kunnen 
inspelen omtrent de verwerving van patrimonium in de zone van de herinrichting van 
de E34.
2. In het ontwerp GIP 2024 wordt onder nummer GIP003827/02: “heraanleg E34” een 
budget van 300.000 euro gereserveerd. Dit budget is ten behoeve van de werf die 
momenteel in uitvoering is, nl. de nieuwe fietsbrug over de E34 ter hoogte van de 
spoorbrug. Dit budget zal gebruikt worden om de prijsindexatie te kunnen betalen.
In het doorkijk GIP 2025 wordt 4.350.000 euro gereserveerd, in het doorkijk GIP 
2026 een reservebudget van 133.500.000 euro. Het bedrag van 4,35 mio. euro is ten 
behoeve van opportuniteiten in de verwerving van patrimonium in de zone van de 
uitbreiding van de E34. Vanaf 2026 wordt dan het budget voorzien om de nodige 
vastleggingen te kunnen doen om tot de uitvoering op het terrein te kunnen overgaan. 
De start der werken is gepland in 2027.
3. Voor de stand van zaken van het project E34 West verwijs ik naar mijn antwoord op 
deelvraag 2. Voor de Tweede Tijsmanstunnel heeft Lantis de haalbaarheids- en 
variantenstudies afgerond in functie van verdere besluitvorming over dit project. In 
2024 staan er op dit moment geen middelen ingeschreven.
Het Agentschap Wegen en Verkeer (AWV) zal in 2024 starten met grote 
renovatiewerken aan de Beverentunnel.
Er is bijkomend studiebudget voor het complex project De Nieuwe Rand ingepland op 
het GIP 2025. Dit dient om het ingewikkelde en intense traject van de onderzoeksfase 
verder af te werken.
4. De onderzoeksfase van het complex project De Nieuwe Rand is gepland te eindigen 
met een voorkeursbesluit eind 2025. Na deze onderzoeksfase dient nog verder 
studiewerk te gebeuren in de uitwerkingsfase (op projectniveau incl. vergunningen). 
Pas daarna kan de uitvoeringsfase worden ingepland. Middelen voor verder 
studiewerk zijn voorzien op het GIP in de komende jaren.
5. Voor de legislatuur 2019-2024 werden volgende investeringen voor de aanleg en het 
studiewerk voor het haventracé uitgevoerd: 
•Tweede Tijsmanstunnel: 2,442 mio. euro
•De nieuwe Rand:
- Lantis 2019-2021: 499.000 euro
- AWV 2022: 5.805.000 euro
- AWV 2023: 100.000 euro
•E34-West:
- Afdeling Maritieme Toegang (DMOW) 2019: 169.400 euro
- Afdeling Maritieme Toegang (DMOW) 2020:
bouwtechnische studies ter ondersteuning van het geïntegreerd 
planproces 185.000 euro excl. BTW, studie nog lopende. 
Geïntegreerd planproces E34: 435.000 euro excl. BTW of 530.000 
euro incl. BTW, studie nog lopende (130 000 euro (2020), 55.000 
euro (2021), 125.000 euro (2022), 128.000 euro (2023)
Opmaak voorontwerp complex Watermolen: 110.222,88 euro (incl. 
netto prestaties + herziening) of 133.369,68 euro (incl. btw)
- Afdeling Maritieme Toegang (DMOW) 2022: ondersteuning voor nieuw 
ontwerp complex Watermolen: 121.000 euro incl. BTW
