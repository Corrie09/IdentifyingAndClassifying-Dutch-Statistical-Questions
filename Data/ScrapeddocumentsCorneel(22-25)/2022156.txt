title: Geïntegreerd investeringsprogramma (GIP) 2024 - Vosselaar
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022156
thema link: https://www.vlaamsparlement.be/parlementaire-documenten/schriftelijke-vragen/1784314
SCHRIFTELIJKE VRAAG
nr. 305
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Vosselaar
In het GIP van het Departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen deze entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
In de gemeente Vosselaar worden enkele projecten voorzien op de N12. Deze projecten 
worden evenwel niet voorzien binnen het GIP. Graag vraag ik daarover meer informatie.
1. In het definitief GIP 2023 werd onder nummer GIP003543/01 - “corridorstudie N12” 
een reserveproject met budget van €200.000 voorzien. 
Kon dat budget effectief ingezet worden? Wat is de stand van zaken met betrekking 
tot de corridorstudie N12?
2. Met betrekking tot de corridorstudie N12 is De Lijn vragende partij om één of twee 
vrije busbanen te voorzien in de dorpskern van Vosselaar. Dat betekent een vergaand 
ruimtegebruik terwijl de gemeente Vosselaar vragende partij is om de doortocht van 
de N12 in de dorpskern zachter te maken, met meer groen en ontharding, lagere 
snelheid en veiligere inrichting. 
Op welke manier zullen deze schijnbaar tegengestelde belangen tussen De Lijn, het 
Agentschap Wegen en Verkeer (AWV) en het gemeentebestuur van Vosselaar 
verzoend kunnen worden? 
3. In het GIP wordt geen verder budget voorzien voor de ontsluiting van Beerse-Zuid, 
deel van het gebiedsprogramma Westrand Zuid, en om de afwikkeling van N12 en 
N132 richting E34 te verbeteren. In het antwoord van de minister op een vorige vraag 
werd gesteld dat het gebiedsgericht mobiliteitsprogramma Westrand Zuid een 
samenwerking is tussen de gemeenten Beerse, Vosselaar en Lille en het Agentschap 
Wegen en Verkeer. Deze gemeenten voorzien het komende jaar elk €10.000 voor de 
studie voor deze ontsluiting, AWV had een bijdrage van €200.000 voorzien. In het GIP 
wordt dit project niet voorzien. 
Kan geduid worden om welke reden daarvoor geen budgetten voorzien worden? Neemt 
AWV hier engagementen in? Graag meer duiding over het project, de financiële 
engagementen en timing.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 305 van 1 december 2023
van ORRY VAN DE WAUWER
1. Aangezien de corridorstudie en de ontsluiting van “Westrand Zuid” (zie het antwoord 
op deelvraag 3) grotendeels hetzelfde projectgebied betreffen, is er beslist om beide 
studies samen te voegen tot één grotere studie. 
2. Het ontwerpproces voor de doortocht van Vosselaar verloopt inderdaad zeer 
moeizaam. Tot op heden is er geen consensus gevonden over de inrichting.
In het regionaal mobiliteitsplan is door alle gemeenten van de vervoerregio Kempen 
(inclusief Vosselaar) de N12 als een as voor hoogwaardig openbaar vervoer bepaald. 
Het is dus opmerkelijk dat deze keuze op hun grondgebied niet zou mogen gerealiseerd 
worden.
Alles wat Vosselaar wenst (ontharding, meer groen, hogere veiligheid) kan ook 
gerealiseerd worden mét een busbaan. Op dit ogenblik gaat het Agentschap Wegen en 
Verkeer (AWV) ervan uit dat door dialoog binnen de projectstuurgroep er tot een 
voorkeursvariant zal gekomen worden waarin alle partners zich kunnen vinden. 
3. Dit budget is verschoven naar 2025.
