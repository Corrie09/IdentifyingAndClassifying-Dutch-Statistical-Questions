title: Vlaamse overheid - Leningen aan Lantis
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2043906
thema link: https://www.vlaamsparlement.be/parlementaire-documenten/schriftelijke-vragen/1799123
SCHRIFTELIJKE VRAAG
nr. 577
van PETER VAN ROMPUY
datum: 29 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Vlaamse overheid  -  Leningen aan Lantis
In de kaderovereenkomst tussen Lantis en de Vlaamse overheid werd een leningsplafond 
van 3600 miljoen euro euro bepaald. Voor dat bedrag kan de Vlaamse overheid zelf 
rekenen op een lening van 1000 miljoen euro van de Europese Investeringsbank. In het 
herijkte financieel model beoogt Lantis 5472 miljoen euro op te nemen via 
langetermijnobligaties. Daarnaast houdt Lantis in dat model rekening met 1200 miljoen 
euro aan achtergestelde leningen. Het ontleende bedrag komt daardoor op 6672 miljoen 
euro in plaats van 3600 miljoen euro. 
Terugbetaling van het kapitaal van de achtergestelde lening is gepland voor het einde van 
de operationele fase (nl. tussen 2069 en 2078). De rente is jaarlijks te betalen. De 
kaderovereenkomst stelt daarover dat een (eventuele) achtergestelde lening een rentevoet 
van 7% zal hebben. Lantis gaat in het herijkte financieel model uit van 5%. 
De obligaties hebben een maximale looptijd van 40 jaar. De terugbetaling is pas gepland 
vanaf de exploitatiefase (1/1/2031). Terugbetaling van het kapitaal kan worden afgestemd 
op de beschikbare middelen. De rente is wel jaarlijks te betalen. 
Het Rekenhof stelt daarnaast dat het ongezond zou zijn om de Oosterweelverbinding te 
blijven financieren met bijkomende leningen. 
1. Werd de kaderovereenkomst tussen Lantis en de Vlaamse overheid al aangepast in 
functie van de nieuwe leningsbehoefte van Lantis? 
a) Werden die bedragen al volledig opgenomen? 
b) Welke bedragen werden al opgenomen via achtergestelde lening of 
langetermijnobligaties? Overzicht per datum van opname. 
c) In welke timing is voorzien voor het resterende bedrag? 
2. Wat is de vooropgestelde rentevoet voor de achtergestelde lening? Graag de jaarlijkse 
aflossingstabel voor de achtergestelde lening (incl. kapitaal en rente).
3. Wat is de jaarlijkse aflossingstabel en procentuele rentevoet voor de 
langetermijnobligaties (incl. kapitaal en rente)?
4. a) Wat zijn de voorwaarden van de lening van de Europese Investeringsbank van 
1000 miljoen euro? 
b) Wat is de timing van de terugbetaling ervan voor de Vlaamse overheid? Aan welke 
rente?
5. Hoe staan de minister en Lantis tegenover een kapitaalinjectie? Is dat voor Lantis en 
de Vlaamse overheid een optie? Waarom wel/niet? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 577 van 29 januari 2024
van PETER VAN ROMPUY
Deze vraag handelt over aspecten die aan bod zullen komen in de geplande 
Voortgangsrapportage Toekomstverbond, waarvan de documenten op 8 maart 2024 aan 
het parlement zullen worden verstrekt en de inhoud wordt besproken in de Commissie 
voor Mobiliteit en Openbare Werken op 14 maart 2024. Er wordt bijgevolg verwezen naar 
deze rapportage en commissievergadering.
Indien er na lezing van de voortgangsrapportage nog vragen resteren, stel ik voor dat u 
deze separaat stelt na de commissievergadering.  
