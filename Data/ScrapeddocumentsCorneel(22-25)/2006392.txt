title: Kilometerheffing voor personenwagens - Bijkomend onderzoek
thema: Financiën
Mobiliteit en Verkeer
pdf link: https://docs.vlaamsparlement.be/pfile?id=2006392
thema link: https://www.vlaamsparlement.be/parlementaire-documenten/schriftelijke-vragen/1771629
SCHRIFTELIJKE VRAAG
nr. 23
van BART CLAES
datum: 13 oktober 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Kilometerheffing voor personenwagens  -  Bijkomend onderzoek
In de vergadering van de Commissie voor Mobiliteit en Openbare Werken van 13 oktober 
2023 verklaarde minister Peeters dat het Departement Financiën en Begroting de leiding 
heeft over een studie naar een sturende verkeersfiscaliteit.
Uit zijn eerdere communicatie kunnen we inderdaad vaststellen dat de minister een studie 
heeft besteld bij het onderzoekscentrum Transport & Mobility Leuven. Hij wil daarmee te 
weten komen welke factoren “kunnen sturen in de richting van het gebruik van een meer 
klimaatvriendelijke mobiliteit met minder uitstoot, minder voertuigkilometers en minder 
congestie”.
Een onderzoekster van het bureau verklaarde in de pers dat ook de befaamde 
kilometerheffing voor personenwagens zal worden onderzocht. 
1. Wanneer verwacht de minister het resultaat van deze studie? Is er al een concrete 
datum meegedeeld? Zijn er al voorlopige onderzoeksresultaten die we kunnen 
inkijken?
2. Wat is de totale kostprijs van de studie?
3. In het verleden bestelde minister Ben Weyts in zijn hoedanigheid van minister van 
Mobiliteit en Openbare Werken al een studie over de kilometerheffing voor 
personenwagens. Die studie met de titel ‘Uitrol van een systeem van wegenheffing’ 
werd ook uitgevoerd door o.a. Transport & Mobility Leuven. 
Wat was de kostprijs van deze studie en waarom moet er door datzelfde studiebureau 
opnieuw bijkomend onderzoek worden gedaan naar de kilometerheffing?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 23 van 13 oktober 2023
van BART CLAES
1. Ik neem aan dat u doelt op de opdracht “Onderzoek naar een sturende 
mobiliteitsfiscaliteit” (bestek nr. VO/FB/DEP/2022/006/BOBFO). Dat onderzoek loopt 
nog volop. Het is dus te vroeg om al onderzoeksresultaten te kunnen inkijken.
2. De opdracht waarvan sprake in punt 1 werd gegund voor een totaalbedrag van 
879.640,50 euro (inclusief btw).
3. Het onderzoek naar een sturende mobiliteitsfiscaliteit is geen specifiek onderzoek naar 
een kilometerheffing voor personenwagens. Uit het bestek blijkt dat het Departement 
FB met de opdracht via wetenschappelijk onderzoek en studies wil onderbouwen 
wanneer en op welk wijze de Vlaamse fiscaliteit gericht als beleidsinstrument kan 
worden ingezet. 
Hierbij dient algemeen te worden nagegaan welke factoren het mobiliteitsgedrag van 
de Vlaming effectief kunnen sturen bij het gebruik van personenwagens en 
bestelwagens. Daarnaast moet ook onderzocht worden of en hoe we via de 
kilometerheffing vrachtwagens kunnen sturen naar meer vrachtverkeer in de 
nachtelijke uren.
 
Fiscaliteit inzetten als beleidsinstrument moet immers enkel gebeuren als fiscale 
maatregelen het meest geschikt zijn om het betrokken beleidsdoel te bereiken, enkel 
zo kunnen we de complexiteit en doelmatigheid van ons Vlaams fiscaal systeem onder 
controle houden. Bovendien moeten we zorgen dat ons fiscaal bestel ook in staat blijft 
om de nodige overheidsmiddelen te verschaffen.
