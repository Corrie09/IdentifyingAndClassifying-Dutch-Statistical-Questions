title: Jeugdkampen - Gebruik jeugdherbergen
thema: Jeugdbeleid
Toerisme
pdf link: https://docs.vlaamsparlement.be/pfile?id=2051116
thema link: https://www.vlaamsparlement.be/parlementaire-documenten/schriftelijke-vragen/1808758
SCHRIFTELIJKE VRAAG
nr. 88
van FILIP BRUSSELMANS
datum: 29 februari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Jeugdkampen   -  Gebruik jeugdherbergen
Naar goede gewoonte trekken jaarlijks meer dan honderdduizend Vlaamse jongeren via 
het traditionele jeugdwerk op zomerkamp. Dergelijke initiatieven vormen een belangrijk 
orgelpunt binnen de jaarwerking van de plaatselijke afdelingen van de jeugdbewegingen. 
Het gebeurt steeds vaker dat daarvoor ook buiten Vlaanderen wordt gekeken.
1. Heeft de minister zicht op het aantal Vlaamse jeugdgroepen dat in de andere 
gewesten/gemeenschappen op zomerkamp trekt, en over welke aantallen groepen dan 
wel jongeren het concreet gaat?
2. Heeft de minister zicht op het aantal Vlaamse jeugdgroepen dat per jaar naar het 
buitenland op kamp trekt, tijdens welke periode en over hoeveel groepen dan wel 
jongeren het concreet  gaat? 
3. Er is natuurlijk ook een omgekeerde beweging. 
Heeft de minister zicht op het aantal buitenlandse jeugdgroepen dat op kamp komt in 
Vlaanderen of gebruikmaakt van de Vlaamse jeugdherberginfrastructuur?
4. Heeft de minister zicht op het aantal - niet in het verband van een jeugdbeweging 
reizende - buitenlandse jongeren dat op jaarlijkse basis gebruikmaakt van de Vlaamse 
jeugdherbergen?
5. Hoe evalueert de minister die cijfers?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 88 van 29 februari 2024
van FILIP BRUSSELMANS
1_2. Mijn administratie beschikt over cijfers m.b.t. de kampen van jeugdbewegingen die 
werden aangeleverd door het JOS (Jeugdbewegingen Overleg en Samenwerking). De 
cijfers hebben betrekking op het jaar 2023 en zijn dat jaar voor het eerst verzameld.
De gegevensverzameling kadert in het project ‘Jeugdwerk in cijfers’ van het 
departement Cultuur, Jeugd en Media waarbij het de bedoeling is stelselmatig 
stappen vooruit te zetten op vlak van data over het jeugdwerk.
Ik benadruk dat de cijfers met de nodige omzichtigheid moeten worden 
geïnterpreteerd: zo ontving het JOS-overleg niet van alle bevraagde verenigingen 
gegevens en beschikt de administratie bij een 300-tal kampen niet over sluitende 
gegevens betreffende de locatie.
De vijf grote of ‘klassieke’ jeugdbewegingen (Chirojeugd Vlaanderen, Scouts en 
Gidsen Vlaanderen, KSA, KLJ, FOS Open Scouting) organiseerden in 2023 minstens 
2345 kampen in België en minstens 922 kampen in andere landen. 
Van de kampen in België vond één kamp plaats in het Brussels Hoofdstedelijk Gewest 
en 745 kampen in het Waalse Gewest.
De administratie beschikt niet over sluitende gegevens omtrent het aantal jongeren 
van Vlaamse jeugdgroepen dat in andere gewesten of naar het buitenland op kamp 
trekt.
3_4. Mijn administratie beschikt enkel over de overnachtingscijfers die hen worden 
aangereikt vanuit de ondersteuningsstructuren Centrum voor Jeugdtoerisme en 
Vlaamse Jeugdherbergen. Ook deze cijfers hebben betrekking op het jaar 2023. Het 
gaat om overnachtingen in enerzijds de hostels en anderzijds de jeugdverblijven met 
comfortclassificaties basis, standaard en comfort die erkend zijn binnen het decreet 
van 6 februari 2016 houdende het toeristische logies.
Het aantal verblijvende (buitenlandse) jeugdgroepen wordt niet al dusdanig 
geregistreerd. Wel het aantal overnachtingen:
2023 Belgische Buitenlandse Aandeel 
buitenlandse
Hostels 194.331 165.597 46,0%
Jeugdverblijven 2.761.013 124.033 4,3%
Wat hostels betreft is het een voorzichtige schatting dat ongeveer 40% van de 
verblijvende buitenlanders dit in groepsverband (jeugdgroepen en scholen) doet en 
60% op individuele basis.
Bij jeugdverblijven gaat het zo goed als altijd over jeugdgroepen en onderwijs en niet 
om individuele verblijvers.
 
5. Uit de cijfers blijkt dat een aanzienlijk aandeel van het ingeschatte aantal kampen 
van de jeugdbewegingen in 2023 in het buitenland plaatsvindt. Ik vind het positief 
dat op die manier heel wat Vlaamse en Brusselse kinderen – vaak een eerste – 
buitenlandse ervaring opdoen. Maar ook buitenlanders vinden hun weg naar onze 
jeugdverblijfinfrastructuur met vooral een zeer belangrijk aandeel binnen de Vlaamse 
hostels. Met jaarlijks ongeveer 3 miljoen overnachtingen mag ons 
jeugdverblijfstoerisme als een belangrijke categorie binnen het toerisme beschouwd 
worden.
