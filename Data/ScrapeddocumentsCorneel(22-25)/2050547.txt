title: Busstation Leuven - Verkeersveiligheid
thema: Mobiliteit en Verkeer
pdf link: https://docs.vlaamsparlement.be/pfile?id=2050547
thema link: https://www.vlaamsparlement.be/parlementaire-documenten/schriftelijke-vragen/1806140
SCHRIFTELIJKE VRAAG
nr. 701
van KARIN BROUWERS
datum: 23 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Busstation Leuven  -  Verkeersveiligheid
Op maandag 19 februari 2024 gebeurde er een dodelijk ongeval aan het busstation van 
Leuven. Een studente liet er het leven nadat ze op de voetgangersstrook werd aangereden 
door een lijnbus. Het is nog niet duidelijk wat de oorzaak is van het ongeluk, maar de 
betrokken buschauffeur had de studente blijkbaar niet opgemerkt.
Dit is echter niet het eerste incident op die plaats. De voetgangersstrook werd immers 
aangelegd naar aanleiding van een eerder ongeluk. De aangelegde voetgangersstrook is 
echter ook onveilig omdat de bussen daar een scherpe bocht moeten nemen om de perrons 
te kunnen bereiken.
Reizigers melden dat de perrons overvol zijn op de spitsuren, bussen komen soms te snel 
aangereden, reizigers lopen kriskras door elkaar tussen de vrij smalle perrons waar dan 
ook nog eens obstakels op staan.
1. Is er intussen al een duidelijk beeld van de oorzaak van het dodelijke ongeluk op 
maandag 19 februari 2024?
2. Heeft De Lijn intussen al samengezeten met de stad Leuven om de veiligheid in en om 
het busstation te verhogen en zo ja, wat waren de belangrijkste conclusies en 
aanbevelingen uit dat overleg? 
3. Welke initiatieven zal De Lijn nemen om het busstation in Leuven zelf veiliger te maken 
voor reizigers en buschauffeurs? Zal De Lijn concreet maatregelen nemen om de 
voetgangersstrook veiliger te maken, bijvoorbeeld door ze op te hogen en zal er ook 
iets verbeteren aan de perrons?
4. Heeft De Lijn in het verleden al specifieke richtlijnen gegeven aan de buschauffeurs 
om veilig het busstation in en uit te rijden? Zo ja, welke richtlijnen? Zal De Lijn 
bijkomende richtlijnen aan de buschauffeurs geven om de veiligheid aan het busstation 
te verhogen? Zo ja, welke?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 701 van 23 februari 2024
van KARIN BROUWERS 
1. Het onderzoek is nog lopende. 
2. Op 23 februari hadden De Lijn, Politiezone Leuven en het schepencollege van Leuven 
een constructief overleg over het busstation. Op een vervolgoverleg op 28 februari 
werden volgende afspraken gemaakt:  
Op korte termijn:
- Belijning: rode en blauwe stroken worden opnieuw aangebracht. De rode stroken 
krijgen een extra doorstreept voetgangersicoon dat oversteekbewegingen moet 
ontraden en leesbaarder maken.  
- Laden en lossen + kiss & ride ter hoogte van de Carrefour: invoeren van 
venstertijden voor laden en lossen (handhaving door Politiezone Leuven)
- Kiss & Ride in de gehele omgeving: wordt onderzocht (betere locaties, signalisatie, 
ontraden parkeren …)
- Sensibilisering van buschauffeurs, fietsers en voetgangers: via een nieuwe 
campagne, controleurs De Lijn en gemeenschapswachten
- Geleiding van de stromen: nog te bekijken 
Op lange termijn: 
- Studie concept busstation (verdere groei versus druk op het busstation): er 
worden verschillende pistes onderzocht met alle betrokken partijen.  
3. Zie het antwoord op vraag 2. 
4. In de opleiding bij de rijschool worden de instructies met de nodige nadruk aan de 
chauffeurs meegegeven. Bovendien worden die instructies regelmatig opgefrist. De 
instructies werden opnieuw overlopen met de rijschool, de stad en de politie, en 
werden aangepast waar nodig. Aan de chauffeurs wordt meegegeven om voorrang te 
verlenen aan de verschillende verkeersstromen (voetgangers, fietsers, auto’s, steps 
...) bij het in- en uitrijden van de perrons. 
