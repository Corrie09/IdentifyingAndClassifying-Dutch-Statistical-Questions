title: Europese CO2-grensbelasting - Gevolgen voor de elektriciteitsfactuur
thema: Europese instellingen
Natuur en Milieu
pdf link: https://docs.vlaamsparlement.be/pfile?id=2062753
thema link: https://www.vlaamsparlement.be/parlementaire-documenten/schriftelijke-vragen/1816257
SCHRIFTELIJKE VRAAG
nr. 479
van SAM VAN ROOY
datum: 27 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Europese CO2-grensbelasting  -  Gevolgen voor de elektriciteitsfactuur
De elektriciteitsfactuur wordt duurder: enerzijds door de nettarieven, anderzijds door de 
kosten van de elektriciteit zelf. Door de Europese CO2-grensbelasting (Carbon Border 
Adjustment Mechanism of CBAM) zal vanaf 2026 elektriciteit nog duurder (en 'minder 
groen') worden, omdat er minder zogenaamde groene stroom van het VK naar Europa zal 
vloeien. De koolstoftaks zal er volgens onderzoekers immers voor zorgen dat vanaf 2026 
50 procent minder zogenaamde groene stroom geïmporteerd zal worden. De Nemo Link-
connectie naar België zou volgens sommige scenario’s tussen 2026 en 2040 tot 48 procent 
minder benut worden, met ook minder inkomsten tot gevolg. Europa zou ter compensatie 
vanaf 2026 jaarlijks 9 tot 26 terawattuur extra stroom moeten opwekken, wat het 
equivalent is van de productie van de Belgische gascentrales, die vorig jaar 19,2 
terawattuur geproduceerd hebben. Men schat dat Europese consumenten jaarlijks 2,3 tot 
4,6 miljard euro meer zullen moeten betalen. In België zullen mensen 249 tot 287 miljoen 
euro meer moeten betalen.
1. Wat betekent dit concreet voor de energiefactuur van de Vlaamse gezinnen? Neemt 
de minister initiatieven om de verwachte stijging van de elektriciteitskosten tegen te 
gaan en de impact op Vlaamse gezinnen te beperken? 
2. Zal de Vlaamse Regering in overleg treden met de Europese Commissie hierover, of 
zijn er al gesprekken geweest om het probleem aan te kaarten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 479 van 27 maart 2024
van SAM VAN ROOY
De implementatie van CBAM in België gebeurt door de federale minister van leefmilieu. 
Ik stel dan ook voor dat uw collega’s in het federale parlement mijn federale collega’s 
hierop aanspreken om dit aan te kaarten bij de Europese Commissie.
Mijn federale collega’s kennen mijn standpunten hierover maar al te goed. Ik heb de hele 
legislatuur er steeds op gehamerd dat de ‘Fit for 55’-voorstellen niet mogen leiden tot 
een verhoging van de energiefactuur van de Vlaamse burgers of de concurrentiepositie 
van onze Vlaamse bedrijven mogen ondermijnen. 
Dat is waarom ik mij verzet heb tegen de invoering van een nieuw ETS-systeem voor 
gebouwen en transport; dat is waarom ik mij verzet heb tegen doelstellingen die 
uiteindelijk iedereen op de kosten jagen. Ook de CBA-regelgeving hebben we vanuit 
Vlaanderen niet gesteund.
