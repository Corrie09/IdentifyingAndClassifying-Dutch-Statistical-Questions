title: Openbaarvervoerplan regio Leuven - Bediening Zoutleeuw
thema: Mobiliteit en Verkeer
pdf link: https://docs.vlaamsparlement.be/pfile?id=2004356
thema link: https://www.vlaamsparlement.be/parlementaire-documenten/schriftelijke-vragen/1763834
SCHRIFTELIJKE VRAAG
nr. 10
van ARNOUT COEL
datum: 27 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Openbaarvervoerplan regio Leuven  -  Bediening Zoutleeuw
In het openbaarvervoerplan dat op 13 oktober 2020 voor de vervoerregio Leuven 
vastgesteld werd, worden de Zoutleeuwse deelgemeenten Budingen, Dormaal, Halle-
Booienhoven en Helen-Bos enkel door functionele lijnen van De Lijn bediend. Die 
functionele lijnen maken deel uit van het aanvullend net en worden in principe maar enkele 
keren per dag ingezet, om scholieren en werknemers te kunnen bedienen tijdens de 
spitsuren. 
Dat heeft tot gevolg dat die deelgemeenten tijdens de daluren niet verbonden zijn met het 
centrum van Zoutleeuw, Sint-Truiden, Landen en Tienen door de bussen van De Lijn. 
1. Kan de minister bevestigen dat bovenvermelde Zoutleeuwse deelgemeenten enkel 
door functionele lijnen bediend worden? Op welke tijdstippen en dagen worden ze door 
de functionele lijnen bediend en op welke niet? Graag een overzicht. 
2. Is de minister van oordeel dat de deelgemeenten ook tijdens de niet-spitsuren 
verbonden moeten worden met het centrum, Sint-Truiden, Landen en Tienen? Hoe 
wordt dat in het openbaarvervoerplan geregeld in het kader van ‘Vervoer op Maat’? Is 
het mogelijk de deelgemeenten via een aanvullende lijn te ontsluiten?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 10 van 27 september 2023
van ARNOUT COEL
1. Binnen Hoppin, de nieuwe Vlaamse mobiliteitsvisie (ook wel basisbereikbaarheid 
genoemd), wordt in heel Vlaanderen ingezet op een gelaagd netwerk van openbaar 
vervoer, dat vraagvolgend en efficiënt is. 
Voor de gemeente Zoutleeuw zijn er verschillende lijnen gedefinieerd: een kernnetlijn 
langs de steenweg tussen Tienen en Sint-Truiden en verschillende aanvullende lijnen 
tussen Tienen, Budingen, Zoutleeuw, Geetbets … Een overzicht van de plannen is te 
vinden op de website van de vervoerregio Leuven. Het zijn dus niet enkel functionele 
lijnen die het gebied bedienen.
2. Navraag bij de vervoerregio en de Lijn bevestigt dat ook buiten de spitsuren 
verplaatsingen mogelijk zijn met ofwel een aantal vaste lijnen, ofwel met de flexbus. 
Elke deelgemeente heeft een aantal haltes waar de flex stopt en waar reizigers tussen 
5 uur ’s morgens en 23.30 uur ’s avonds beroep kunnen doen op een flexvoertuig om 
een verplaatsing te maken. Verplaatsingen vanuit Zoutleeuw naar Sint-Truiden, 
Landen en Tienen zijn dus ook buiten de spits mogelijk.
De aanpassingen voor vervoer op maat en de flexbus zijn voorzien voor 6 januari 
2023. Alle overige aanpassingen zijn pas voor fase 4.
BIJLAGE
Kernnet en aanvullend net vervoerregio Leuven
