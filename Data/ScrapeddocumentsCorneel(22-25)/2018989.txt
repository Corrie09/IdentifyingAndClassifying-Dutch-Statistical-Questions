title: GRUP Rond Ronse - Advies Raad van State
thema: Ruimtelijke ordening
pdf link: https://docs.vlaamsparlement.be/pfile?id=2018989
thema link: https://www.vlaamsparlement.be/parlementaire-documenten/schriftelijke-vragen/1782285
SCHRIFTELIJKE VRAAG
nr. 165
van ELISABETH MEULEMAN
datum: 24 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Gewestelijk ruimtelijk uitvoeringsplan (GRUP) Rond Ronse  -  Advies Raad van State
Op 20 oktober 2023 stelde de Vlaamse Regering het GRUP Rond Ronse principieel vast. 
Daarna kreeg de Raad van State dertig dagen om een advies uit te brengen. Dan volgt 
normaliter de definitieve vaststelling.
1. Wat staat er precies in het advies van de Raad Van State?
2. Worden er fundamentele opmerkingen gemaakt die het hele proces kunnen vertragen 
of afblazen?
3. Wanneer zal de Vlaamse Regering de definitieve vaststelling doen?
4. Zal de Vlaamse Regering het GRUP nog (ingrijpend) aanpassen op basis van het advies 
van de Raad van State?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 165 van 24 november 2023
van ELISABETH MEULEMAN
De Vlaamse Regering heeft het gewestelijk ruimtelijk uitvoeringsplan (GRUP) ‘Rond Ronse’ 
op 23 november 2023 definitief vastgesteld, rekening houdende met de opmerkingen van 
de Raad van State in het advies 74/795.1 van 22 november 2023. Het GRUP zal van kracht 
worden van zodra het besluit is gepubliceerd in het Belgisch Staatsblad.
Het voornoemde advies van de Raad van State en de manier waarop is omgegaan met de 
(beperkte) opmerkingen van de Raad van State kan u zoals steeds terugvinden op de 
website van de Vlaamse Regering alsook op de website van het Departement Omgeving 
en het DSI-platform. 
De Vlaamse Regering wijzigde het GRUP ‘Rond Ronse’ inhoudelijk niet na het advies van 
de Raad van State. In overeenstemming met het advies werd de aanhef van het besluit 
aangepast, werd de nummering van de stedenbouwkundige voorschriften op drie plaatsen 
gecorrigeerd en werd de toelichtingsnota aangepast zodat er daar geen sprake meer is van 
delen met een schijnbaar verordenend karakter.
