title: Handcarwashes - Controles
thema: Economie
Werk
pdf link: https://docs.vlaamsparlement.be/pfile?id=2030007
thema link: https://www.vlaamsparlement.be/parlementaire-documenten/schriftelijke-vragen/1791968
SCHRIFTELIJKE VRAAG
nr. 147
van MAAIKE DE VREESE
datum: 5 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Handcarwashes  -  Controles
De sector van de handcarwashes kampt al enkele jaren met een probleem van 
mensenhandel en economische uitbuiting. Vaak gaat het over inbreuken met betrekking 
tot de opslag van gevaarlijke producten en zwartwerk. Men pleit daarom voor een 
bovenlokale strategie om te voorkomen dat malafide netwerken zich verplaatsen van 
gemeente naar gemeente. Als antwoord op mijn vorige vraag (nr. 26 van 4 oktober 2022) 
gaf de minister aan dat de gegevens voor 2022 nog niet beschikbaar waren. De reden 
daarvoor is dat de Vlaamse Sociale Inspectie is overgeschakeld naar een nieuw 
registratiesysteem en ook dat de rapporteringstool nog volop in ontwikkeling was.
Ter opvolging van mijn schriftelijke vraag nr. 26 van 4 oktober 2022 stel ik graag volgende 
vragen.
1. Hoeveel controles werden er door de Vlaamse Sociale Inspectie uitgevoerd bij de 
handcarwashes in Vlaanderen? Hoeveel overtredingen werden er vastgesteld? Kan de 
minister een overzicht geven van de jaarcijfers van 2022 en 2023? Graag een 
opsplitsing per categorie van overtreding. Kan er eveneens een opdeling per provincie 
worden gegeven?
2. Wat gebeurde er met de vaststellingen en wat waren de gevolgen? Op welke manier 
worden die dossiers verder afgehandeld? Hoeveel personen werden er overgemaakt 
en vervolgd?
Graag ook deze gegevens in een Excel-bestand.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 147 van 5 januari 2024
van MAAIKE DE VREESE
De gevraagde gegevens over het aantal uitgevoerde controles en de gedane vaststellingen 
in handcarwashes zijn helaas niet beschikbaar. 
De Vlaamse sociale inspectie heeft eerst prioriteit gegeven aan het ontwikkelen van 
rapporteermogelijkheden op globaal niveau, zoals het aantal uitgevoerde controles voor 
economische migratie en de daarbij horende vaststellingen. De resultaten van de nieuwe 
rapporteringstool zijn nog niet voldoende betrouwbaar om op detailniveau te rapporteren, 
zoals op de specifieke NACE-code van carwashes.
Het ontwikkelen en het op punt zetten van de inspectieapplicatie en de rapporteertool 
neemt meer tijd in beslag dan gepland. De reden hiervoor is dat de inspectieapplicatie een 
niet-relationele databank is en dit zorgt voor behoorlijke uitdagingen op vlak van 
rapporteringsmogelijkheden. 
