title: Noord-Zuidverbinding Limburg - Onteigeningen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018896
thema link: https://www.vlaamsparlement.be/parlementaire-documenten/schriftelijke-vragen/1781967
SCHRIFTELIJKE VRAAG
nr. 260
van MARINO KEULEN
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Noord-Zuidverbinding Limburg  -  Onteigeningen
Uit de cijfers die de minister bekendmaakte blijkt dat er in Limburg in 2024 niet minder 
dan 159 miljoen euro zal worden geïnvesteerd in mobiliteit.
Daarvan gaat 56 miljoen euro naar onteigeningen die gepaard gaan met de ondertunneling 
van de Noord-Zuidverbinding in Houthalen-Helchteren.
We zijn er nog niet, want tegen 2025 moeten in totaal 150 gebouwen worden onteigend. 
De stand van zaken is dat er ondertussen een tiental gebouwen zijn waar er 
sleuteloverdracht geweest is, 70 aktes getekend zijn, er 98 akkoorden met eigenaars zijn 
en dat voor een veertigtal dossiers de gesprekken/onderhandelingen bezig zijn.
De onteigeningen zijn cruciaal om de werken te kunnen laten doorgaan en hebben effect 
op de timing.
1. In hoeverre zijn de onteigeningen op schema?
2. Is er in een regeling voorzien opdat de mensen er kunnen blijven wonen tot een 
bepaalde periode voordat de werken beginnen?
3. Na decennia van stilstand is er eindelijk progressie in het dossier. De mensen hebben 
lang in onzekerheid geleefd en weten nu waaraan ze toe zijn. Het ogenblik dat het dan 
zover is - de onteigening - blijft echter een moeilijk moment. 
Hoe wordt het beleid van de minister daaromtrent ervaren door de mensen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 260 van 23 november 2023
van MARINO KEULEN
1. Op 22 april 2022 werd het voorkeursbesluit van het complex project NZL definitief 
goedgekeurd door de Vlaamse Regering. Er werd ook een begeleidingsplan NZL 
goedgekeurd met de opstart van een minnelijk aankoopbeleid. Vanaf dat ogenblik 
konden eigenaars van de geïmpacteerde gebouwen zich aanmelden om een vrijwillige 
verwerving op te starten. De Dienst Vastgoedtransacties startte bij zo’n verzoek een 
individueel traject op. Vanaf de zomerperiode 2022 zijn een reeks afspraken voor 
plaatsbezoeken en schattingen door de Dienst Vastgoedtransacties gemaakt. In totaal 
moeten 150 gebouwen (170 wooneenheden) verworven worden. Momenteel zijn er 
reeds 143 vrijwillige aanmeldingen om een individueel traject op te starten. Het 
voorlopige resultaat is: 108 akkoorden met eigenaars (+ 48 akkoorden met 
huurders), 70-tal ondertekende aktes, 10-tal sleuteloverdrachten en 35-tal lopende 
onderhandelingen. In het algemeen kan gesteld worden dat het minnelijk 
aankoopbeleid aanzienlijk sneller gaat dan initieel ingeschat. 
2. Volgens de huidige planning van het complex project NZL wordt in 2024 het eerste 
projectbesluit voorzien en in 2025 de start van de verhuizingen en de sloopwerken. 
De (voormalige) huurders kunnen blijven wonen tot begin 2025, en (voormalige) 
eigenaars tot de zomer 2025. Zo is een gefaseerde opstart van de sloopwerken 
mogelijk en kan de effectieve start der werken van het complex project NZL in 2026 
voorbereid worden.
3. Ik kreeg reeds heel wat positieve reacties van mensen rond de procesaanpak van het 
complex project, de transparante communicatie, het begeleidingsplan, het plan van 
aanpak alsook de uitvoering van de quick wins, zoals de fietspaden, de fietsbrug en 
de ontsluiting van het bedrijventerrein. Na jaren stilstand zien mensen opnieuw 
realisaties op het terrein en vooruitgang in het dossier. Het hoge aantal vrijwillige 
aanmeldingen voor verkoop van terreinen toont aan dat er veel draagvlak is voor dit 
dossier. Ik heb hier dan ook heel wat middelen voor vrijgemaakt en dat wekt 
vertrouwen. 
