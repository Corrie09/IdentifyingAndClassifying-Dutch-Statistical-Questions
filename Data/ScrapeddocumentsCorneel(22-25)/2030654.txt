title: Sint-Catharinakerk Kortrijk-Dutsel - Restauratie
thema: Onroerend erfgoed
pdf link: https://docs.vlaamsparlement.be/pfile?id=2030654
thema link: https://www.vlaamsparlement.be/parlementaire-documenten/schriftelijke-vragen/1791540
SCHRIFTELIJKE VRAAG
nr. 102
van ALLESSIA CLAES
datum: 21 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sint-Catharinakerk Kortrijk-Dutsel  -  Restauratie
De Sint-Catharinakerk in Kortrijk-Dutsel is het resultaat van verschillende 
bouwcampagnes. De romaanse toren van deze kerk, gebouwd in ongezaagde 
ijzerzandsteen uit de streek, dateert uit de 11e eeuw en is daarmee vermoedelijk de oudste 
kerktoren van Vlaams-Brabant. In de loop van de 13e eeuw werd de toren verhoogd. Het 
laatgotische koor en de transeptarmen dateren uit ca. 1500. De zijbeuken werden in 1769 
classicistisch herbouwd met bakstenen, en aan weerszijden van de toren doorgetrokken. 
In 1974 werd de kerk beschermd als monument. Het 18e-eeuwse orgel werd in 1981 
beschermd. Beelden uit de 15e en 16e eeuw sieren het kerkinterieur. De kerk is aangeduid 
als beschermd monument sinds 21 maart 1974 en is aangeduid als vastgesteld bouwkundig 
erfgoed Parochiekerk Sint-Catharina sinds 14 september 2009. 
Fase 2 met de restauratie van de gevel en de glas-in-loodramen is afgerond. Fase 3 van 
het interieur moet echter nog gebeuren. Ook het 19e-eeuwse orgel dat sinds 7 oktober 
1981 beschermd is, is momenteel in slechte staat. 
Op 22 december 2018 vroeg het gemeentebestuur een erfgoedpremie bijzondere 
procedure aan voor de interieurrestauratie. Het dossier omvat de volledige restauratie van 
het interieur: wanden, vloeren, gewelven, altaren en cultuurgoederen. Het agentschap 
Onroerend Erfgoed heeft het restauratiedossier inhoudelijk goedgekeurd op 28 januari 
2019.
1. Wat is de stand van zaken van het dossier van de Sint-Catharinakerk in Kortrijk-
Dutsel? Kan de minister ondertussen een concrete termijn geven voor de uitbetaling 
van de erfgoedpremie bijzondere procedure voor de interieurrestauratie? 
2. Is er in de afgelopen jaren nog contact geweest met de gemeente Holsbeek?
3. Heeft de administratie ondertussen contact gehad met de gemeente Holsbeek over het 
orgel? Zo ja, werden ondertussen een plan en een premieaanvraag voor de restauratie 
van het orgel ingediend? 
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 102 van 21 december 2023
van ALLESSIA CLAES
1. Voor het premiedossier van de restauratie van het interieur van de Sint-Catharinakerk 
in Kortrijk-Dutsel kan ik verwijzen naar het antwoord op uw schriftelijke vraag 69 van 
19 november 2021. Dit dossier staat nog op de wachtlijst van de nog toe te kennen 
premies. 
2. Mijn administratie had over het dossier van de kerk de afgelopen jaren geen contact 
met de gemeente Holsbeek.
3. Ik verwijs naar het antwoord op deelvraag 4 van vraag 69 van 19 november 2021. De 
gemeente wacht de toekenning van de premie voor de interieurrestauratie van de kerk 
af om dan gelijktijdig en met een toegekende erfgoedpremie standaardprocedure de 
orgelrestauratie aan te vatten. 
