title: Inspecties Zorginspectie - Gemiddelde duur (2)
thema: Welzijn en Gezin
pdf link: https://docs.vlaamsparlement.be/pfile?id=2037945
thema link: https://www.vlaamsparlement.be/parlementaire-documenten/schriftelijke-vragen/1794597
SCHRIFTELIJKE VRAAG
nr. 198
van CELIA GROOTHEDDE
datum: 16 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Inspecties Zorginspectie  -  Gemiddelde duur (2)
Ik verwijs naar het antwoord op mijn schriftelijke vraag nr. 138 van 5 december 2023 over 
de duurtijd en intervallen bij Zorginspectie.
Ik begrijp dat het antwoord veel werk en inspanning vraagt, maar het antwoord is 
essentieel en belangrijk voor een correcte opvolging en controle op de werking van 
Zorginspectie, dus hierbij stel ik mijn eerdere vraag opnieuw en uitgebreider.
1. Graag een evolutie van de gemiddelde duurtijd van een inspectie (inhoudelijk, klacht 
en gevaar) van 2015 tot nu.
Graag met opsplitsing per type opvang, provincie, centrumstad en Brussel naast de 
totalen voor alle soorten inspecties (gevaar-, klacht- en inhoudelijke inspecties).
Graag onderverdeeld tussen a) inhoudelijke en b) gevaar- en of klachtinspectie met 
opsplitsing per type opvang, provincie, centrumstad en Brussel; naast de totalen.
2. Graag een evolutie van de gemiddelde duurtijd tussen verschillende inspecties per 
initiatief (intervallen) (inhoudelijk, klacht en gevaar) van 2015 tot nu. 
Graag met opsplitsing per type opvang, provincie, centrumstad en Brussel; naast de 
totalen voor alle soorten inspecties (gevaar-, klacht- en inhoudelijke inspecties).
Graag onderverdeeld tussen a) inhoudelijke en b) gevaar- en of klachtinspectie met 
opsplitsing per type opvang, provincie, centrumstad en Brussel; naast de totalen.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 198 van 16 januari 2024
van CELIA GROOTHEDDE
1. Opleidings-, vormings- en coachingstijd niet inbegrepen, bestaat een inspectie 
minstens uit volgende stappen:
- Voorbereiding van de inspectie (o.a. dossierstudie, overleg met collega’s en/of 
supervisor, contact met klantenbeheer Opgroeien, etc.)
- Verplaatsingstijd naar en van de voorziening
- Het inspectiebezoek zelf
- Opmaak ontwerpverslag (incl. overleg met collega’s en/of supervisor)
- Kwaliteitscontrole van het ontwerpverslag door collega-inspecteur en/of 
supervisor
- Voorbereiding en bespreking in groep van een eventuele reactie op het 
ontwerpverslag tijdens geplande momenten van het ‘reactieoverleg’
- Eventuele aanpassing van het verslag op basis van het reactieoverleg
De duurtijd van al deze stappen verschilt van dossier tot dossier. Het is bijgevolg 
onmogelijk een evolutie van de gemiddelde duurtijd van een inspectie te geven.
2. De gevraagde gegevens zijn niet standaard beschikbaar en vergen een groot aantal 
manuele en zeer arbeidsintensieve bewerkingen en berekeningen. Zorginspectie moet 
gelet op de vele prioritaire opdrachten momenteel voorrang geven aan de uitvoering 
van de inspecties zelf. Deze gegevens kunnen niet aangeleverd worden.
Wij verwijzen naar schriftelijke vraag 683 uit 2021 voor de meest recente en 
beschikbare cijfers. 
Zoals aangegeven tijdens de gedachtewisseling over de kinderopvang tijdens de 
commissie welzijn van 28/11/2023, is het pas sedert september-oktober 2023 dat er 
een groot aantal inspecteurs is bijgekomen. Ook nu zitten we midden in de 
aanwervingsprocedure voor nog een groot aantal bijkomende inspecteurs. 
Gelet op het feit dat een inwerkingstraject voor een inspecteur gemiddeld een 4 à 5- 
tal maanden duurt, zal in februari - maart 2024 de inspectiecapaciteit van het team 
effectief worden versterkt o.b.v. die eerste uitbreidingsfase van september-oktober 
2023.
