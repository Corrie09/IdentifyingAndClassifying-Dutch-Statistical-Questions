title: Heraanleg Grote Baan (N70) Waasmunster en Lokeren - Studie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2082255
thema link: https://www.vlaamsparlement.be/parlementaire-documenten/schriftelijke-vragen/1835937
SCHRIFTELIJKE VRAAG
nr. 37
van TOMAS ROGGEMAN
datum: 24 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Heraanleg Grote Baan (N70) Waasmunster en Lokeren  -  Studie
De Grote Baan (N70) in Lokeren en Waasmunster is een belangrijke verbindingsweg tussen 
Lokeren en Sint-Niklaas. Dagelijks passeren er duizenden wagens en fietsers over die 
verouderde gewestweg. Al tijdens de vorige zittingsperiode zag men de noodzaak tot een 
grondige heraanleg van dat gedeelte van de N70, aangezien het Agentschap Wegen en 
Verkeer (AWV) in september 2023 met een eerste studie is gestart met als doel de 
principes vast te leggen (in een zogenaamde ‘unieke verantwoordingsnota’) en een eerste 
versie van ontwerp (voorontwerp) van de nieuwe weg op te maken.
De timing is om tegen het voorjaar van 2025 met de nota te landen. Nadien kan er hopelijk 
gestart worden met de noodzakelijke werken om de Grote Baan tot een veiligere en 
aangenamere plek te maken voor alle weggebruikers.
1. Wat is de stand van zaken van de studie met als doel de principes vast te leggen (in 
een zogenaamde ‘unieke verantwoordingsnota’) en een eerste versie van ontwerp 
(voorontwerp) van de nieuwe weg op te maken?
a) Wat is de timing voor het verkrijgen van de conclusies? Zit men op schema met de 
studie?
b) Hoeveel bedragen de studiekosten tot nu toe? Hoeveel is er gebudgetteerd?
2. Wat zijn de volgende stappen? Graag een overzicht. 
a) Plant het Agentschap Wegen en Verkeer een overleg met de betrokken lokale 
besturen na het afronden van de studie? 
b) Werd er al gesproken over eventuele grondverwervingen, zoals wordt voorspeld 
door het Agentschap Wegen en Verkeer?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 37 van 24 oktober 2024
van TOMAS ROGGEMAN
1. De studie voor heraanleg van de N70 op het wegvak te Waasmunster is lopende. De 
unieke verantwoordingsnota en bijgaand voorontwerp zijn in opmaak. Diverse overleg- 
en participatiemomenten werden hiertoe reeds georganiseerd.
a) De contractuele einddatum van het studiebureau is 15 maart 2025. Het studiebureau 
zit momenteel op schema met haar werkzaamheden aan de studie.
b) Voor deze studie werd 62.040 euro, excl. BTW vastgelegd. Momenteel werd reeds 
16.350,00 euro, excl. BTW gevorderd.
2. De eerstvolgende stap is de ProjectStuurGroep (PSG) ter bespreking van de unieke 
verantwoordingsnota en bijgaand voorontwerp. Bij consensus kan deze studiefase 
worden afgesloten en worden overgegaan op de volgende fase. 
a) In functie van het verdere verloop van het dossier wordt nog een overleg met de 
rioolbeheerder en de lokale besturen ingepland.
b) Op basis van het voorontwerp komen nog geen onteigeningen in beeld. Dit zal in 
een latere fase moeten bekeken worden.
