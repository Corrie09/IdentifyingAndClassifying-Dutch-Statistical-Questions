title: Bestemmingsplan Vijverbroek Maasgouw in Nederland - Gevolgen voor Vlaamse natuur (2)
thema: Buitenlands beleid
Natuur en Milieu
pdf link: https://docs.vlaamsparlement.be/pfile?id=2064584
thema link: https://www.vlaamsparlement.be/parlementaire-documenten/schriftelijke-vragen/1825661
SCHRIFTELIJKE VRAAG
nr. 532
van JOHAN DANEN
datum: 2 mei 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bestemmingsplan Vijverbroek Maasgouw in Nederland  -  Gevolgen voor Vlaamse natuur 
(2)
Begin dit jaar heb ik de minister schriftelijk bevraagd over de mogelijke gevolgen voor de 
Vlaamse natuur van de goedkeuring van het bestemmingsplan Vijverbroek Maasgouw in 
Nederland (schriftelijke vraag nr. 357 van 20 februari 2024).
Recentelijk, op 25 maart 2024, werd een omgevingsaanvraag voor een centraal gebouw 
gedaan, evenals een ‘kennisgeving aanvraag omgevingsvergunning voor een 
wateractiviteit voor het onttrekken van grondwater en lozen in oppervlaktewater in de 
gemeente Maasgouw’.
In haar antwoord gaf de minister aan dat haar diensten (nog) geen adviesvraag ontvingen 
over een mogelijke omgevingsvergunningsaanvraag, maar zij verwachtte dat als er een 
vergunningsprocedure lopende is, het Departement Omgeving of het Agentschap voor 
Natuur en Bos (ANB) om advies zal worden gevraagd, zeker gezien de ligging van het 
project ten opzichte van de natuur aan Vlaamse zijde. De minister gaf ook aan dat volgens 
de informatie waarover zij beschikte, de gemeente Kinrooi niet geïnformeerd werd over de 
beslissing door de Nederlandse gemeente Maasgouw, waardoor de gemeente Kinrooi ook 
niet in staat was om haar inwoners daarover te informeren.
Verder gaf de minister ook aan dat zij aan de bevoegde Nederlandse instanties zou vragen 
of de geijkte procedures voor de Europese verplichtingen tot milieubeoordeling alsook de 
eventuele grensoverschrijdende raadpleging in dat verband werden nageleefd. Bijkomend 
zou de minister aan de bevoegde Nederlandse minister vragen om initiatief te nemen om 
de stikstofimpact van het bestemmingsplan Vijverbroek op de aanpalende speciale 
beschermingszone in Vlaanderen in kaart te brengen.
1. Heeft de minister een antwoord ontvangen op de vraag of de geijkte procedures voor 
de Europese verplichtingen tot milieubeoordeling alsook de eventuele 
grensoverschrijdende raadpleging in dat verband, werden nageleefd?
2. Hebben de diensten van de minister - het Departement Omgeving of ANB - al een 
adviesvraag ontvangen over de geplande projecten en de recente 
omgevingsaanvragen aan Nederlandse zijde?
3. Het goedgekeurde bestemmingsplan met een verdubbeling van de grootte met één 
perceel, bevindt zich deels op een oude stortplaats die, afgaande op staalnames in 
2023, vermoedelijk nog niet werd gesaneerd. Bij hoogwater/overstromingen kan de 
omgeving aan de Vlaamse zijde verontreinigd worden. Ook het afleveren van de 
aangevraagde vergunning voor een wateractiviteit (onttrekken van grondwater en 
lozen in oppervlaktewater) kan door de aanwezigheid van de stortplaats voor 
verspreiding van vervuiling zorgen.
Heeft de minister met die aspecten rekening gehouden in de bevraging van de 
Nederlandse instanties?
4. In haar antwoord gaf de minister aan dat op basis van de informatie waarover zij 
beschikte, de gemeente Kinrooi niet werd geïnformeerd door de gemeente Maasgouw. 
Op schriftelijke vragen van een gemeenteraadslid in Maasgouw, antwoordde het 
Maasgouwse bestuur dat er regelmatig op ambtelijk niveau onderling overleg is 
geweest en dat de gemeente Kinrooi vragende partij was voor de afsluiting voor 
gemotoriseerd verkeer van de internationale verbindingsweg en de ontsluitingsweg 
van het chaletpark Vijverbroek aan Belgische zijde in het kader van het 
landinrichtingsproject ‘Kessenich in Zich(t)’ terwijl Kinrooi in haar brief aan haar 
inwoners eerder een andere reden opgaf.
Kan de minister bevestigen dat de gemeente Kinrooi minstens op de hoogte was van 
de Nederlandse plannen?
5. In de gemeente Maasgouw werd recentelijk een verkeersplan opgemaakt en 
goedgekeurd met het oog op de vakantieparken Vijverbroek en Maasresidence. Dat 
plan voorziet bijkomend in de aanleg van een parking naast het Vijverbroek en N2000-
gebied op Nederlands grondgebied en op de hoger gelegen talud van de oude 
Maasmeander in Thorn. Dat wordt onderzocht via een zoekzone in hun verkeersplan. 
Dat is een bijkomende bedreiging voor de N2000 Vijverbroek. Voor de bouw van het 
chaletpark zijn nog enkele omgevingsvergunningen nodig die nog niet werden 
aangevraagd.
a) Is het de bedoeling om dat project dat in het teken staat van het Park Vijverbroek, 
de ontsluiting en de andere nog aan te vragen omgevingsvergunningen los te 
koppelen van een beoordeling van de aangevraagde omgevingsvergunningen voor 
het chaletpark zelf, wat trouwens in strijd is met de Habitatrichtlijn?
b) Werden de lokale overheid (Kinrooi) of Vlaanderen daarover geïnformeerd?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 532 van 2 mei 2024
van JOHAN DANEN
1. De omgevingsvergunningsaanvraag voor het realiseren van een nieuwbouw voor de 
centrale voorzieningen is nog niet volledig. De aanvrager heeft nog tot 17 juni 2024 
de tijd om de aanvraag te vervolledigen. Het Nederlandse servicecentrum Maasgouw-
Echt/Susteren/Roerdalen bevestigde aan het Departement Omgeving dat bij deze 
aanvraag geen passende beoordeling gevoegd is, alleen een voortoets in de vorm van 
AERIUS-berekening.
Het Departement Omgeving zal per brief Nederland wijzen op de aanwezigheid van 
het Vlaamse habitatrichtlijngebied ‘Uiterwaarden langs de Limburgse Maas en 
Vijverbroek’ (BE2200037). Aanvullend is dit gebied aangeduid als Vlaams Ecologisch 
Netwerk: ‘De Grensmaas Noord’. Het Departement Omgeving vraagt hierbij om 
maximale inspraak bij de behandeling van deze vergunningsaanvraag.
2. Noch het Departement Omgeving, noch ANB ontvingen een vraag om advies vanuit 
Nederland. Het Nederlandse servicecentrum Maasgouw-Echt/Susteren/Roerdalen 
(vergunningverlener) bevestigde op 24 mei 2024 dat er geen advies gevraagd werd 
aan het Vlaams Gewest. 
3. Deze bezorgdheden zijn doorgegeven aan het Departement Omgeving om mee te 
nemen in de brief die aan Nederland bezorgd wordt.
4. De gemeente Kinrooi bevestigde nogmaals dat zij door de gemeente Maasgouw niet 
geïnformeerd werd over de Nederlandse plannen.
Wat de afsluiting van de Thornerweg voor gemotoriseerd verkeer betreft, liet de 
gemeente Kinrooi weten dat zij in samenspraak met gemeente Maasgouw een 
rondvraag organiseerde over het draagvlak voor de afsluiting van deze weg. De 
bedoeling hiervan was om in kader van de herinrichting van Kessenich door de VLM, 
namelijk het landinrichtingsproject ‘Kessenich in Zich(t)’, die weg fiets- en 
voetgangersvriendelijk te maken door die af te sluiten van gemotoriseerd verkeer. De 
gemeente Kinrooi liet weten dat deze rondvraag los stond van de Nederlandse 
plannen voor het vakantiepark.  
5. a) Het Departement Omgeving is hier niet van op de hoogte.
b) De gemeente Kinrooi liet weten niet geïnformeerd te zijn.
