title: Osteoporose - Preventie
thema: Gezondheid
pdf link: https://docs.vlaamsparlement.be/pfile?id=2083092
thema link: https://www.vlaamsparlement.be/parlementaire-documenten/schriftelijke-vragen/1836592
SCHRIFTELIJKE VRAAG
nr. 36
van FREIJA VAN DEN DRIESSCHE
datum: 31 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Osteoporose  -  Preventie
Bij osteoporose, ofwel botontkalking, neemt de botdichtheid af met als gevolg dat het bot 
minder stevig en sterk wordt. Er zijn een aantal risicofactoren die de kans op osteoporose 
doen toenemen waaronder onvoldoende lichaamsbeweging, te weinig calcium in de 
voeding, een tekort aan vitamine D, te veel roken of alcoholconsumptie. Daarnaast stijgt 
het risico ook met de leeftijd en hebben vrouwen meer kans op osteoporose.
Om botontkalking vroeg vast te stellen, dus voordat een breuk optreedt, wordt de 
botdichtheid door een arts gemeten. Dit wordt vooral gedaan bij mensen met een verhoogd 
risico.
1. Heeft de minister cijfers van hoe vaak een botdichtheidsmeting wordt uitgevoerd ter 
preventie van osteoporose? Graag een overzicht van de voorbije vier jaren opgesplitst 
per jaar en per leeftijdscategorie van de patiënt.
2. Door wie wordt die botdichtheidsmeting gedaan en welk patiëntenprofiel maakt hier 
gebruik van?
3. Hoe evalueert de minister het aantal mensen dat een beroep doet op een 
botdichtheidsmeting? Vindt zij dat voldoende of neemt zij initiatieven om dat aantal te 
verhogen?
4. Hoe zit het met de terugbetalingsregeling van die botdichtheidsmeting?
5. Welke initiatieven neemt de minister nog, desnoods in samenspraak met haar federale 
collega-minister, voor de preventie van osteoporose?
CAROLINE GENNEZ
MINISTER VAN WELZIJN, VOLKSGEZONDHEID, GEZIN EN ARMOEDEBESTRIJDING 
ANTWOORD
op vraag nr. 36 van 31 oktober 2024 
van FREIJA VAN DEN DRIESSCHE
1. Botdensitometrie is een klinisch en biomedisch onderzoek dat gebruikt wordt om 
osteopenie of osteoporose vast te stellen, zodatbehandeling kan worden opgestart. 
Deze onderzoeken vallen onder de bevoegdheid van de federale overheid. De Vlaamse 
overheid beschikt niet over deze data.
2. Voor het antwoord op deze vraag verwijs ik eveneens naar de bevoegde federale 
overheid. De Vlaamse overheid beschikt niet over deze data.
3. Aangezien ik niet over deze cijfers beschik, kan ik hierover geen interpretatie geven. 
4. Ook wat betreft het antwoord op deze vraag verwijs ik naar de federale overheid. 
5. Het preventief gezondheidsbeleid (cfr. de gezondheidsdoelstelling De Vlaming leeft 
gezonder in 2025’) moedigt gezond gedrag (gezonde leefstijl) aan bij Vlaamse burgers 
van alle leeftijden. Diverse initiatieven binnen dat beleid gericht op voldoende bewegen, 
gezonde voeding, val- en fractuurpreventie bij ouderen, beperken van risicovol gedrag 
op het gebied van roken en alcohol dragen bij aan een goede botgezondheid.
Inzake het preventiebeleid word ik ondersteund en geadviseerd door experten, zoals 
het Expertisecentrum voor Val-en Fractuurpreventie, VAD, het Consortium Tabak of het 
Vlaams Instituut Gezond Leven. Verschillende methodieken, materialen en diensten die 
in kader van dit beleid worden uitgevoerd, zijn te vinden op de website 
‘preventiemethodieken.be’.
Omdat sommige bevoegdheden met effect op gezond gedrag zich situeren bij de 
federale overheid, neem ik actief deel aan interfederaal overleg waar ik dit - en andere 
onderwerpen - kan aankaarten, denk maar aan de Algemene Cel Drugs en de IKW 
Preventie/chronische ziekten.
