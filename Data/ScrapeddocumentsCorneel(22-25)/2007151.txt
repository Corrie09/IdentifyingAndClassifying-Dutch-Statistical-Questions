title: Subsidies projectoproep Landbouw-Natuur - Aanvragen
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2007151
thema link: https://www.vlaamsparlement.be/parlementaire-documenten/schriftelijke-vragen/1770689
SCHRIFTELIJKE VRAAG
nr. 40
van BRECHT WARNEZ
datum: 12 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Subsidies projectoproep Landbouw-Natuur  -  Aanvragen
Hoewel landbouw en natuur soms tegengestelde belangen lijken te hebben, zijn beide 
noodzakelijk in Vlaanderen en zijn die belangen niet zo tegenstrijdig als ze soms worden 
voorgesteld. De zorg voor onze planeet en de toekomst van onze landbouw gaan hand in 
hand. Constructieve samenwerking tussen landbouwers en natuurbeheerders kan zowel 
voordelen opleveren voor landbouw als voor natuur, en moet om die reden dan ook zo veel 
mogelijk gestimuleerd worden. 
De Vlaamse overheid deed in 2023 opnieuw de oproep ‘Landbouw-Natuur, op zoek naar 
een win-win’. Projecten die bijdragen aan de ontwikkeling van leefbare, rendabele 
landbouwpraktijken voor bedrijven en die tegelijkertijd de agrarische natuur en/of 
omgeving versterken, kunnen in aanmerking komen voor een subsidie. Voorbeelden zijn 
onder meer melkveehouders die samen met natuurverenigingen of een regionaal 
landschap een weidevogelvriendelijk plan uitwerken voor hun bedrijf, een regionaal 
landschap of een agrobeheergroep die zorgt voor gezamenlijk beheer of de economische 
inzet van hagen en houtkanten.
De maximale financiering vanuit Vlaanderen bedraagt 20.000 euro per project, als de 
organisatie die het project indient minstens 25% van het totale bedrag inbrengt. Er kunnen 
maximaal vier projecten worden gesubsidieerd.
Graag alle data in Excel beschikbaar stellen.
1. Tot uiterlijk 5 oktober 2023 kon een project worden ingediend. 
a) Hoeveel projecten werden ingediend bij het Departement Omgeving en hoeveel 
komen in aanmerking voor een subsidie? Graag een overzicht van alle aanvragen 
per provincie en gemeente en met een beschrijving van het bijbehorende project 
en de exacte bedragen.
b) Hoe kijkt de minister naar de geografische spreiding van de aanvragen? Als er 
grote verschillen zijn in het aantal aanvragen per provincie, hoe verklaart de 
minister dan die verschillen?
2. Hoe evolueert het aantal aanvragen en goedkeuringen in het kader van de 
projectoproep Landbouw - Natuur doorheen de jaren? 
a) Graag een overzicht van de aanvragen en goedkeuringen doorheen de jaren per 
provincie.
b) Hoe kijkt de minister naar die cijfers?
3. De voorbije jaren werden er opvallend weinig West-Vlaamse projecten geselecteerd. 
Dat is op zijn minst opmerkelijk te noemen aangezien volgens het Departement 
Landbouw en Visserij, op basis van Statbel, de meeste landbouwbedrijven terug te 
vinden zijn in West-Vlaanderen. 
a) Graag een overzicht van de recente West-Vlaamse geweigerde aanvragen en de 
reden waarom het project niet werd geselecteerd.
b) Heeft de minister een verklaring voor het geografische onevenwicht?
c) Wat is de reden waarom de minister pas in tweede orde rekening houdt met de 
geografische verspreiding bij de selectie van de projecten? Ziet ze hier nood aan 
bijsturing of kansen tot remediëring?
4. Hoe zet de minister in op initiatieven die goede praktijkvoorbeelden binnen de sector 
verspreiden en bedrijven kunnen inspireren? Graag plan van aanpak.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 40 van 12 oktober 2023
van BRECHT WARNEZ
1. a) Er werden vijf projecten ingediend waarvan vier in aanmerking komen voor 
subsidie. In onderstaande tabel wordt een overzicht gegeven van de ingediende 
projecten per provincie. 
Provincie Indiener Project Totaal 
projectbedrag 
(euro)Komt in 
aanmerking 
voor 
subsidiëring?
Heirbaut 
Algriculture, 
TemseBolle bodems 26.684 JA Oost-
Vlaanderen, 
Natuurpunt, 
EnameEen toekomst voor 
natuurinclusie op 
landbouwbedrijven30.490 NEE
Wim Govaerts 
& Co, Oud-
TurnhoutGrote grazers voor 
weidevogels26.500 JA Antwerpen 
Tuur 
Vandeweyer – 
LATitude, RetieToekomstboeren 28.000 JA
Vlaams-
BrabantRegionaal 
Landschap 
Noord-
Hageland vzwZomertortel, terug 
van weggeweest in 
ons landschap26.500 JA
Korte beschrijving projecten:
Wim Govaerts & Co: Grote grazers voor weidevogels
Dit project bouwt voort op een voorgaand landbouw-natuurproject (SaNaProRund) 
en de reeds lopende samenwerking tussen Boerderij De Witte Liereman en 
natuurgebied de Liereman. Voorliggend project gaat de mogelijkheid na om de 
mannelijke dieren van een melkveebedrijf fenceless te laten grazen in 
natuurgebied. Daarbij wordt nagegaan of de aanwezigheid van de dieren en/of van 
de mestflatten die achterblijven een positief effect hebben op de vogelpopulatie 
(o.a. kievitten en wulp).
Heirbaut ALgriculture: Bolle Bodems
Het project Bolle Bodems wil demonsteren dat alternatieve teelten en teeltrotaties 
in te passen zijn in de bedrijfsvoering van een modern gemengd bedrijf en dat deze 
naast een beter bedrijfsinkomen ook bijdragen aan een gezondere veerkrachtige 
bodem. Het wil andere landbouwers inspireren en kennis laten opdoen en 
uitwisselen. Dit gebeurt via de aanleg van demopercelen, de oprichting van een 
lerend netwerk en een aantal uitwisselingsmomenten.
Tuur Vandeweyer – Agro Symbio vzw: Toekomstboeren, samen werken aan 
een duurzame landbouw
Binnen dit project wil men drie testcases opstarten rond boederijcomposteren/ 
boerderijfermenteren. Er zijn reeds landbouwers aanwezig in de Kempen die 
interesse hebben in en nieuwsgierig zijn naar kansen om beheerresstromen uit het 
landschap als grondstof te gebruiken op hun bedrijf. Zij missen vaak het nodige 
netwerk en/of de overkoepelende kennis om alle nodige schakels in de keten te 
activeren. Dit project wil een coördinerende rol opnemen bij alle nodige contacten 
en kennisuitwisselingen om zo de eerste testcases te realiseren. 
Verder is het de bedoeling om een groepering te vormen waarin onder het huidige 
beleid aan boerderijcompostering gedaan kan worden. Hierbij gaan de inkomende 
en uitgaande stroom in kaart gebracht worden en gaat er gekeken worden vanuit 
een bemesting via koolstof en niet via stikstof. De verschillen tussen composteren 
en fermenteren (bokashi) zullen bekeken worden en de resultaten worden 
besproken met de geïnteresseerde boeren en natuurverenigingen op een 
slotbijeenkomst. 
Verder worden er ook emissiemetingen gedaan van de bemesting van de 
deelnemende landbouwbedrijven. 
Regionaal Landschap Noord-Hageland vzw: Zomertortel, terug van 
weggeweest in ons landschap
De zomertortel is een soort van gevarieerde cultuurlandschappen waarbij akkers, 
kleine landschapselementen en bloemrijke, zadenrijke stroken een grote rol in 
spelen. In dit project wil men met alle betrokken actoren in de landbouw- en 
natuursector samenwerken om dit kleinschalig, structuurrijk landbouwlandschap te 
behouden en te versterken. Enerzijds wil men met dit project een beter zicht krijgen 
op de populatie zomertortel in het projectgebied. Anderzijds willen ze via het 
afsluiten van beheerovereenkomsten ‘zomertortel’ uittesten wat het meest 
geschikte mengsel is. Zo’n mengsel moet voldoende laag blijven, vroeg in het 
voorjaar kruidenzaden produceren en bij voorkeur ook een meerwaarde/opbrengst 
voor de landbouwer genereren. Het standaardmengsel dat de VLM momenteel 
binnen de beheerovereenkomsten hanteert, is minder geschikt om in te zetten in 
het biotoop van zomertortel. Dit mengsel groeit op de meer vruchtbare 
leemgronden in het Hageland te hoog uit om functioneel te zijn voor deze vogel die 
nood heeft aan ijle, lage vegetaties. Daarnaast wil men ook bekijken hoe een 
doelgericht landschapsbeheer een positief effect kan hebben op de aanwezige 
populatie.
Natuurpunt vzw: Een toekomst voor natuurinclusie op landbouwbedrijven
Met dit project wil men een bestaand boerderijgebouw aanpassen naar een 
volwaardige educatieve natuurboerderij, een boerderij waar landbouwers kunnen 
zien hoe met kleine en grotere ingrepen hun gebouwen natuurinclusief kunnen 
worden. Er worden verschillende nestkasten voor vogels (zoals mus, zwaluw, zwarte 
roodstaart, grauwe vliegenvanger) geplaatst en uitgeprobeerd, evenals een 
ooievaarspaal. Er worden 3 types lamellenstructuur geïntegreerd in de  houten 
gevelbekleding. Verblijfplaatsen voor zowel spouwbewonende (zoals gewone 
dwergvleermuis) als voor boombewonende (zoals franjestaart of baardvleermuis) 
vleermuizen. Er worden educatieve pakketten ontwikkeld die door de vele partners 
van dit project (ABS, verschillende scholen,…) kunnen gebruikt worden. Ook zullen 
er qr-codes komen bij de nestkasten ter verduidelijking.
b) Om een correct beeld te krijgen van de geografische spreiding van de ingediende 
projecten werden alle projectaanvragen van de afgelopen 6 jaar opgelijst in de tabel 
in bijlage. Voor elk project wordt aangegeven in welke provincie het werkingsgebied 
van het project ligt. Sommige projecten gaan door in heel Vlaanderen.
Onderaan de tabel wordt het absolute en relatieve aantal projecten per provincie 
weergegeven, dit zowel voor de aanvragen als voor de gesubsidieerde projecten. 
Een aantal provincies scoren hoog qua aantal ingediende projecten (vb. 30 voor de 
provincie Antwerpen). Vaak heeft dit te maken met een aantal organisaties die elk 
jaar een project indienen of die in één jaar verschillende projecten indienen om hun 
kansen te verhogen. 
Als we kijken naar het aantal gesubsidieerde projecten per provincie, blijkt dat het 
zeker niet altijd zo is dat de provincies met de meer ingediende projecten naar 
verhouding ook meer projecten gesubsidieerd krijgen. Bijvoorbeeld Limburg 
verwerft met het laagste aantal projectaanvragen een relatief hoog aantal 
gesubsidieerde projecten. Mogelijke verklaringen zijn dat de deelnemende 
Limburgse organisaties kwalitatievere projecten uitschrijven of dat de streek zich 
landbouwkundig (gemengde bedrijven, kleinschalig landschap, hogere graad van 
verwevenheid tussen landbouw en natuur,…) beter leent voor projecten op het 
snijvlak van landbouw en natuur. Dit laatste zou ook kunnen verklaren waarom 
vanuit de provincie West-Vlaanderen (met een vrij intensieve, vaak grondloze 
landbouw) relatief weinig projecten ingediend en goedgekeurd worden.
Omdat bij de selectie de doelstellingen en kwaliteit van de projecten voorop staat, 
worden er hierop geen toegevingen gedaan om de geografische spreiding 
evenwichtiger te maken. Het is enkel bij een gelijkwaardige beoordeling dat met 
geografische spreiding rekening gehouden wordt.
2. a) Tabel met overzicht van de aanvragen per provincie doorheen de jaren
2018 2019 2020 2021 2022 2023
West-
Vlaanderen2 1 4 3 1 0
Oost-
Vlaanderen4 4 2 2 3 2
Vlaams-
Brabant3 3 4 4 1
Antwerpen 2 11 6 6 3 2
Limburg 4 1 1 2
Over heel 
Vlaanderen0 2 2 3 0 0
Totaal 12 25 19 19 9 5
Tabel met overzicht van goedkeuringen per provincie doorheen de jaren 
2018 2019 2020 2021 2022 2023
West-
Vlaanderen1 0 1 0 0 0
Oost-
Vlaanderen1 0 0 0 1 1
Vlaams-
Brabant1 0 1 2 0 1
Antwerpen 1 0 1 1 1 2
Limburg 0 3 0 0 2 0
Over heel 
Vlaanderen0 1 1 1 0 0
Totaal 4 4 4 4 4 4
b) Het aantal ingediende projecten varieert van 5 tot 25. In jaren met een populair en 
toegankelijk thema worden opvallend meer projecten ingediend. In de evolutie van 
de goedkeuringen per provincie is geen trend op te merken. 
3. a)Boerennatuur Vlaanderen: Vogelstoppelboeren (2022)
Met een nauwe samenwerking tussen landbouwers, natuurbeschermers en 
plattelandsactoren in Zuid-West-Vlaanderen wil het project een 
akkervogelmaatregel, namelijk graanstoppels, monitoren, uittesten in de praktijk 
en proberen op te schalen bij een positief resultaat. 
Het project beantwoordt aan de thematiek van de oproep. Aangezien de maatregel 
om graanstoppels te laten staan op een veld weinig inspanning vraagt van de 
landbouwer is deze ook praktisch inpasbaar. Bij de jury bestaat voornamelijk twijfel 
over het verdienmodel. Aangezien het project een verderzetting is van een bestaand 
project scoorde het ook minder goed op vlak van innovatie.
Dit project werd niet geselecteerd binnen de projectoproep 2022.
Inagro: Ecologische waterberging als natuurlijk kapitaal voor landbouw én 
natuur (2021)
Het project sluit onvoldoende aan bij het thema van dit jaar. Er wordt niet ingegaan 
op een verdienmodel voor de landbouw en het gaat niet over de bedrijfsvoering. Er 
wordt in het project geen methode naar voor geschoven om het financieel voordeel 
af te wegen van een natuurlijk ingericht waterspaarbekken t.o.v. een klassiek. Het 
is eerder een communicatieproject tussen vergunningverlenende overheid en 
stakeholders.
Er worden geen veldrealisaties beoogd in dit project. Men hoopt, door de neuzen in 
dezelfde richting te krijgen, om een verhoging en versnelling van de aanleg van 
waterspaarbekkens te krijgen. De dialoog die op gang gebracht wordt in het project 
tussen landbouw en natuur zou er toe moeten leiden dat de eisen gesteld aan 
landbouwers realistischer zijn.
Toch is het volgens de jury een zeer waardevol en resultaatsgericht uitgewerkt 
project. Er is bijvoorbeeld een uitgebreid communicatieplan waaruit blijkt dat er 
veel en ruim gecommuniceerd zal worden. Landbouwers worden matig actief 
betrokken. Het project is vooraf ruim afgetoetst met de partners. Daarnaast is het 
zeer relevant voor de landbouw en in het bijzonder voor de streek.
De jury/ANB verwijst nog naar nuttig te maken links met het aan UA en KUL 
gegunde onderzoeksproject Turquoise (rond blauwgroene maatregelen in de open 
ruimte) en een te starten traject tussen oa ANB, VMM, VLM, INBO en KUL waarin 
user cases rond  remote sensing studie zal doen naar kansrijke zones voor 
waterstockage en -infiltratie in Vlaanderen
Dit project werd niet geselecteerd binnen de projectoproep 2021.
RLWesthoek: Poelen voor landbouwers en amfibieën in de Westhoek 
(2021)
Het project focust op het nut van poelen voor landbouwers (waterberging en 
infiltratie). Er is vooral aandacht voor het inschatten van de investeringskost en 
minder op de voordelen. Er worden weinig data bijgehouden, vnl. de waterstanden. 
Er worden enkele demopoelen aangelegd. De jury oordeelde dat hier 
inhoudelijk/technisch meer diepgang mogelijk was. Risico’s voor droogval zijn reëel 
– zinvol te bekijken is dan aanleg met een beperkt, ondiep klei/betoniet/leemlaagje 
onder de poelbodem, en wat daarbij vereist is qua vergunbaarheid. 
Randvoorwaarden zoals nabijheid van kle's (als corridor en/of winterhabitat voor 
amfibieën), nabije variatie aan teelten, mogelijke multifunctionaliteit van poelen 
(met mogelijk ook invang van sediment en nutriënten, en hergebruik hiervan bij 
schoning) zijn ook relevant. Het is veeleer een poelenactie van het RL dan een 
project samen met de landbouwers. Voor de rest is de opzet duidelijk en helder. De 
communicatie zal gebeuren o.a. via infobrochure. Er is een minimale betrokkenheid 
van de landbouwers
Dit project werd niet geselecteerd binnen de projectoproep 2021.
Rik Delhaye: Swails (correct: Swales) (2021)
Het project is summier uitgewerkt. Het voorziet geen verspreiding van de resultaten 
naar andere landbouwers. De voordelen van het systeem worden benoemd, maar 
er zijn geen analyses van de effecten, er wordt geen methode uitgewerkt om deze 
‘becijferbaar’ te maken.
Dit project werd niet geselecteerd binnen de projectoproep 2021.
ILVO: KEERPUNT (2020)
De betrokkenheid van de doelgroep burgers is zeer goed, maar de betrokkenheid 
van boeren onvoldoende. Het projectvoorstel is nog te weinig concreet naar acties.
Dit project werd niet geselecteerd binnen de projectoproep 2020.
Naturalgrown: Residu en emissievrij telen (2020)
Het project past binnen het thema van de oproep en spreekt hiervoor de 
strategische aspecten aan: bodembiologie en voedingswaarde. Het gaat over een 
adviesbureau en er spelen commerciële belangen. Daarnaast is er onvoldoende 
kennisverspreiding en het is onduidelijk wat er precies onder de opleidingsinhoud 
valt.
Dit project werd niet geselecteerd binnen de projectoproep 2020.
Steven Heyde: Potentieel en meerwaarde van voedselbossen (2020)
Dit project was gedetaileerd uitgewerkt, voorziet in wetenschappelijke 
ondersteuning en kent een brede betrokkenheid van actoren. Daarnaast is het meer 
gericht op de maatschappij dan op andere landbouwers. 
Dit project werd, in afweging ten opzichte van de 4 wel geselecteerde projecten, 
niet geselecteerd binnen de projectoproep 2020.
Rik Delhaye: Contourboslandbouw voorbereidend op klimaatwisseling 
(2019)
Het project sluit aan bij de hoofddoelstellingen en het thema van de oproep. De 
gevraagde subsidie dient vooral voor de aanplant en onderhoud van bomen i.h.k.v. 
een contourboslandbouwproject. Volgens de jury zijn hiervoor middelen te bekomen 
bij Departement Landbouw en Visserij. Verder is de aanvraag te summier 
uitgewerkt om voor subsidie in aanmerking te komen.
Zoemrijke graslanden – RL Houtland (2018)
Het voorgestelde project beantwoordt niet aan de inhoudelijke doelstelling van de 
oproep. De landbouwer is in het project de uitvoerder van een bepaald beheer. Er 
is geen aandacht voor de opname van een bepaalde maatregel in de bedrijfsvoering 
en ook niet voor de 'win-win' voor natuur of landbouw.
b) Het aantal ingediende projecten vanuit West-Vlaanderen is eerder laag. Een blik op 
de redenen voor het niet toekennen van de projecten, leert ons dat meermaals gaat 
over projecten die of onvoldoende of summier uitgewerkt zijn, of projecten die niet 
of onvoldoende beantwoorden aan de doelstellingen van de projectoproep.
c) Het lijkt me logisch dat de kwaliteit van het projectvoorstel, m.a.w. het efficiënt en 
doeltreffend inzetten van subsidiemiddelen primeert boven regionale spreiding. In 
die zin lijkt het niet opportuun hierin bij te sturen of te remediëren. Wel kullen we 
in de toekomst een extra inspanning doen om de oproep te verspreiden in West-
Vlaanderen om zo de kans op kwalitatieve projecten te verhogen.
4. Via deze projectoproep ondersteun ik initiatieven die goede praktijkvoorbeelden 
verspreiden en ondersteunen.
BIJLAGE
Overzichtstabel projecten Landbouw-Natuur 2018-2023
