title: Virtueel museum FAAM - Lancering
thema: Cultuur
Onroerend erfgoed
pdf link: https://docs.vlaamsparlement.be/pfile?id=2058708
thema link: https://www.vlaamsparlement.be/parlementaire-documenten/schriftelijke-vragen/1815522
SCHRIFTELIJKE VRAAG
nr. 186
van STEPHANIE D'HOSE
datum: 21 maart 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Virtueel museum FAAM  -  Lancering
Op 12 maart 2024 werd het virtuele museum FAAM gelanceerd, onder het toeziende oog 
van de Mammoet van Dendermonde - de AR-versie weliswaar. FAAM bundelt 150 
‘belevingen’ op 500 plaatsen in Vlaanderen. Het toont gebruikers de weg naar het in 
Vlaanderen aanwezige erfgoed.
Over het virtuele museum is het discours van mijn fractie altijd geweest dat dit verhaal 
vooral een meerwaarde moet zijn voor onze erfgoedsector en dat het die sector geen geld 
mag kosten. Om dat te doen, moet een gepaste governance structuur gevonden worden, 
waarbij ook de sector zelf betrokken is. Op die manier kan het best bepaald worden wat 
het virtuele museum aanvullend kan betekenen voor de erfgoedsector.
Ook zijn er langs dit traject kansen om in te springen op de technologische innovaties. Wij 
zien het tot slot ook als een belangrijke impuls voor het verbinden van vraag en aanbod in 
de erfgoedsector.
1. Tijdens de gedachtewisseling van 23 november 2023 liet de minister zijn licht al 
schijnen op de financiering van het project. Het ging om 1 miljoen euro recurrent, met 
daarbovenop 400.000 euro voor digitale ondersteuning aan erfgoedspelers en lokale 
besturen. 
Op welk totaalbudget wordt er afgeklopt voor het project FAAM? En hoeveel geld zal 
er de komende jaren voor worden uitgetrokken?
2. Hoe ziet de governance structuur van FAAM er precies uit? Wordt het veld verder 
betrokken en onder welk vehikel komt het verhaal? Werd er een aparte vzw opgericht?
3. De minister liet eerder weten dat het zijn ambitie is om met het virtuele museum nog 
meer bezoekers naar musea en andere erfgoedsites te krijgen. 
Kan de minister toelichten hoe FAAM inclusief en toegankelijk is voor alle burgers van 
Vlaanderen, ongeacht hun achtergrond of technologische mogelijkheden? Hoe wordt 
een zo breed mogelijk publiek bereikt? Hoe zal het virtuele museum onze bestaande 
en erkende musea versterken?
4. Op 12 maart vond de lancering plaats in Dendermonde. De minister liet eerder weten 
ook communicatie op te zetten in de andere Vlaamse provincies.
Wanneer staan die gepland? 
5. Hoe positioneert FAAM zich precies tegenover de bestaande ErfgoedApp? Op welke 
manier biedt FAAM een meerwaarde, en werd erover gewaakt dat die applicaties 
complementair zijn?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 186 van 21 maart 2024
van STEPHANIE D'HOSE
1. Sinds de start van de uitvoering van het project in 2021 is er 1 miljoen euro per jaar 
besteed, voor een totaal van 3 miljoen euro tot aan de lancering. Voor de verdere 
groei en het beheer van FAAM wordt er jaarlijks 1 miljoen euro recurrent voorzien. 
Voor meer details verwijs ik graag naar het antwoord op schriftelijke vraag nr. 179.
2. In de projectfase is een beheersplan uitgewerkt met daarin drie kerntaken: redactie in 
samenwerking met de brede erfgoedsector, promotie en technisch beheer. Die kunnen 
uitgevoerd worden door een nieuwe organisatie of – kostenefficiënter – binnen een 
bestaande structuur. Tijdens gesprekken met potentiële beheerspartners gaven twee 
ervan aan dat ze FAAM als tandem willen exploiteren. De overdracht is voorlopig 
gepland op het einde van het eerste kwartaal van 2025. Tot die tijd beheert DCJM 
FAAM verder. 
Net zoals tijdens het project wordt de band met de sector onderhouden voor het 
redactionele luik van FAAM. Voorstellen voor erfgoedverhalen blijven toekomen via de 
projectsite, en in mei voorzien we provinciale redactieworkshops met de sector.
3. Als virtueel museum veronderstelt FAAM een toegang tot een digitaal toestel met een 
internetverbinding. FAAM is geoptimaliseerd voor een smartphone, het meest 
wijdverspreide digitale toestel. Omdat het museum niet alleen als app maar ook als 
webtoepassing is gebouwd, is FAAM ook toegankelijk via de browser op een tablet, 
laptop of desktop computer, dus ook voor dergelijke apparaten in bijvoorbeeld scholen 
of openbare bibliotheken.Qua taalgebruik zet FAAM in op een leesniveau vanaf 12 
jaar. Voorlopig wordt FAAM alleen in het Nederlands aangeboden, maar het 
onderliggende platform is klaar om vertalingen toe te voegen. 
Er blijft aandacht gaan naar toegang voor blinden, slechtzienden, doven en 
slechthorenden. Voor deze laatsten is er bij gesproken tekst steeds een ondertiteling 
voorzien.
FAAM wil de weg wijzen naar het erfgoedaanbod in Vlaanderen. De belevingen 
bevatten daartoe ‘calls to action’ die verwijzen naar erfgoedbeheerders- en 
beoefenaars. Deze worden ook getoond op de kaart. Ook de evenementen die UiT in 
Vlaanderen publiceert worden hernomen in FAAM.
4. In Oostduinkerke is een persmoment gepland op 18/6. Voor Leuven (tweede helft 
mei), Beringen (eerste helft juni) en Antwerpen ligt de exacte datum nog niet vast.
5. Tijdens de projectfase is de positionering van FAAM onderzocht in een bevraging met 
de erfgoedsector: het virtueel museum moet het publiek verbreden en de weg wijzen 
naar het fysieke en digitale erfgoedaanbod in Vlaanderen. De inhoud van de 
Erfgoedapp maakt deel uit van dat aanbod en FAAM wil gebruikers daar dus ook naar 
verwijzen. 
