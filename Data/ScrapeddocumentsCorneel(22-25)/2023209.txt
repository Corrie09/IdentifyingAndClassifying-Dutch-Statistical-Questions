title: Mediabedrijven - Onderling adverteren
thema: Media
pdf link: https://docs.vlaamsparlement.be/pfile?id=2023209
thema link: https://www.vlaamsparlement.be/parlementaire-documenten/schriftelijke-vragen/1786848
SCHRIFTELIJKE VRAAG
nr. 45
van MARIUS MEREMANS
datum: 8 december 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Mediabedrijven  -  Onderling adverteren
In het Mediadecreet, de Beheersovereenkomst en het Kader Merchandising en 
Nevenactiviteiten worden criteria opgenomen waaraan reclame van commerciële spelers, 
maar ook de boodschappen van algemeen nut op de VRT moeten voldoen. Die regels 
gelden zowel voor radio als voor tv. Iedere speler kan altijd een aanvraag indienen om 
reclametijd op de VRT te verkrijgen, het is vervolgens aan de VRT om dat al dan niet goed 
te keuren. In dat opzicht is het dus perfect mogelijk dat andere mediabedrijven reclametijd 
op de VRT aanvragen en kunnen kopen.
Daarnaast maakt de VRT ook gebruik van haar eigen kanalen om concullega’s van andere 
media uit te nodigen. Dat past binnen strategische doelstelling 6, maar is ook een bepaalde 
vorm van (onrechtstreekse) reclame.
Uiteraard geldt het omgekeerd voor private mediabedrijven dat zij kunnen kiezen om 
advertenties van de VRT uit te zenden of VRT-personeel uit te nodigen in de eigen 
programmatie.
1. Kan de minister een lijst bezorgen van alle mediabedrijven die de laatste vijf jaar 
adverteerden op VRT-kanalen. Gelieve op te delen in radio, tv, online en per medium 
voor welk mediabedrijf en/of -merk.
2. Kan de minister een lijst bezorgen van alle reclame die de VRT maakte via niet-VRT-
kanalen de afgelopen 5 jaar. Gelieve op te delen in radio, tv, online en per medium 
via welk bedrijf en/of welke reclameregie.
3. Kan de minister een lijst bezorgen van werknemers van andere mediabedrijven die in 
eigen VRT-programmatie werden uitgenodigd. Gelieve op te delen in radio, tv, online, 
en per medium namens welk mediabedrijf en -merk en in welk VRT-programma.
4. Kan de minister ten slotte een lijst bezorgen van VRT-personeel dat aanschoof in 
programma’s van private mediabedrijven. Gelieve op te delen in radio, tv, online, en 
per medium bij welk mediabedrijf en -merk en in welk programma.
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 45 van 8 december 2023
van MARIUS MEREMANS
Zoals u weet werkt en rapporteert VRT op basis van een beheersovereenkomst. In de 
beheersovereenkomst staat de opdracht die de VRT moet vervullen en de doelstellingen 
die zij moet behalen. VRT communiceert daar open en transparant over, o.a. via het 
jaarverslag.
VRT kan dan ook geen gedetailleerde rapportering aanleveren over de gevraagde zaken.
1-2. De gevraagde informatie behoort tot de werking van VAR waarover VRT niet 
rapporteert. Uiteraard adverteren er veel bedrijven via de kanalen van VRT, vooral 
via radio en in mindere mate via televisie en online.
3-4.Er bestaat tussen de verschillende omroepen (Play Media, DPG Media en VRT) een 
uitwisselingssysteem van schermgezichten. Op die manier wordt erover gewaakt dat 
dit min of meer in evenwicht blijft. Dit systeem bestaat al jaren. En de samenwerking 
verloopt in een goede verstandhouding.
Het uitwisselingssysteem gaat enkel over de uitwisseling van exclusieve gezichten, dus 
niet alle medewerkers/freelancers van de verschillende omroepen. Bijvoorbeeld Fien 
Germijns (VRT-gezicht) die in Bake-off Kersteditie op Play4 te zien is, Koen Wauters 
(VTM-gezicht) die in Alleen Elvis op Canvas te zien is of Erik Van Looy (Play-gezicht) 
die te zien is in De dag van vandaag op VRT 1.
