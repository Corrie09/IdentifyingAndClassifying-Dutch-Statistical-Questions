title: Onderwijs - Invoering flexi-jobs
thema: Onderwijs en Vorming
pdf link: https://docs.vlaamsparlement.be/pfile?id=2007238
thema link: https://www.vlaamsparlement.be/parlementaire-documenten/schriftelijke-vragen/1771820
SCHRIFTELIJKE VRAAG
nr. 62
van JAN LAEREMANS
datum: 17 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijs  -  Invoering flexi-jobs
De Federale Regering besloot in de schoot van de begroting om het systeem van flexi-jobs 
uit te breiden en ook mogelijk te maken in het onderwijs en de kinderopvang. Door mensen 
die al minimum voor 4/5de werkzaam zijn toe te laten om onbelast en flexibel bij te 
verdienen, beoogt de Federale Regering hiermee de krapte op de arbeidsmarkt in die 
sectoren aan te pakken. Deze beslissing van de Federale Regering komt ook tegemoet aan 
de vraag van de Vlaamse Regering, die minister-president Jambon ook nog eens duidelijk 
onderstreepte tijdens de afgelopen Septemberverklaring.
De minister heeft al meermaals verklaard dat hij grote voorstander is van de mogelijkheid 
tot flexi-jobben in het onderwijs om zo het lerarentekort mee aan te pakken, en hij 
verklaarde bij vorige mondelinge vragen dat hij ter zake meermaals heeft gevraagd om 
medewerking van de Federale Regering. Die is nu dus op de vraag ingegaan, maar 
desalniettemin zijn er in het veld toch nog veel vragen rond het statuut en de modaliteiten 
van flexi-jobbers in het onderwijs.
1. Wordt flexi-jobben effectief mogelijk voor alle ambten in het onderwijs, dus voor zowel 
wervingsambten (bv. onderwijzer, leraar), selectieambten (bv. technisch adviseur, 
adjunct-directeur), bevorderingsambten (directeur, beheerder) als voor meesters-, 
vak- en dienstpersoneel? Of worden er bepaalde ambten uitgesloten?
2. Wat betreft flexi-jobbers in wervingsambten, die dus deeltijds les zouden geven: wordt 
er voor die categorie een speciaal apart statuut gecreëerd of zullen die net zoals 
gewone interimarissen ingeschreven worden in het statuut van een tijdelijke 
aanstelling van bepaalde duur (TABD)? Wat zal het profiel zijn van die leraar, is dat 
het gebruikelijke lerarenprofiel of zal dat profiel veeleer aanleunen bij dat van de 
gastleraar of dat van de leerkracht met een dienstverleningscontract?
3. Zal een flexi-jobber ook dienstanciënniteit kunnen opbouwen en dus ook eventueel in 
aanmerking komen voor een tijdelijke aanstelling van doorlopende duur (TADD) of 
zelfs een benoeming als die persoon beschikt over de vereiste diploma’s en voldoende 
dienstanciënniteit op de teller heeft en er vrije uren beschikbaar zijn? Gezien de aard 
van het systeem van flexi-jobbers lijkt dat niet de bedoeling te zijn?
4. De Federale Regering kondigde aan dat voor flexwerk het barema zal gelden dat ook 
voor gewone werknemers in de sector geldt. Dat zou in het onderwijs dan willen 
zeggen dat een flexi-jobber het loon zal verdienen in anciënniteitstrap 0 van de 
salarisschaal die op basis van diens diploma op hem/haar van toepassing is (bv. 
salarisschaal 301 voor bachelors, salarisschaal 501 voor masters).
Kan een flexi-jobber die eerder al (kort) in het onderwijs heeft gewerkt die ervaring 
ook laten meetellen en hoeft die dan in die hoedanigheid niet in trap 0 te starten? Zal 
een flexi-jobber ook geldelijke (loon)anciënniteit opbouwen tijdens z’n flexi-job in het 
onderwijs?
5. De Federale Regering kondigde aan dat er vanaf volgend jaar een limiet komt op 
hoeveel men als flexi-jobber onbelast kan bijverdienen. Flexwerk mag minimaal 3 uur 
en maximaal 9 uur op één dag. De Federale Regering wil werk maken van een online 
platform waar men kan zien hoeveel uren men al gewerkt heeft als flexi-jobber. 
Natuurlijk zitten we in onderwijs met het gegeven dat de opdrachten van leraren niet 
worden berekend in 38-uren-werkweken, maar in prestatienoemers per 
onderwijssegment, graad en diploma, gebaseerd op het aantal lesuren dat men geeft. 
Natuurlijk weet iedereen dat er veel meer bij komt kijken dan enkel de lesuren 
aframmelen, bv. 6 uur lesgeven betekent eigenlijk minimaal zo’n 10 uren werk door 
de voorbereidingen, evaluaties, overleggen, etc.
Hoe zal dat verschil in urenberekening worden aangepakt?
6. Er zijn ook veel vragen bij de kwaliteit van en de diplomavereisten voor de mensen 
die men op die manier zou aantrekken, zeker als het gaat over het pedagogisch-
didactisch aspect van het leraarschap. De minister heeft al eens geopperd dat naar 
zijn mening die flexi-jobbers geen pedagogisch diploma zouden moeten hebben en (in 
tegenstelling tot zijinstromende leraren-in-opleiding) ze ook niet per se aspiraties 
moeten hebben om dat te halen. De minister heeft echter met de creatie van het 
stelsel van de gastleraar, waarbij een gastleraar zonder enige formele decretale 
diplomavereiste tot een derde van een opdracht mag vullen, al een voor onze 
onderwijskwaliteit erg risicovol precedent gecreëerd. Als er nu nog een groot aantal 
flexi-jobbers bijkomt die geen (pedagogisch) diploma hebben, dan wordt ons onderwijs 
qua kwaliteitsvereisten aan onze leraren echt een potpourri. 
Hoe zit het dus met de kwaliteits- en diplomavereisten voor personen die als flexi-job 
deeltijds zouden willen lesgeven?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 62 van 17 oktober 2023
van JAN LAEREMANS
We hebben nog een aantal inhoudelijke en juridisch-technische vragen aan de federale 
overheid gesteld over de daadwerkelijke draagwijdte van de uitbreiding van flexijobs naar 
onderwijs. Zodra alles duidelijk is, zullen we bekijken hoe we hiermee aan de slag kunnen. 
