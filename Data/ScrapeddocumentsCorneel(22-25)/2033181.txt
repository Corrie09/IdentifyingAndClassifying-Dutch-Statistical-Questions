title: Mentaal welzijn kinderen en jongeren - Hulplijnen Awel
thema: Jeugdbeleid
Welzijn en Gezin
pdf link: https://docs.vlaamsparlement.be/pfile?id=2033181
thema link: https://www.vlaamsparlement.be/parlementaire-documenten/schriftelijke-vragen/1791938
SCHRIFTELIJKE VRAAG
nr. 51
van BRECHT WARNEZ
datum: 5 januari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Mentaal welzijn kinderen en jongeren  -  Hulplijnen Awel
Waakzaamheid over het mentaal welzijn van de meest kwetsbare groepen in de 
samenleving, zoals kinderen in een onveilige thuissituatie, blijft belangrijk. Vooral kinderen 
en jongeren ervaren zeer veel onzekerheid en stress. Om die reden is het cruciaal om 
blijvend in te zetten op (online) ondersteuning.
Awel vervult een essentiële rol als vertrouwd aanspreekpunt voor jonge individuen die 
vragen hebben, verhalen willen delen of met problemen kampen. De aanpak door Awel is 
gebaseerd op luisteren en begrijpen. Wanneer kinderen en jongeren contact opnemen met 
Awel, worden ze ontvangen door vrijwilligers die met oprechte interesse en empathie 
luisteren naar wat hen bezighoudt. De vrijwilligers zijn speciaal opgeleid door Awel om op 
een effectieve en ondersteunende manier met jongeren in gesprek te gaan. De gesprekken 
zijn volledig anoniem, waarbij Awel zich inzet om de identiteit van degenen die contact 
opnemen te beschermen en vertrouwelijkheid te waarborgen.
Wat Awel bijzonder maakt, is dat het jongeren niet alleen de mogelijkheid biedt om te 
praten, maar ook om vragen te stellen en antwoorden te geven via verschillende kanalen 
zoals telefonische gesprekken, e-mails, chats en een forum. Het is geruststellend te weten 
dat jongeren op een laagdrempelige manier toegang hebben tot deze bron van steun en 
begrip, vooral omdat de gesprekken met Awel volledig gratis zijn.
Het werk van Awel is afhankelijk van toegewijde vrijwilligers die hun tijd en vaardigheden 
belangeloos inzetten. Die vrijwilligers zijn van onschatbare waarde, omdat ze niet alleen 
informatie verstrekken, maar ook een luisterend oor bieden aan jongeren die zich vaak 
onzeker of angstig voelen.
Awel's missie om elk kind en elke jongere een veilige plek te bieden om hun gedachten en 
gevoelens te uiten, en hun visie om kinderen en jongeren serieus te nemen en hen in hun 
kracht te zetten, verdient onze erkenning en steun.
Graag alle data in Excel beschikbaar stellen.
In opvolging van mijn schriftelijke vraag nr. 168 van 12 juli 2022 heb ik volgende vragen.
1. Hoeveel kinderen en jongeren wendden zich sinds 2019 tot op heden tot Awel? 
a) Graag een overzicht van het totaalaantal beantwoorde oproepen per maand en 
per jaar, per leeftijdsgroep van de oproepers.
b) Hoe verhouden die cijfers zich tot de aantallen gedurende dezelfde periode in 
dezelfde referentieperiode in 2022? Indien een groot verschil werd gemeten, hoe 
evalueert de minister dit?
2. Heeft de minister zicht op de redenen waarom kinderen en jongeren contact opnemen 
met Awel? Zo ja, graag een overzicht of een weergave van de zorgen en vragen. 
3. Vraagt de minister feedback aan bepaalde actoren zoals onderwijsverstrekkers, centra 
voor leerlingenbegeleiding (CLB’s) e.a. om zo te weten te komen wat kinderen en 
jongeren vinden van Awel?
Zo ja, hoe en op welke termijn koppelt de minister deze feedback terug naar die 
hulplijnen?
Zo niet, lijkt dit de minister nuttig? Hoe zou de minister het organiseren?
4. In het antwoord op schriftelijke vragen nr. 119 van 21 april 2020 en nr. 176 van 20 
december 2021 gaf de minister aan dat het onlinehulpaanbod voor jongeren prioriteit 
krijgt wat betreft de uitbreidingsmogelijkheden. 
a) Zijn er sindsdien bijkomende concrete initiatieven en projecten gelanceerd die 
specifiek aan de hulpvraag van kinderen en jongeren tegemoetkomen?
b) Worden nog nieuwe initiatieven gepland? Zo ja, graag plan van aanpak met timing 
en budget.
5. Uit cijfers blijkt dat kinderen al heel jong een beroep doen op onlineplatformen.
a) Op welke manier probeert Awel meer jonge kinderen te laten kennismaken met 
hun onlineplatform?
b) Wordt er ook nagedacht over offlinemethodes voor kinderen die geen mobiel 
toestel tot hun beschikking hebben? Zo ja, graag een overzicht.
6. Awel vult haar personeel aan met heel wat vrijwilligers. 
Wat is de verhouding tussen vrijwilligers en personeel?
a) Hoeveel vrijwilligers staan er ten opzichte van hoeveel personeelsleden? Graag een 
overzicht van de aantallen voor de laatste 5 jaar.
b) Welke taken zijn voorbehouden aan vrijwilligers en welke aan personeel?
c) Heeft de minister zicht op hoeveel bijkomende vrijwilligers Awel tweemaal per jaar 
aanwerft?
d) Hoe evalueert de minister de opleiding van vrijwilligers die dient te worden gevolgd 
om te kunnen antwoorden?
e) Beschikt Awel door de samenwerking tussen beroepskrachten en vrijwilligers over 
voldoende mensen om de werking te verzekeren?
7. In zijn antwoord op vraag nr. 168 van 12 juli 2022 gaf de minister aan dat Awel in het 
jaar 2021 in hoge mate de doelstellingen en indicatoren verbonden aan de 
subsidieovereenkomst en de werkingssubsidie realiseert.
a) Hoe apprecieert de minister de huidige werking en het bereik? Op welke manier 
wordt dit alles geëvalueerd?
b) Geldt hetzelfde voor het jaar 2022?
c) Welke doelstellingen en indicatoren werden niet of in mindere mate gerealiseerd?
d) Welke stappen onderneemt de minister om ook deze te - laten - realiseren?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 51 van 5 januari 2024
van BRECHT WARNEZ
1. Graag start ik de beantwoording van deze vraag met een algemene duiding, die ik ook 
meegaf in mijn antwoord op uw schriftelijke vraag nr. 168 van 12 juli 2022. Awel 
publiceert jaarlijks een rapport met cijfergegevens met inbegrip van een uitlichting van 
accenten en thema’s van het afgelopen werkjaar. Jaarcijfers van 2017 zijn publiekelijk 
raadpleegbaar via de link https://awel.be/cijfers. Het jaarrapport 2023 is nog in 
opmaak en werd dus nog niet online geplaatst. 
Awel moet uiterlijk op 31 maart 2024 bij het Departement Cultuur, Jeugd en Media de 
jaarlijkse verslaggeving indienen om de aanwending van de werkingssubsidie 2023 te 
verantwoorden. Mijn administratie beschikt dus nog niet over de cijfers van het 
werkingsjaar 2023 en de gegevens omtrent het aantal beantwoorde oproepen zijn 
beschikbaar per jaar maar niet per maand.
Het is bijgevolg nog niet mogelijk om de cijfers van 2022 en 2023 te vergelijken en 
uitspraken te doen over de evolutie van het bereik.
Het is tevens niet mogelijk om gedetailleerde antwoorden te bezorgen omtrent de 
leeftijd van bezoekers. Als laagdrempelige luisterlijn werkt Awel anoniem. Awel heeft 
dus maar in een beperkt aantal gevallen zicht op de leeftijd van de oproepers, nl. indien 
oproepers dit zelf spontaan meegeven tijdens het gesprek. Een opsplitsing maken naar 
leeftijdsgroep is dus weinigzeggend, gezien leeftijd dikwijls "onbekend" is aan de lijn of 
op het scherm. 
Voor het overzicht van het aantal beantwoorde oproepen van 2019 tot en met 2022 
verwijs ik naar mijn antwoord op schriftelijke vraag nr. 88 van Hannes Anaf van 17 
februari 2023, meer bepaald deelvraag 1.
2. Voor een overzicht van de meest bezochte pagina’s in de jaren 2020, 2021, 2022 en 
2023 op de website van Awel verwijs ik naar vraag nr. 141 van Freya Perdaens van 16 
mei 2023, meer bepaald deelvraag 2. De thema’s kunnen voortdurend worden 
geraadpleegd op de website: https://awel.be/themas.
3. Awel heeft in het kader van gerichte doorverwijzing structurele samenwerkingen met 
het JAC, Nupraatikerover, CLBch@t en Tejo, zoals in de subsidieovereenkomst tussen 
het Departement Cultuur, Jeugd en Media en Awel is voorzien. Het is niet aan de 
Vlaamse overheid om op het operationele niveau tussen te komen. 
4. Ik herinner eraan dat Awel een luisterlijn is, geen hulplijn. Hulplijnen worden 
ondersteund in het beleidsdomein Welzijn, Volksgezondheid en Gezin. 
Ik verhoogde naar aanleiding van de beleidsnotaronde in 2020 het subsidiebedrag van 
€ 486.892 in 2021 tot € 607.688 in 2022. Het bedrag is intussen geïndexeerd tot € 
628.957 in 2023.
Daarnaast kende ik in 2022 Awel € 92.500 toe naar aanleiding van de oorlogssituatie 
in Oekraïne, meer bepaald om een chatbox te ontwikkelen voor kinderen en jongeren 
die uit Oekraïne gevlucht zijn en in Vlaanderen en Brussel verblijven. Dit project werd 
verlengd tot 30 juni 2023 voor een bedrag van € 49.000.
Voor 2024 kende ik Awel € 61.000 toe in het kader van de subsidielijn experimentele 
projecten om te connecteren met kinderen en jongeren via sociale media.
5. Kinderen en jongeren kunnen Awel contacteren via vier contactkanalen: telefoon, chat, 
e-mail en forum. Die verscheidenheid draagt ertoe bij dat ook kinderen zonder 
smartphone de weg vinden naar Awel. Daarnaast maakt de vereniging haar aanbod op 
verschillende manieren bekend: bv. Awel is een knop in het keuzemenu van 
Smartschool, ze werkt samen met de VRT en DPG Media die Awel vermelden in 
programma’s en reportages, en ze is aanwezig op jeugdfestivals zoals Popeiland en 
Pennenzakkenrock. Awel verdeelt o.m. op evenementen en scholen ook folders, 
stickers en festivalbandjes. Er zijn verschillende manieren waarop kinderen Awel 
kunnen leren kennen.
6. a) Voor het overzicht van het aantal vrijwilligers alsook het aantal werknemers, 
uitgedrukt in VTE en in hoofden, van 2018 tot en met 2022 verwijs ik naar mijn 
antwoord op schriftelijke vraag nr. 88 van Hannes Anaf van 17 februari 2023, meer 
bepaald deelvraag 4. Voor meer zicht op de cijfers van 2023, verwijs ik naar het 
uiterlijk tegen 31 maart in te dienen werkingsverslag van Awel.
b) De vrijwilligers luisteren naar de kinderen en jongeren. De beroepskrachten zorgen 
voor de omkadering, zoals bv. het opleiden van de vrijwilligers, het ontwikkelen van 
instrumenten voor de bewaking van de kwaliteit en het voorzien van technische 
middelen.
c) Voor cijfergegevens omtrent aanwerving van vrijwilligers in 2023 verwijs ik naar 
het uiterlijk tegen 31 maart in te dienen verslag van Awel.
d) De werving en opleiding van vrijwilligers is een van de strategische doelstellingen 
in de subsidieovereenkomst tussen het Departement Cultuur, Jeugd en Media en 
Awel. Nieuwe vrijwilligers doorlopen een meerdaags opleidingstraject met inbegrip 
van opleiding in communicatievaardigheden, thematische vormingen en stages. Dit 
traject duurt gemiddeld zes maanden.
Voor actieve vrijwilligers organiseert Awel thematische vormingen, intervisies en 
bezoeken aan organisaties waarnaar Awel doorverwijst.
Awel evalueert regelmatig haar vrijwilligers en geeft hen feedback. In hun advies 
over de beleidsnota 2022-2025 van de vereniging stellen de administratie en de 
beoordelingscommissie vast dat Awel stevig investeert in de opleiding van haar 
vrijwilligers. Het engagement van de vrijwilligers is een sterkte van de vereniging. 
Ik ben tevreden dat Awel haar vrijwilligers op een dergelijke manier omkadert.
e) Awel werkt met contactmomenten. Deze verschillen per contactkanaal, rekening 
houdend met eerdere evaluaties en feedback van de oproepers. Awel streeft ernaar 
om steeds meer oproepen van kinderen en jongeren te kunnen beantwoorden. 
Enerzijds door meer vrijwilligers te werven, anderzijds door te innoveren wat betreft 
de kanalen. Ik verwijs in dit verband naar bv. de peer-to-peer-chat.
Ik herinner eraan dat ik het subsidiebedrag verhoogde naar aanleiding van de 
beleidsnotaronde in 2020. In 2025 kan de vereniging opnieuw een beleidsnota 
indienen voor de periode 2026-2030. 
Awel zet de beschikbare middelen maximaal in om voor zoveel mogelijk kinderen 
en jongeren bereikbaar te zijn. Zo geven ze bij de chatfunctie uitdrukkelijk de 
boodschap dat oproepers maximaal één uur kunnen chatten zodat ook anderen de 
kans krijgen om met Awel te chatten.
Het is onmogelijk om louter met beroepskrachten dezelfde capaciteit te realiseren. 
Awel geeft aan dat het engagement van de vrijwilligers onbetaalbaar is.
7. Naar aanleiding van het toezicht op de verantwoording van de subsidies voor 2022 
stelde de administratie vast dat Awel de doelstellingen en indicatoren in hoge mate 
realiseerde. In drie van de tientallen indicatoren bleef Awel onder de verwachtingen: 
(a) het aantal bezoeken op de website daalde, maar Awel registreerde meer 
betekenisvolle bezoeken; (b) het aantal chat- en telefoongesprekken was lager dan 
verwacht, maar de gesprekken duurden langer; en (c) Awel organiseerde minder 
opleidingstrajecten, omdat ze per traject meer deelnemers bereikt. De vereniging 
motiveerde in voldoende mate waarom ze de beoogde resultaten niet behaalde. De 
administratie volgt dit verder op in dialoog met de vereniging.
Ik kijk uit naar de uitkomst van het toezicht door mijn administratie op de 
verantwoording van de subsidies voor 2023. Op basis van het informatie over 2022, 
stel ik vast dat Awel vooralsnog op de goede weg is om haar doelstellingen voor de 
beleidsperiode 2022-2025 te realiseren.
