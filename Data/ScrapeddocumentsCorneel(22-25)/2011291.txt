title: Gentse overstorten - Meetnet
thema: Natuur en Milieu
pdf link: https://docs.vlaamsparlement.be/pfile?id=2011291
thema link: https://www.vlaamsparlement.be/parlementaire-documenten/schriftelijke-vragen/1774874
SCHRIFTELIJKE VRAAG
nr. 86
van STIJN DE ROO
datum: 25 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Gentse overstorten  -  Meetnet
In mijn schriftelijke vraag nr. 967 van 14 juli 2023 informeerde ik naar de sanering van de 
Gentse overstorten, die een onderschatte bron van vervuiling zijn binnen het systeem van 
de Gentse binnenwateren. Zij lozen bij hevige regen ongezuiverd rioolwater in het 
watersysteem. Bij een perfect werkend systeem zijn overstorten in principe overbodig. Het 
regenwater wordt dan apart opgevangen en infiltreert in de bodem of wordt vertraagd 
afgevoerd naar de waterloop.
Op mijn schriftelijke vraag nr. 967 antwoordde de minister: “Gelet op het geactualiseerde 
takenpakket van Aquafin onder de nieuwe samenwerkingsovereenkomst met het Gewest 
werd het overstortmeetnet van de Vlaamse Milieumaatschappij (VMM) overgedragen naar 
Aquafin. Recent werden door Aquafin ook bijkomende overstortmeters geplaatst. 
Hieronder een overzicht van de op vandaag bestaande monitoren: OS Houtdok, Gent, OS 
Jan van Hembysebolwerk 5, Gent, OS Stropkaai 55, Gent, OS PS Keizersbrug, Gent, OS 
Lindenlei 38, Gent, OS Pleispark 27, Sint-Denijs-Westrem, OS Palinghuizen 63, Mariakerke, 
OS Neststraat 24, Sint-Denijs-Westrem, OS Wiedauwkaai 88, Wondelgem, OS 
Vijfhoekstraat, Mariakerke, OS PS Durmstraat, Mariakerke, OS Boskeetstraat 6, Drongen.
In de toekomst plant Aquafin een verdere uitbreiding van dit meetnet.
Concreet voor de Gentse regio heeft Aquafin samen met Farys een visie ontwikkeld in een 
hydronautstudie over het rioleringsstelsel van Gent en heeft Aquafin daarnaast een 
masterplan om deze overstorten te saneren. Hierin zijn maatregelen opgenomen op korte 
en lange termijn door verschillende actoren.”
1. Het lijkt er op dat het meetnet fors is opgetrokken. Op het Gentse grondgebied tellen 
we twaalf meetlocaties.
a) Hoeveel overstorten worden er nog niet gemeten?
b) Op basis van welke parameters zijn de meetlocaties gekozen? Graag meer uitleg.
c) Welke concrete taken en doelen kreeg Aquafin in de samenwerkingsovereenkomst 
met betrekking tot het overstortmeetnet?
d) Wat wordt er in het meetnet precies gemeten? Is het enkel de frequentie van de 
overstorten of ook de duurtijd, het debiet, de waterkwaliteit,…? Graag meer uitleg.
e) Worden de data - naar analogie van het Brusselse Hoofdstedelijke Gewest - 
realtime toegankelijk gemaakt?
f) Acht de minister het wenselijk om een proefproject op te zetten om die informatie 
helder en transparant te communiceren? Zo ja, op welke manier en op welke 
termijn kan dat proefproject gerealiseerd worden?
2. Kan de minister een overzicht bezorgen van het masterplan, met vermelding van de 
maatregelen die worden voorgesteld? Graag een overzicht per locatie van de 
maatregelen, met vermelding van de timing.
3. Kan de minister inzicht geven in de hoeveelheid regenwater die uit het rioleringsnet 
gehouden moet worden om de huidige normen en aantallen (F7) van overstort niet 
te overstijgen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 86 van 25 oktober 2023
van STIJN DE ROO
1. a) Op het grondgebied van Gent bevinden zich een 160-tal overstorten in het beheer 
van Aquafin en 294 overstorten in beheer door de gemeentelijke rioolbeheerder 
Farys. In het verleden werden 6 overstorten bemeten door de VMM. Begin 2023 
startte Aquafin met de overname, modernisering en uitbreiding van het meetnet. 
Momenteel werden reeds 14 van die overstorten voorzien van meetapparatuur 
(meetnet 1 en 2). Daarnaast zijn er ook nog 24 overstorten geselecteerd waarbij 
de plaatsing van meetapparatuur voorzien is in de nabije toekomst (meetnet 3).
b) Meetnet 1 is de vernieuwing van het VMM-meetnet dat werd opgesteld in het kader 
van de Ecologische Performantie Indicatoren (EPI).
Meetnet 2 werd opgesteld door Aquafin voor specifiek verstoppingsgevoelige 
locaties. 
Meetnet 3 tenslotte is opgesteld aan de hand van een hydraulische analyse, 
gescoord met de gevoeligheid van de ontvangende waterloop. Meerdere 
stakeholders (VMM, provincies, lokale besturen en rioolbeheerders) hebben ook 
suggesties kunnen formuleren.
c) Aquafin kreeg de opdracht om, in overleg met de VMM en de gemeentelijke 
rioolbeheerders, de uitbouw van een overstortmeetnet in Vlaanderen te 
coördineren. Via besluit over de gemeentelijke saneringsverplichting wordt een 
geïntegreerde en risicogebaseerde aanpak voorzien, inclusief doelen. 
d) De geïnstalleerde ‘overstortmeters’ zijn waterpeilmeters die in de riolering ter 
hoogte van de overstortconstructie het rioolwaterpeil meten. Een eenvoudige 
berekening laat dan toe om te kijken wanneer en hoe lang de overstort in werking 
treedt. Ook overstortdebieten kunnen bijgevolg benaderend berekend worden. Er 
wordt geen waterkwaliteit gemeten.
e) Momenteel bekijkt Aquafin de mogelijkheden hieromtrent, rekening houdend met 
de wensen van gebruikers en stakeholders. Een realtime meetnet dat via een 
portaalsite data kan aanbieden is daarbij een van de denkpisten.  
f) Zie antwoord op deelvraag e. 
2. De technische haalbaarheid van maatregelen wordt nog verder onderzocht. Enerzijds 
blijkt uit de hydraulische modellering de overstortwerking op veel plaatsen eerder 
beperkt. Zo heeft bijvoorbeeld de overstort Houtdok slechts 1 keer gewerkt sinds de 
plaatsing in juli 2020. In Gent-centrum zijn er wel enkele overstorten (Kleindokkaai, 
Keizersbrug, Stropkaai en Toemaattragel) geïdentificeerd die frequenter werken. Een 
mogelijke oplossing bestaat in het uitbreiden van diverse pompstations, persleidingen 
en de zuiveringsinstallatie. De technische haalbaarheid hiervan moet echter in meer 
detail bekeken worden. Zoals ik u eerder via uw schriftelijke vraag 967 van 14 juli 
2023 heb gemeld, vereist de sanering van overstorten zeer grote investeringen; 
bovenlokaal, maar zeker en vast ook lokaal. Naast maatregelen op het 
rioleringsstelsel, de pompstations en zuiveringsinstallatie betreft het ook 
bronmaatregelen die het rioleringsnetwerk ontlasten zoals infiltreren en bufferen van 
hemelwater. Bovendien moeten ook de bijhorende kosten zoals de (her)aanleg van 
wegenis, fietspaden, voetpaden,… en eventueel andere delen van het openbaar 
domein hierbij in rekening gebracht worden. Voor de verdere structurele aanpak is een 
optimale inzet en afstemming van de gemeentelijke en bovengemeentelijke middelen 
cruciaal. Het is ook afwachten welke voorwaarden Europa aan de lidstaten zal opleggen 
via de Europese Richtlijn Stedelijk Afvalwater die in herziening is.
3. Om overstortwerking te beperken, kunnen, naast het afkoppelen van verharde 
oppervlakten, ook andere maatregelen genomen worden. Bovendien heeft een 
afkoppeling van een welbepaalde oppervlakte op de ene locatie niet hetzelfde effect 
als de afkoppeling van diezelfde oppervlakte op een andere locatie. Er is dus geen 
eenduidig lineair verband waardoor we niet exact kunnen doorgeven hoeveel 
regenwater uit het stelsel moet gehouden worden. Voor de aanpak van 
overstortwerking in Vlaanderen in zijn geheel verwijs ik naar het besluit over de 
gemeentelijke saneringsverplichting dat op 13 oktober 2023 een eerste keer principieel 
werd goedgekeurd door de Vlaamse Regering, en waarin een geïntegreerde en 
risicogebaseerde aanpak wordt voorzien.
