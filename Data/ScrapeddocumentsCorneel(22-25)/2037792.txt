title: Vlaamse overheid - Thuiswerk
thema: Vlaamse administratie
pdf link: https://docs.vlaamsparlement.be/pfile?id=2037792
thema link: https://www.vlaamsparlement.be/parlementaire-documenten/schriftelijke-vragen/1797287
SCHRIFTELIJKE VRAAG
nr. 115
van KOEN VAN DEN HEUVEL
datum: 24 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Vlaamse overheid  -  Thuiswerk
Thuiswerk is al enkele jaren in opmars. Voor corona kon er op vele plaatsen al sporadisch 
thuisgewerkt worden, tijdens de coronapandemie kende thuiswerk een piek aangezien het 
sterk aanbevolen of verplicht was voor beroepen waarbij dat mogelijk was. Nu corona 
achter de rug is, is thuiswerk bij veel bedrijven en overheidsdiensten volledig ingeburgerd 
geraakt. In 2010 werkte 13,5 procent van de werknemers soms van thuis, in 2019 was 
dat 20 procent en in 2022 35,1 procent. Meer en meer werknemers zien, wanneer hun 
functie het toelaat, telewerk ook als een must en een verbetering van de work-life balance.
1. Hoeveel medewerkers van de Vlaamse overheid hebben een functie die het zou toelaten 
om van thuis uit werk te verrichten? Graag een overzicht per departement.
2. Hoeveel medewerkers van de Vlaamse overheid werken op regelmatige basis van thuis 
uit? Graag een overzicht in absolute aantallen en percentages per departement sinds 
2019.
3. Wat is het gemiddelde aantal thuiswerkdagen per week? Graag een overzicht per 
departement. Hoe is het gemiddelde de voorbije jaren geëvolueerd?
4. Hoe kijkt de minister zelf naar het thuiswerkbeleid binnen de departementen? Welke 
aandachtspunten zijn er en op welke manier ziet de minister thuiswerk verder 
evolueren?
Deze vraag werd gesteld aan de ministers Jan Jambon (126), Hilde Crevits (218), 
Gwendolyn Rutten (115), Ben Weyts (273), Zuhal Demir (265), Matthias Diependaele 
(157), Lydia Peeters (550), Benjamin Dalle (69), Jo Brouns (213)
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
GECOÖRDINEERD ANTWOORD 
op vraag nr. 115 van 24 januari 2024
van KOEN VAN DEN HEUVEL
1-3.De opgevraagde cijfers voor deelvragen 1-3 zijn terug te vinden in bijlage 1. De 
gegevens hebben betrekking op de entiteiten van de Vlaamse overheid die op het 
personeelsregistratiesysteem Vlimpers zijn aangesloten. Tot en met 2022 is dit 
exclusief OPZ Geel, OPZ Rekem en Vlaamse Maatschappij voor Sociaal Wonen. Vanaf 
2023 is dit enkel nog exclusief OPZ Geel en OPZ Rekem. Enkele entiteiten volgen 
telewerk primair op via een andere systemen dan de registratie in Vlimpers, hierdoor 
kunnen de bijgevoegde cijfers licht afwijken.
Uit de cijfers blijkt dat het aantal telewerkdagen is verminderd t.a.v. de coronacrisis, 
wat duidt op een normalisatie van de situatie. Ik ben blij vast te stellen dat 
personeelsleden ook terug de weg naar kantoor vinden, aangezien sommige taken (in 
teamverband) het beste daar uitgevoerd worden en dit de collegialiteit ten goede 
komt.
4. De Vlaamse overheid is altijd koploper geweest wat het telewerken betreft, sinds de 
mogelijkheid ervan werd ingevoerd in 2006. Sindsdien is het telewerken goed 
ingeburgerd bij de verschillende entiteiten van de Vlaamse overheid. In 2021 trad de 
nieuwe omzendbrief ‘hybride werken binnen de Vlaamse overheid’ in werking 
(https://beslissingenvlaamseregering.vlaanderen.be/document-
view/60EC9B6B364ED90008000F16). Hybride werken omvat de keuze van werklocatie 
op basis van resultaatgericht werken en leidinggeven op basis van vertrouwen en 
dialoog. Hiermee bieden we een flexibel kader waarbinnen de entiteiten en teams de 
principes beter kunnen vertalen naar hun eigen context. Het uit te voeren werk staat 
hierbij centraal met aandacht voor de noden van het team en de specifieke situatie van 
individuele personeelsleden. Mijn administratie voorziet hierbij ook de nodige 
ondersteuning.
Het beleid rond hybride werken past binnen onze ambitie voor een dynamische, 
efficiënte en burgergerichte overheid, die een aantrekkelijke werkgever voor talenten 
is.
BIJLAGE
Cijfergegevens deelvragen 1-3
