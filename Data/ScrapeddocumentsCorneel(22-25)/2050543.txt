title: Zorgwonen - Voorwaarden
thema: Ruimtelijke ordening
Welzijn en Gezin
Wonen
pdf link: https://docs.vlaamsparlement.be/pfile?id=2050543
thema link: https://www.vlaamsparlement.be/parlementaire-documenten/schriftelijke-vragen/1803534
SCHRIFTELIJKE VRAAG
nr. 351
van KATRIEN SCHRYVERS
datum: 14 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zorgwonen  -  Voorwaarden
Zorgwonen is het creëren van een kleinere woongelegenheid in of bij een bestaande woning 
zodat maximaal twee oudere of hulpbehoevende personen kunnen inwonen.
Op de website van de Vlaamse overheid staat te lezen dat zorgwonen “niet de bedoeling 
[heeft] om een bestaand gezin te splitsen aangezien dit de uitkeringen wel beïnvloedt. 
Volgens de federale regelgeving moet er een wijziging zijn in de gezinssituatie. Er moet 
daarom sprake zijn van een ‘fysische verhuis’ van de zorgbehoevende of de zorgverlener, 
dus een verhuis van adres A naar adres B als zorgbehoevende of zorgverlener. Een gezin 
dat ‘samen’ verhuist van adres A naar adres B kan geen aanspraak maken op een 
inschrijving als ‘zorgwonen’, ook al zijn de verbouwingen die het gezin gedaan heeft geldig 
op stedenbouwkundig vlak.”
Volgens die redenering is het zo dat wanneer een gezin een zorgwoning wil creëren voor 
een inwonend meerderjarig zorgbehoevend kind, zij op problemen botsen. In dergelijk 
geval is er immers geen sprake van een verhuisbeweging, waardoor men geen aanspraak 
kan maken op een inschrijving als ‘zorgwonen’.
Het is echter onduidelijk op welke wettelijke basis de interpretatie die wordt gegeven op 
de website van de Vlaamse overheid is gebaseerd. Overeenkomstig de algemene 
onderrichtingen betreffende het houden van de bevolkingsregisters is het immers zo dat 
“wanneer de strikte voorwaarden die vereist zijn om van ‘zorgwonen’ ( …) te kunnen 
spreken niet vervuld zijn, de betrokken personen ambtshalve ingeschreven [moeten] 
worden als deel uitmakend van éénzelfde gezin.” Dat betekent dus dat als wel aan die 
voorwaarden is voldaan, men moet worden ingeschreven als twee gezinnen.
1. Op welke wetgeving is de interpretatie dat er sprake moet zijn van een 
verhuisbeweging om een inschrijving te doen als zorgwonen, gebaseerd?
2. Acht de minister het noodzakelijk om de interpretatie op de website van de Vlaamse 
overheid te laten aanpassen?
3. Om duidelijkheid te scheppen naar de lokale besturen toe, is een omzendbrief of 
richtlijn nodig. Zal de minister daarover contact opnemen met haar collega bevoegd op 
federaal niveau?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 351 van 14 februari 2024
van KATRIEN SCHRYVERS
1. Zoals vermeld in de FAQ zorgwonen wordt er stedenbouwkundig gezien geen 
voorwaarde opgelegd wat betreft verhuisbeweging om te kunnen spreken van 
zorgwonen.
De meldingsplicht of vergunningsplicht, die geregeld wordt via de Vlaamse Codex 
Ruimtelijke Ordening (VCRO), heeft geen impact op het bevolkingsrechterlijk vlak. Dit 
laatste bepaalt dat er naast de voorwaarden in de VCRO ook voldaan moet worden aan 
de voorwaarden in de algemene onderrichtingen betreffende het houden van de 
bevolkingsregisters om ingeschreven te kunnen worden als zorgwonen. Het 
bevolkingsrechtelijke luik behoort tot de bevoegdheden van de FOD Binnenlandse 
Zaken. 
2. Aangezien mensen bij de inschrijving in een zorgwoning moeten voldoen aan de 
voorwaarden in de VCRO en aan de voorwaarden op bevolkingsrechtelijk vlak lijkt het 
me correct om mensen hierover te informeren. Ik acht het dan ook wenselijk om deze 
informatie te behouden op de website.
3. Ik neem op regelmatige basis contact op met de bevoegde administratie binnen de FOD 
Binnenlandse Zaken aangaande zorgwonen. Ik vroeg reeds om de algemene 
onderrichtingen aan te passen aan het wijzigingsdecreet van 18 juni 2021. Tot nu toe 
werd hier geen gevolg aan gegeven.
