title: Vlaamse provincies - Budget en personeelsbestand
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2033375
thema link: https://www.vlaamsparlement.be/parlementaire-documenten/schriftelijke-vragen/1792016
SCHRIFTELIJKE VRAAG
nr. 89
van ELS AMPE
datum: 8 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Vlaamse provincies  -  Budget en personeelsbestand
In de wet staat dat België bestaat uit tien provincies. Dus zomaar die provincies afschaffen, 
kan men niet, omdat dit op federaal niveau moet gebeuren. Wat men op het Vlaamse 
niveau wel kan en wat men trouwens al grotendeels gedaan heeft, is de provincies 
uitkleden. Zo heeft men de provincies alle bevoegdheden over persoonsgebonden materies 
afgenomen. Nu zijn ze alleen nog bevoegd voor een aantal grondgebonden materies. Op 
Vlaams niveau zou men eigenlijk ook kunnen beslissen om die bevoegdheden weg te halen 
bij de verschillende provincies. De facto zou men ook het politieke provinciale niveau 
kunnen afschaffen. Want een provinciebestuur en een deputatie zijn eigenlijk niet nodig 
om een provincie efficiënt te runnen. 
1. Welk budget kregen de Vlaamse provincies in 2023? Hoe groot is de overheidsdotatie 
in 2024? 
2. Waar vloeit het budget specifiek naartoe? Graag een overzicht van de verschillende 
bedragen per boekingspost (bv. lonen, werkingskosten, enz.) voor de jaren 2023 en 
2024. 
3. Hoeveel personeelsleden tellen de Vlaamse provincies? Hoe is dat cijfer de afgelopen 
vijf jaar (positief/negatief) geëvolueerd: 
a) politiek personeel;
b) statutair en contractueel personeel?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 89 van 8 januari 2024
van ELS AMPE
1. Sedert 2015 ontvangen de provinciebesturen geen dotaties meer van de Vlaamse 
overheid.
2. Het budget van de provinciebesturen wordt jaarlijks opgenomen in het meerjarenplan 
of in de aanpassing ervan waarbij de beginkredieten door de provincieraad vastgesteld 
worden. De provinciebesturen bezorgen de gegevens uit (de aanpassing van) het 
meerjarenplan via de digitale rapportering aan het Agentschap Binnenlands Bestuur 
(ABB). Deze gegevens zijn via de actuele en dynamische overzichten raadpleegbaar op 
de website van ABB. Druk hiervoor op de blauwe knop “naar de overzichten”.
3. In bijlage 1 vindt u de evolutie van de personeelsaantallen van de provincies voor de 
periode 2018-2022. De cijfers van 2022 zijn de meest recente waarover het Agentschap 
Binnenlands Bestuur beschikt. De totale personeelssterkte van de provincies blijft 
ongeveer gelijk, maar vertoont de laatste twee jaar een lichte stijging.
Ook zien we een daling van het aantal vastbenoemde personeelsleden ten voordele van 
het aantal contractanten. Die trend is merkbaar bij alle lokale besturen.
BIJLAGE
Tabel met de evolutie van de personeelsaantallen van de provincies voor de periode 2018-
2022.
