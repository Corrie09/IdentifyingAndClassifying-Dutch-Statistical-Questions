title: Stort Melveren (Sint-Truiden) - Sanering
thema: Natuur en Milieu
pdf link: https://docs.vlaamsparlement.be/pfile?id=2033113
thema link: https://www.vlaamsparlement.be/parlementaire-documenten/schriftelijke-vragen/1792945
SCHRIFTELIJKE VRAAG
nr. 221 
van LUDWIG VANDENHOVE
datum: 10 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Stort Melveren (Sint-Truiden)  -  Sanering
In mijn schriftelijke vraag nr. 306 van 6 januari 2023 vroeg ik voor het laatst een stand 
van zaken over de sanering van het voormalige stort in Melveren in Sint-Truiden, die maar 
blijft aanslepen. Ik heb in die vraag ook de lange voorgeschiedenis van de 
saneringsnoodzaak van het stort beschreven. De afgelopen jaren heb ik al verschillende 
schriftelijke vragen gesteld over de problematiek, maar van een sanering is nog steeds 
niets in huis gekomen.
Door de vastgestelde PFAS-vervuiling is het dossier na meer dan 11 jaar stilstand opnieuw 
op de radar gekomen van het stadsbestuur van Sint-Truiden. In mei 2023 gaf het college 
van burgemeester en schepenen de opdracht om de onderhandelingsprocedure 
‘grondwerken stort Melveren’ goed te keuren. Onlangs, op 8 december 2023, werd op het 
schepencollege evenwel de beslissing genomen om uitstel te vragen aan de Openbare 
Vlaamse Afvalstoffenmaatschappij (OVAM), omdat de opgelegde deadline van december 
2023 niet is gehaald.
Tijdens de begrotingsbesprekingen op de gemeenteraad van 19 december 2023 werd 
duidelijkheid gevraagd over de financiële middelen, die gereserveerd zijn in het 
meerjarenplan 2024-2026. Daaruit bleek dat er tot en met 2026 niet in budget is voorzien 
door de stad Sint-Truiden om de sanering van het voormalige stort aan te vatten. Uit de 
historiek hierboven is het duidelijk dat het dossier bol staat van vertragingsmanoeuvres 
en dat de wil niet echt aanwezig is bij de stad Sint-Truiden om effectief iets aan de 
vervuiling te doen.
1. Waarom laat de OVAM zoveel tijd en ruimte vooraleer de stad Sint-Truiden de sanering 
effectief moet opstarten en doorvoeren?
2. Waarom heeft de OVAM in 2012 ineens een andere aanpak en techniek voorgesteld, 
terwijl de stad Sint-Truiden voordien alle vragen van de OVAM had ingelost?
3. Zal de OVAM de stad Sint-Truiden opnieuw uitstel verlenen, zoals schriftelijk gevraagd?
4. Hoe oordelen de minister en de OVAM over het gegeven dat de stad Sint-Truiden nu 
zelfs tot einde 2026 geen middelen reserveert voor de saneringsoperatie? Is de 
minister van oordeel dat het gaat om manifeste onwil en onbehoorlijk bestuur?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 221 van 10 januari 2024
van LUDWIG VANDENHOVE
1. Ik verwijs hiervoor naar mijn antwoord op uw voorgaande en gelijkaardige vragen zoals 
onder andere uw schriftelijke vraag nummer 306 van 6 januari 2023.
2. Ook vraag 2 werd reeds in het verleden beantwoord. Ik verwijs hierbij naar mijn 
antwoord op uw schriftelijke vraag nummer 1307 van 24 augustus 2021.
3. Er werd uitstel gevraagd tot eind april 2024 voor indiening van het 
bodemsaneringsproject omdat er nog een aantal aanvullende onderzoeksverrichtingen 
i.h.k.v. de opmaak van het bodemsaneringsproject uitgevoerd moesten worden, zoals 
het sleuvenonderzoek en inmeten van het terrein. Er werd een beperkt uitstel verleend 
tot eind januari 2024. De OVAM heeft geoordeeld dat de stad voldoende tijd heeft 
gehad om het bodemsaneringsproject in te dienen.
4. Hoe de stad de bodemsanering zal financieren is geen zaak van de Vlaamse overheid. 
