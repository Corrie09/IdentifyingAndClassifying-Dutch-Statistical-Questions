title: Site voormalige pannen- en steenbakkerij Tuileries de Briqueteries Oedelem - Instandhouding
thema: Onroerend erfgoed
pdf link: https://docs.vlaamsparlement.be/pfile?id=2091273
thema link: https://www.vlaamsparlement.be/parlementaire-documenten/schriftelijke-vragen/1841580
SCHRIFTELIJKE VRAAG
nr. 24
van GIJS DEGRANDE
datum: 15 november 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
Site voormalige pannen- en steenbakkerij Tuileries de Briqueteries Oedelem  -  
Instandhouding
De voormalige locatie van de pannen- en steenbakkerij Tuileries de Briqueteries is een 
laatste overblijfsel van de eeuwenoude traditie in de streek rond Oedelem. De 
steenbakkerijsite, met onder andere de Bollinckx-armgasmotor, de volledige 
gazogeeninstallatie, het machinehuis en de machinekamers, hebben een bijzondere 
industrieel-archeologische waarde en werden daarom beschermd. Dit stukje erfgoed dreigt 
echter verloren te gaan zonder passende maatregelen aangezien de staat van verval de 
laatste jaren sterk is toegenomen.
In het antwoord van voormalig minister om Omgeving, Zuhal Demir, op de schriftelijke 
vraag nr. 208 van Maaike De Vreese van 21 december 2023 gaf zij aan dat de gesprekken 
over deze site in een stroomversnelling kwamen en dat de visie en ambitie van de lokale 
overheid duidelijker werd. Men zou de gronden willen overnemen, saneren en inrichten als 
openbaar park met bos. Daarbij zou men dit monument ook willen integreren. We 
vernamen echter recent dat de aanvraag voor natuurontwikkeling geweigerd zou zijn.
1. Werd in tussentijd een aanvraag voor een standaardpremie voor werken aan 
beschermd onroerend erfgoed ingediend? Zo ja, kan de minister daar meer info over 
geven?
2. Heeft zijn administratie nog verdere gesprekken gehad met de lokale overheid over 
dat monument? Zo ja, wat was het resultaat hiervan?
3. Welk effect heeft de geweigerde aanvraag op het verdere verloop van het dossier en 
de poging om dit monument te bewaren?
4. Acht de minister het wenselijk dan wel nodig dat er in afwachting van een doorbraak 
in het project tijdelijke beschermende (nood)maatregelen worden genomen om verder 
verval te stoppen?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
ANTWOORD
op vraag nr. 24 van 15 november 2024
van GIJS DEGRANDE
1. Neen, er werd nog geen aanvraag voor een erfgoedpremie standaardprocedure 
ingediend voor werken aan deze industriële erfgoedsite.
2. Het Vlaams Agentschap Onroerend Erfgoed vraagt regelmatig naar de stand van zaken 
bij de gemeentelijke diensten. De Gemeente deelde mee dat de onderhandelingen 
verder liepen met de eigenaars en de betrokken overheidsdiensten. De Gemeente gaf 
ook aan dat de subsidie tot aankoop van grond met als doel te bebossen goedgekeurd 
werd. Mijn administratie is dus niet op de hoogte van de weigering van een subsidie.
3. Ik heb geen zicht op het effect van de geweigerde aanvraag voor natuurontwikkeling op 
het dossier. De Gemeente Beernem zal dit moeten opnemen en waar nodig verder in 
gesprek treden met de betrokken administraties.
4. De pannen- en steenbakkerij is een beschermd monument, dus is het wenselijk dat de 
eigenaars de noodzakelijke beschermende maatregelen nemen om de waardevolle 
industriële relicten te vrijwaren van verder verval. De eigenaar kan indien nodig een 
aanvraag indienen bij het Vlaams Agentschap Onroerend Erfgoed voor financiële steun 
bij de uitvoering van deze werken. Daarbij dient wel in acht gehouden te worden dat de 
historische steenbakkerij al op het moment van de bescherming (in 1986) geen goede 
bouwfysische toestand kende, dus meer dan de vrijwaring van verder verval zal mijn 
administratie niet afdwingen. Dit bleek ook al uit een eerder gelopen gerechtelijk 
handhavingstraject. 
