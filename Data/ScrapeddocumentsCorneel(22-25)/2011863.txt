title: Onderwijs - Referentiepersonen radicalisering
thema: Onderwijs en Vorming
Radicalisering
pdf link: https://docs.vlaamsparlement.be/pfile?id=2011863
thema link: https://www.vlaamsparlement.be/parlementaire-documenten/schriftelijke-vragen/1776580
SCHRIFTELIJKE VRAAG
nr. 92
van KATHLEEN KREKELS
datum: 30 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijs  -  Referentiepersonen radicalisering
De verschillende onderwijskoepels hebben sinds enkele jaren referentiepersonen voor 
radicalisering aangesteld. Scholen en CLB-medewerkers kunnen “bij deze personen terecht 
met specifieke vragen rond radicalisering en polarisering, afspraken/richtlijnen bij de eigen 
koepel/net en ondersteuning bij de uitbouw van een beleid of de aanpak van problemen in 
verband met samenleven in diversiteit, polarisering, conflict en bezorgdheden rond 
radicalisering”, aldus de minister in zijn antwoord op mijn schriftelijke vraag nr. 378 van 
22 februari 2022 (CLB: centrum voor leerlingenbegeleiding).
In het licht van de zorgwekkende gebeurtenissen in het Midden-Oosten, waarbij langs 
zowel Israëlische als Palestijnse kant ongelooflijk veel leed werd en wordt veroorzaakt, en 
de terreuraanslag in Brussel van 16 oktober, zijn die referentiepersonen van zeer actuele 
waarde. 
Na de bespreking in de commissievergadering van 26 oktober 2023 wens ik nog enkele 
bijkomende vragen te stellen over hun werking.
1. Hoeveel referentiepersonen zijn er momenteel actief in het onderwijs? Waar zijn ze 
aangesteld?
2. Hoe vaak werden de referentiepersonen geraadpleegd sinds de gewelddadige inval van 
Hamas op 7 oktober 2023? Welke vorm namen de ondersteuningsvragen aan? Hoeveel 
trainingen, hoeveel toelichtingen, enzovoort? Op welke manier stroomt die informatie 
door naar scholen en CLB’s?
3. Hebben de referentiepersonen onderling overlegd over een gezamenlijke visie? Zijn er 
verschillen in aanpak tussen de verschillende koepels?
4. Hoe evalueren de scholen en CLB’s de referentiepersonen binnen het kader van het 
conflict in het Midden-Oosten en de terreuraanslag in Brussel? Hoe evalueert de 
minister hen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 92 van 30 oktober 2023
van KATHLEEN KREKELS
1. Binnen het leerplichtonderwijs zijn 9 referentiepersonen radicalisering aangesteld. 
Binnen het hoger en universitair onderwijs en de centra voor volwassenonderwijs gaat 
het over30 referentiepersonen waarvan er twee ook werkzaam zijn in het 
leerplichtonderwijs. De referentiepersonen radicalisering zijn voor het 
leerplichtonderwijs en volwassenonderwijs aangesteld op niveau van de 
onderwijsverstrekkers en CLB-netten. Voor het hoger en universitair onderwijs zijn de 
referentiepersonen aangeduid per onderwijsinstelling. Het volledige overzicht per 
organisatie kan u terugvinden in de handvatten voor de preventie, aanpak en omgang 
met radicalisering en polarisering binnen onderwijs. U kan de handvatten terugvinden 
via Je schoolbeleid en radicalisering – voor directies en (vlaanderen.be)
2. De referentiepersonen radicalisering hoeven niet aan de overheid te rapporteren 
hoeveel keer ze worden geraadpleegd. Per organisatie/instelling wordt er nagegaan 
hoe de onderwijsinstellingen en Centra voor Leerlingenbegeleiding het beste worden 
ondersteund. Zo werden er afgelopen periode nieuwsbrieven verstuurd, actieplannen 
geactualiseerd en vormingen opgezet. 
3. De maatregelen kunnen verschillen, rekening houdend met de noden van waaruit er 
wordt vertrokken en het pedagogisch project. De gedeelde visie staat uitgeschreven 
in de handvatten waarnaar ik hierboven verwees.
4. Voor evaluatie van de werking van de referentiepersonen verwijs ik naar een rapport 
dat eerder is opgesteld door het Vlaams Vredesinstituut. Ook in de afgelopen periode 
was er een goede samenwerking tussen de referentiepersonen, mijn administratie en 
mijn kabinet. 
