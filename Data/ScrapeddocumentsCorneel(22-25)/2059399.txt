title: Vlaamse Ardennen - Toeristische overnachtingen
thema: Toerisme
pdf link: https://docs.vlaamsparlement.be/pfile?id=2059399
thema link: https://www.vlaamsparlement.be/parlementaire-documenten/schriftelijke-vragen/1811693
SCHRIFTELIJKE VRAAG
nr. 438
van JORIS NACHTERGAELE
datum: 12 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vlaamse Ardennen  -  Toeristische overnachtingen
Toerisme is een belangrijke bron van inkomsten voor de horeca in de Vlaamse Ardennen 
en wordt extra gevoed door het wieler- en wandeltoerisme. Het aantal toeristische 
overnachtingen in de Vlaamse Ardennen steeg in 2022 sneller dan het Vlaamse 
gemiddelde. De sector is volledig hersteld nadat de coronapandemie hem zware klappen 
toebracht.
 
1. Kan de minister een exact totaaloverzicht geven van het aantal toeristische 
aankomsten en het aantal toeristische overnachtingen in de Vlaamse Ardennen voor 
2023? Graag een opsplitsing per gemeente/stad en een totaaloverzicht voor de 
Vlaamse Ardennen.
2. De Vlaamse Statistische Autoriteit berekent de economische meerwaarde van toerisme 
voor Vlaanderen.
Graag cijfers voor 2022 en 2023.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 438 van 12 maart 2024
van JORIS NACHTERGAELE
1. Voor 2023 zijn slechts de voorlopige cijfers beschikbaar. Hierin wordt geen opsplitsing 
per gemeente gemaakt; die cijfers zijn pas beschikbaar bij de publicatie van de 
definitieve cijfers in juli.
Voor de Vlaamse Ardennen in zijn geheel beschikken we wel over voorlopige cijfers:
Vlaamse Ardennen Aankomsten Overnachtingen
Binnenland 129.186 295.930
Buitenland 60.187 160.345
Totaal 189.373 456.275
Vergeleken met 2022 is er een stijging van 3% in de aankomsten en een daling van 
2% in de overnachtingen. De daling van de overnachtingen terwijl de aankomsten wel 
stijgen, wijst op een inkorting van de verblijfsduur. 
De buitenlandse aankomsten (+16%) en overnachtingen (+14%) zijn gestegen ten 
opzichte van 2022. Binnenlandse aankomsten (-3%) en overnachtingen (-8%) zijn 
gedaald. 
2. De Toeristische Satellietrekening (TSA) wordt slechts om de twee jaar opgemaakt. De 
Vlaamse Statistische Autoriteit heeft dit jaar de TSA opgeleverd met de cijfers voor 
2022.
De bruto toegevoegde waarde van de toeristische sector omvat alle toegevoegde 
waarde gegenereerd door de toeristische sector, ongeacht of dit door toeristen of niet-
toeristen is verbruikt. De bruto toegevoegde waarde bedroeg in Vlaanderen in 2022 17 
miljard euro of 4,8% van de totale bruto toegevoegde waarde van Vlaanderen.
De directe bruto toegevoegde waarde van toerisme omvat de toegevoegde waarde van 
de toeristische sector maar ook alle andere sectoren, echter enkel voor het aandeel dat 
door toeristen wordt gebruikt. De directe bruto toegevoegde waarde in Vlaanderen in 
2022 bedroeg 9,5 miljard euro of 2,6% van de totale bruto toegevoegde waarde in 
Vlaanderen.
Als we vergelijken met de directe bruto toegevoegde waarde van toerisme uit de TSA 
van 2018 (laatste TSA pre-COVID) zien we een toename in de absolute cijfers (in 
prijzen van 2022) voor het Vlaams Gewest met 1 miljard euro, voor het Brussels 
Gewest met bijna 160 miljoen euro.
