title: Afleiding achter het stuur - Handhaving
thema: Mobiliteit en Verkeer
pdf link: https://docs.vlaamsparlement.be/pfile?id=2052151
thema link: https://www.vlaamsparlement.be/parlementaire-documenten/schriftelijke-vragen/1806585
SCHRIFTELIJKE VRAAG
nr. 707
van RITA MOORS
datum: 27 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Afleiding achter het stuur  -  Handhaving
Afleiding in het verkeer, vooral door het gebruik van smartphones, vormt nog steeds een 
belangrijke oorzaak van dodelijke verkeersongevallen. Zo zouden er ongeveer 150 doden 
per jaar bij automobilisten in dit land worden toegeschreven aan afleiding, waarvan een 
derde te wijten is aan handmatig telefoongebruik.
In de eerste helft van 2023 zouden er 61.692 boetes uitgeschreven zijn voor ongeoorloofd 
smartphonegebruik tijdens het rijden, wat neerkomt op gemiddeld 339 boetes per dag of 
14 per uur. Het merendeel van de boetes ging naar automobilisten en bestuurders van 
bestelwagens en vrachtwagens.
Bijkomend blijkt uit een grootschalige steekproef van het verkeersinstituut Vias dat 26 
procent van de ondervraagde Belgen maandelijks een bericht leest of sociale media checkt 
tijdens het rijden. Wat betreft bellen met de hand scoorden Belgen volgens de steekproef 
iets beter dan het Europese gemiddelde, met 21 procent van de bestuurders die in de 
afgelopen maand met de hand hebben gebeld. Het verkeersinstituut Vias pleit voor de 
invoering van slimme cameratechnologieën die bestuurders automatisch kunnen beboeten 
als ze betrapt worden op overtredingen.
De Vlaamse overheid lanceert nu samen met de VRT en Pommelien Thijs een nieuwe 
sensibiliseringscampagne om bewustwording te creëren over het gevaar van afleiding in 
het verkeer. Een videoclip met het campagnenummer toont een verkeersongeval 
veroorzaakt door bellen op de fiets.
Hoewel er in dit land weinig harde bewijzen zijn over het effect van smartphonegebruik op 
fietsers, wijst een schatting uit Nederland erop dat 2 procent van de fietsongevallen 
gerelateerd is aan gsm-gebruik. Oortjes gebruiken om naar muziek te luisteren zou 
verantwoordelijk zijn voor 7 procent van de ongevallen. Het typen van tekstberichten wordt 
als het gevaarlijkst ervaren door fietsers.
1. Hoeveel doden bij automobilisten werden er tussen 2019 en 2023 in Vlaanderen 
toegeschreven aan afleiding? Hoeveel daarvan zijn te wijten aan handmatig 
telefoongebruik? Graag opdeling per jaar en per provincie.
2. Hoeveel doden bij fietsers werden er tussen 2019 en 2023 in Vlaanderen 
toegeschreven aan afleiding? Hoeveel daarvan zijn te wijten aan handmatig 
telefoongebruik? Graag opdeling per jaar en per provincie.
3. Hoeveel boetes voor ongeoorloofd smartphonegebruik tijdens het rijden met de fiets 
werden er uitgeschreven tussen 2019 en 2023 in Vlaanderen? Graag opdeling per jaar 
en per provincie.
4. Hoeveel boetes voor ongeoorloofd smartphonegebruik tijdens het rijden met de auto 
werden er uitgeschreven tussen 2019 en 2023 in Vlaanderen? Graag opdeling per jaar 
en per provincie.
5. Zijn er nog vorderingen in het gebruik van slimme cameratechnologieën om 
automatisch bestuurders te beboeten bij overtredingen, zoals voorgesteld door het 
verkeersinstituut Vias?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 707 van 27 Februari 2024
van RITA MOORS
1-2.Afleiding en smartphone/telefoongebruik achter het stuur maken geen deel uit van 
de variabelen die door de politie bij de vaststelling van een ongeval standaard 
geregistreerd worden, en is bovendien ook moeilijk ter plaatse vast te stellen. We 
beschikken dan ook niet over informatie met betrekking tot hoeveel ongevallen er 
precies gebeurden ten gevolge van afleiding of gsm-gebruik achter het stuur in 
Vlaanderen. Schattingen, zoals gebruikt door VIAS institute, gaan uit van ca. 25%, 
waarvan één derde wordt toegeschreven aan handmatig telefoongebruik.
3. Deze vraag dient gesteld te worden aan collega minister Verlinden.
4. Deze vraag dient gesteld te worden aan collega minister Verlinden.
5. Dit dossier betreft een federaal dossier. Voor de stand van zaken moet u zich wenden 
tot collega minister Gilkinet.
