title: Overlast stations Brussel-Zuid en Brussel-Noord - Impact op De Lijn
thema: Mobiliteit en Verkeer
pdf link: https://docs.vlaamsparlement.be/pfile?id=2004748
thema link: https://www.vlaamsparlement.be/parlementaire-documenten/schriftelijke-vragen/1765319
SCHRIFTELIJKE VRAAG
nr. 26
van MARINO KEULEN
datum: 28 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Overlast stations Brussel-Zuid en Brussel-Noord  -  Impact op De Lijn
Naar aanleiding van een open brief van de ceo van de NMBS, Sophie Dutordoir, werd de 
overlastproblematiek aan het treinstation Brussel-Zuid onder de aandacht gebracht.
De problematiek is aanzienlijk en gaat over vuil, drugsgebruik en openlijk dealen op straat, 
er wordt gevochten, voorbijgangers en dus ook reizigers worden lastiggevallen, …
Ook de buurt is er niet mee opgezet en dat bleek uit een gezamenlijk schrijven van 
meerdere comités. Als signaal kan dit tellen want een dergelijke samenwerking tussen 
zoveel comités is er nog nooit geweest.
De treinstations in Brussel zijn altijd al een probleemkind geweest. Een aantal jaren 
geleden was de situatie aan Brussel-Noord zo erg dat De Lijn besliste Brussel-Noord als 
halteplaats te schrappen. Uiteindelijk werd er dan wel ingegrepen door de bevoegde 
autoriteiten.
Ondertussen heeft de premier de verschillende spelers op het terrein samengebracht i.v.m. 
Brussel-Zuid : Binnenlandse Zaken, Justitie, Mobiliteit en Asiel en Migratie, het Brusselse 
Hoofdstedelijke Gewest, de gemeenten Anderlecht en Sint-Gillis en de NMBS.
Echter, nog een speler is De Lijn die zowel Brussel-Zuid als Brussel-Noord bedient en dus 
ook deze reizigers ondervinden de problematiek.
1. Wordt de minister en/of De Lijn betrokken of geconsulteerd in verband met de aanpak 
van Brussel-Zuid?
2. Had De Lijn zelf ook al initiatieven genomen naar haar reizigers maar ook naar haar 
buschauffeurs?
3. Zijn er bepaalde beleidsmaatregelen bijkomend nodig die De Lijn dient te nemen in 
het kader van Brussel-Zuid?
4. Vooral Brussel-Zuid komt nu in beeld, maar hoe evalueert de minister de huidige 
situatie in Brussel-Noord?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 26 van 28 september 2023
van MARINO KEULEN
1. De Lijn wordt betrokken in het TECOV (‘Transport En Commun Openbaar Vervoer’) 
overleg in Brussel algemeen. De Lijn woont dit overleg bij. Bovendien heeft De Lijn, 
na de berichtgeving over de initiatieven in en rond het station van Brussel-Zuid, 
contact opgenomen met het Nationale Crisiscentrum enerzijds en de NMBS 
anderzijds. Ondertussen maakt De Lijn ook deel uit van de coördinatiewerkgroep 
Brussel-Zuid.
2. De Lijn noteert tot op heden in 2023 in Brussel-Zuid één gauwdiefstal en één incident 
met verbale agressie. De Lijn blijft alert, maar neemt op dit ogenblik geen bijkomende 
maatregelen naast degene die al aanwezig zijn, met name aanwezigheid van 
lijncontrole en samenwerking met de politie. De Lijn blijft ook in contact met de andere 
actoren op het terrein in verband met de situatie aan Brussel-Noord.
3. De problematiek rond Brussel-Zuid concentreerde zich sterk rond het NMBS-station 
zelf, niettegenstaande er ook overlast was in het busstation van De Lijn aan Brussel-
Zuid. Er wordt over gewaakt dat de overlast, door de versterkte aanpak van de 
overlast in en rond het NMBS-station, zich niet verplaatst naar de omliggende buurt 
en het zeer nabij gelegen busstation van De Lijn.
De Lijn voorziet om aanpassingswerken te doen aan haar busstation Brussel-Zuid in 
de eerste helft van 2024. De ontwerpplannen werden al voorgelegd aan de MIVB en 
Brussel Mobiliteit, alsook aan Perspective, dat verantwoordelijk is voor de opvolging 
van overleg over het Richtplan van Aanleg (RPA) op de Zuidwijk. Tot op heden is er 
geen interferentie voorzien tussen de aanpassingswerken van De Lijn aan het 
busstation en het RPA zoals dat in zijn huidige vorm bestaat. Deze aanpassingswerken 
moeten zorgen voor een verhoogd comfortgevoel.
 
4. De Lijn was aanwezig in Brussel-Noord met haar lijnwinkel alsook de (rust)haltes voor 
de bussen. Om de veiligheid en het comfort van haar medewerkers te garanderen, 
zette De Lijn een bewakingsdienst in die de lijnwinkel bewaakte en op de perrons 
patrouilleerde. Sinds de uitgebreide afbraak- en heropbouwwerken in het gebouw het 
niet langer mogelijk maakten om een lijnwinkel ter plaatse te houden, werd deze uit 
het gebouw gehaald en bevindt die zich nu in het VAC-gebouw Hendrik Conscience, 
Albert II-laan 15 in Brussel.
Door de uitgebreide afbraak- en heropbouwwerken aan het CCN-gebouw, met de 
afsluiting van de interne, centrale hal op het niveau bus, is de overlast zeer sterk 
teruggevallen. De controledienst van De Lijn blijft de situatie nauwgezet op de voet 
opvolgen.
