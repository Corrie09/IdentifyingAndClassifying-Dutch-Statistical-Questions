title: Hageland - Toeristische overnachtingen 2023
thema: Toerisme
pdf link: https://docs.vlaamsparlement.be/pfile?id=2033112
thema link: https://www.vlaamsparlement.be/parlementaire-documenten/schriftelijke-vragen/1792170
SCHRIFTELIJKE VRAAG
nr. 220 
van ALLESSIA CLAES
datum: 9 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Hageland  -  Toeristische overnachtingen 2023
Het Hageland is een prachtige Vlaamse streek in Oost-Brabant en omvat een gebied tussen 
de steden Scherpenheuvel-Zichem, Aarschot, Leuven, Tienen, Diest en Landen. Met 
prachtige landschappen en heel wat bezienswaardigheden zoals de Abdij van Averbode, de 
Vlooybergtoren en het Kasteel van Horst biedt de streek ook heel wat mogelijkheden voor 
toeristische overnachtingen.
1. Hoeveel toeristische overnachtingen werden in Stardekk voor het Hageland 
geregistreerd gedurende 2023? Graag een opsplitsing:
a) per gemeente;
b) hotels, B&B (bed and breakfast), camperplaatsen, Airbnb, andere verblijfstypes;
c) Belgen/niet-Belgen.
2. Wat was de gemiddelde verblijfsduur van de geregistreerde toeristische 
overnachtingen in het Hageland in Stardekk? Graag een opsplitsing:
a) per gemeente;
b) hotels, B&B, camperplaatsen, Airbnb, andere verblijfstypes;
c) Belgen/niet-Belgen.
3. Wat waren de redenen van de geregistreerde overnachtingen? Graag een opsplitsing:
a) per jaar, per gemeente en per reden (toerisme, zakenreizen, evenementen, andere 
redenen);
b) Belgen/niet-Belgen.
4. Hoe evalueert de minister de cijfers voor het Hageland?
5. Hoe evalueert de minister de impact van de coronacrisis op het toerisme in het 
Hageland in 2023?
6. Heeft de minister in 2024 en in 2025 nog nieuwe initiatieven gepland om het toerisme 
in het Hageland te promoten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 220 van 9 januari 2024
van ALLESSIA CLAES
1. De Stardekk-data bestaan uit boekingen geregistreerd in de logies die deze software 
gebruiken. Het is dus een steekproef van logies, vooral hotels en B&B’s, die een 
basis bieden voor korte termijn voorspellingen en monitoring van de logiessector. 
Deze data is bijgevolg niet geschikt voor uitgebreide analyse. 
Daarvoor gebruiken we de officiële Statbel-cijfers. Voor 2023 zijn voorlopige cijfers 
tot en met september beschikbaar. Deze cijfers zijn ook alleen voor het Hageland in 
zijn geheel en het totaal van de logiesvormen beschikbaar. De opsplitsing naar 
logiesvorm wordt pas bij de publicatie van de definitieve cijfers bekend gemaakt. 
Hageland 2023 (eerste 9 maanden)
België 165.445
Buitenland 49.353
Algemeen totaal 214.798
2. a) Niet beschikbaar
b) Niet beschikbaar
c)
Hageland gem. verblijfsduur (9 maanden)
België 2,8
Buitenland 2,5
Algemeen totaal 2,7
3. a) Niet beschikbaar
b)
Recreatieve 
overnachtingen MICE Andere beroepsdoeleinden
België 148.155 6.705 10.585
Buitenland 32.681 2.030 14.642
Algemeen 
totaal 180.836 8.735 25.227
4. De voorlopige cijfers geven een heel positief beeld voor het Hageland. Als we 
vergelijken met de eerste 9 maanden van 2019 (pre-corona), is er een stijging van 
29% in het aantal overnachtingen. Het aantal aankomsten steeg minder snel. Dat 
geeft aan dat de verblijfsduur licht toegenomen is.
9 maanden    
Overnachtingen 2019 2023 % '19-'23
België 131.297 165.445 26%
Buitenland 35.329 49.353 40%
Algemeen totaal 166.626 214.798 29%
Aankomsten 2019 2023 % '19-'23
België 48.316 58.590 21%
Niet-ingezetenen 15.677 19.979 27%
Algemeen totaal 63.993 78.569 23%
5. De acute impact van de coronacrisis is dubbel: enerzijds hadden de 
coronamaatregelen een zware negatieve impact op de toeristische sector, anderzijds 
leidde de crisis ertoe dat Vlamingen het eigen land herontdekten als 
vakantiebestemming. Met name de meer groene regio’s (zoals het Hageland) 
profiteerden van deze trend.
Op iets langere termijn merken we dat het Hageland zich volledig hersteld heeft van 
de coronacrisis. Er komen meer bezoekers en zij blijven gemiddeld ook iets langer. 
6. Begin oktober 2024 staan de UCI Gravel Wereldkampioenschappen gepland met 
vertrek in Halle en aankomst in Leuven; een uitgelezen kans om de bredere regio 
opnieuw in de kijker te zetten als fietsbestemming. 
De regio komt sowieso aan bod in de fietspromotie van Toerisme Vlaanderen. Zo is 
er een etalageroute voor het Hageland uitgewerkt die vanop de fiets de mooiste 
bezienswaardigheden en belevingen verbindt met de steden in de buurt. Ook de 
Vlaanderenroute passeert in het Hageland en deze route wordt samen met de andere 
icoonroutes in 2024 actief gepromoot in binnenland (via de provincies) en buitenland 
(via Toerisme Vlaanderen).
In het voorjaar van 2025 plant het agentschap voor het Hageland een digitale 
campagne rond het Vlaamse park en het thema natuur op Facebook en Instagram. 
In samenwerking met de regio werd eind 2023 de contentselectie en creatie gedaan. 
Samen plannen we ook een pers/influencer-trip uit Nederland, (Frankrijk) en 
Duitsland om het park extra in de kijker te zetten. 
Voor het thema gastronomie en bier vormen Leuven en het Hageland een 
interessante regio om op de kaart te zetten. In 2024 staan er alvast gezamenlijke 
promoties gepland in het Verenigd Koninkrijk voor het Leuven Innovation Beer 
Festival. Leuven komt regelmatig aan bod in de pers- en tradereizen van het 
agentschap, via o.a. brouwerijen als De Coureur, Braxatorium Parcensis en 
bierrestaurant HOP Gastrobar. Net ten westen van het Hageland worden ook de 
relanceprojecten (brouwerij Hof ten Dormaal in Haacht en brouwerij Adept in Herent) 
in de kijker gezet. 
In het Goesting-collectief dat Toerisme Vlaanderen internationaal promoot, zit ook 
Pieter De Volder van Zuut uit Leuven als ambassadeur, die zijn streek mee uitdraagt 
in de campagnes en acties. 
Voor de promotie van Vlaamse Meesters zal het agentschap met het project ‘Vlaamse 
Meesters op hun plek’ ook minder bekende plaatsen met werken van Vlaamse 
Meesters onder de aandacht brengen. Het Hageland is hierin goed vertegenwoordigd 
met sites in Scherpenheuvel, Diest, Averbode en Zoutleeuw. Deze plekken zal het 
agentschap in binnen- en buitenland ontsluiten via de promotie van dit project.
