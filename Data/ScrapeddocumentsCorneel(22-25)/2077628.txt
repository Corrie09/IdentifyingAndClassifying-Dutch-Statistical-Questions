title: Prijsverhoging dienstencheques - Gevolgen
thema: Werk
pdf link: https://docs.vlaamsparlement.be/pfile?id=2077628
thema link: https://www.vlaamsparlement.be/parlementaire-documenten/schriftelijke-vragen/1832354
SCHRIFTELIJKE VRAAG
nr. 8
van TOM ONGENA
datum: 7 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Prijsverhoging dienstencheques  -  Gevolgen
De nieuwe Vlaamse Regering kondigt een verhoging van de dienstencheques aan met 2,8 
euro netto per stuk. Dat betekent voor een heel aantal gebruikers een gevoelige verhoging 
van het budget. Het valt te vrezen dat een aantal gebruikers zal afhaken om een beroep 
te doen op het stelsel. Anderen komen misschien in de verleiding om te snoeien in het 
aantal uren dat ze een huishoudhulp engageren, terwijl de verwachting blijft bestaan dat 
die mensen evenveel werk verrichten op een kortere tijdspanne met alle gevolgen vandien 
voor hun werkomstandigheden en het risico om uit te vallen.
1. Zal er voor de inwerkingtreding van de prijsverhoging een onderzoek gedaan worden 
naar de mogelijke impact ervan op 
a) het aantal gebruikers dat dreigt af te haken, alsook naar hun profiel 
(alleenstaanden, tweeverdieners, alleenstaande ouders, ouderen en mensen met 
een beperking);
b) het aantal gebruikers dat van plan is om te snoeien in het aantal uren dat zij 
wekelijks een beroep willen doen op een huishoudhulp?
Zo ja, wie zal dat onderzoek verrichten en op welke termijn?
2. Werd ook al onderzoek gedaan naar de impact van de vorige, veeleer beperkte, 
prijsverhoging van de dienstencheques op het aantal gebruikers naargelang hun 
profiel?
Zo ja, welke conclusies werden daaruit getrokken?
Zo niet, zal dat gebeuren voor de inwerkingtreding van de aangekondigde 
prijsverhoging?
3. De minister-president heeft aangekondigd dat het de bedoeling is om in de toekomst 
de prijs van de dienstencheques voor gebruikers mee te indexeren, maar die pas 
effectief door te rekenen zodra de verschillende opeenvolgende indexeringen 1 euro 
bedragen.
a) Zoals aangekondigd, zal die 1 euro-prijsverhoging voor de gebruiker naar de 
huishoudhulpen gaan. 
Is het dan de bedoeling dat die verdere indexering ook integraal naar hen zal 
gaan?
b) Een praktisch probleem is wel dat het loon van een huishoudhulp, net zoals dat 
van andere werknemers, telkens mee geïndexeerd wordt (conform de afspraken 
die daarover in sectorverband zijn gemaakt), maar de bijdrage van de gebruiker 
slechts na x aantal indexeringen zal binnenkomen in de begroting naar rato van 1 
euro extra per dienstencheque. Vraag is dus wie die indexeringen in tussentijd ten 
laste zal nemen vooraleer de cheques zelf worden verhoogd: zal de Vlaamse 
overheid dat doen of zullen de werkgevers dat allemaal moeten voorschieten, 
terwijl meer dan 40% van hen nu al verlieslatend is?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD 
op vraag nr. 8 van 7 oktober 2024
van TOM ONGENA
1. Er is onvoldoende data voorhanden om een empirisch onderzoek te voeren naar de 
impact van een prijswijziging van de dienstencheque. Zie antwoord hieronder.
2. Sinds de start van het federale dienstenchequesysteem, werd de prijs een aantal keer 
verhoogd. In 2008 werd de prijs verhoogd van 6,70€ naar 7€, in 2009 van 7€ naar 
7,5€, in 2013 van 7,5€ naar 8,5€ en in 2014 van 8,5€ naar 9€. Sinds de regionalisering 
van de maatregel werd er geen prijswijziging meer doorgevoerd. Enkel het fiscale 
voordeel werd in 2020 gereduceerd van 30% naar 20%.
Aangezien het stelsel de eerste 10 jaar in volle groei was, valt het effect van de 
prijswijzigingen in die periode niet te achterhalen. In de federale periode was er, 
ondanks de prijsstijgingen, jaarlijks een stijging van het dienstenchequegebruik 
merkbaar. Enkel in 2014 was er voor Vlaanderen een lichte daling, zij het slechts met 
0,14%, waarna het dienstenchequegebruik zich het jaar nadien heeft hersteld en de 
jaren nadien stelselmatig bleef stijgen. 
Het effect van de vermindering van het fiscale voordeel in 2020 valt ook niet te 
achterhalen aangezien we kort na de invoering ervan in volle coronaperiode zijn beland 
en het dienstenchequegebruik door de tijdelijke collectieve sluitingen dat jaar een heel 
stuk lager ligt dan andere jaren. Na de coronacrisis heeft het dienstenchequesysteem 
zich stelselmatig hersteld maar zitten we niet meer aan het niveau van het 
dienstenchequegebruik in 2019. Dit heeft echter hoofdzakelijk te maken met de krapte 
op de arbeidsmarkt. Veel dienstenchequebedrijven hebben wachtlijsten met potentiële 
gebruikers die op zoek zijn naar een huishoudhulp.
We kunnen concluderen dat, gelet op enorme evolutie die het stelsel de eerste 15 jaar 
heeft doorgemaakt alsook het feit dat de vraag naar huishoudhulpen momenteel het 
aanbod overschrijdt, het op basis van het verleden moeilijk te achterhalen valt wat het 
effect zal zijn van de prijsverhoging en de afschaffing van de fiscale aftrek. Mogelijks 
wordt de uitstroom of het mindergebruik van gebruikers door de prijsstijging (deels) 
opgevangen door nieuwe gebruikers die wachten op een huishoudhulp.
3. Vandaag wordt de subsidiewaarde bij elke overschrijding van de spilindex verhoogd 
met 2% van de totale inruilwaarde van een dienstencheque, zijnde de som van de 
aanschafprijs van de dienstencheque en de daaraan gekoppelde subsidiewaarde. Dit 
betekent dat de overheid zowel de kost van de indexering van de subsidiewaarde als 
de aanschafprijs voor haar rekening neemt. 
Het algemeen principe, waarbij de totale inruilwaarde (aanschafwaarde + 
subsidiewaarde) van de dienstencheque na de overschrijding van de spilindex 
verhoogd wordt met 2%, blijft behouden.  Alleen zal de gebruiker op een gegeven 
moment ook voor een deel van die indexeringskost moeten instaan. De modaliteiten 
van deze regeling worden momenteel uitgewerkt.
