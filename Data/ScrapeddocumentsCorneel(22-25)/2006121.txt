title: LeerID - Stand van zaken
thema: Onderwijs en Vorming
pdf link: https://docs.vlaamsparlement.be/pfile?id=2006121
thema link: https://www.vlaamsparlement.be/parlementaire-documenten/schriftelijke-vragen/1771170
SCHRIFTELIJKE VRAAG
nr. 48
van HILÂL YALÇIN
datum: 12 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
LeerID  -  Stand van zaken
Vorig schooljaar lanceerde het departement van de minister LeerID. LeerID is een single 
sign-on oplossing die leerlingen van het leerplichtonderwijs toelaat om via één 
gebruikersnaam en één wachtwoord aan te melden op allerhande digitale leermiddelen en 
toepassingen in de onderwijsomgeving. Een handige oplossing om niet verloren te lopen 
in verschillende wachtwoorden die we vandaag nodig hebben op school.
1. Hoeveel scholen maken op dit moment gebruik van de tool LeerID? Graag een 
overzicht per onderwijsvorm en provincie.
2. Hoeveel scholen zijn op dit moment vragende partij maar wachten nog op de komst 
van het opstartteam om van start te gaan? Graag een overzicht per onderwijsvorm en 
provincie.
3. Voor een heel aantal leermiddelen is het momenteel al mogelijk om via LeerID te 
werken.
Heeft de minister zicht op een mogelijke uitbreiding? Zullen er leermiddelen 
toegevoegd worden?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 48 van 12 oktober 2023
van HILÂL YALÇIN
1. Tot 20 oktober 2023 werden er door de scholen reeds 454.577 LeerID-accounts 
aangemaakt. Dit maakt dat er voor 46,7% van de leerlingen een account werd 
aangemaakt.
a. Gewoon lager onderwijs:
i. 195.707 LeerID-accounts = 44,8% van de leerlingen
b. Gewoon voltijds secundair onderwijs:
i. 245.360 LeerID-accounts = 51,6% van de leerlingen
c. Buitengewoon lager onderwijs:
i. 6.040 LeerID-accounts = 22,2% van de leerlingen
d. Buitengewoon secundair onderwijs:
i. 5.123 LeerID-accounts = 20,5% van de leerlingen
e. Deeltijds beroeps secundair onderwijs:
i. 2.121 LeerID-accounts = 28,9% van de leerlingen
f. Anderen
i. 226 LeerID-accounts = 14,5% van de leerlingen
De gegevens worden niet per provincie bijgehouden.
2. Het staat scholen vrij om beroep te doen op het LeerID Opstartteam. Zo kunnen ze 
online makkelijk een afspraak met dit team inplannen. Er is geen wachtlijst en scholen 
kunnen op dit moment nog steeds afspraken inboeken. Sinds eind februari 2023 gaat 
het team ook zelf op pad en dit is een succes gebleken. Het LeerID Opstartteam 
probeert zo veel mogelijk scholen tegelijk te bereiken door hen te vragen hun collega’s 
van scholengroepen of andere scholen uit de buurt mee uit te nodigen zodat ze meteen 
aan meerdere scholen tegelijk het gebruik van LeerID kunnen toelichten. 
3. Op https://onderwijs.vlaanderen.be/nl/leerid/aangesloten-toepassingen-leerid staat 
een actueel overzicht van de aangesloten digitale toepassingen. Naast de reeds 
geïntegreerde toepassingen zijn er nog een aantal die op korte termijn de intentie 
hebben om de aansluiting met LeerID te finaliseren. Er wordt ingezet op een integratie 
later dit schooljaar of tegen de start van het nieuwe schooljaar 2024-2025, als de 
planning van de dienstenleveranciers dit toelaat. Door de ontwikkelingen binnen 
LeerID verwachten wij dat het steeds interessanter wordt voor de dienstenleveranciers 
om mee aan te sluiten. Dit omdat we zowel inzetten op gebruiksgemak, extra diensten, 
maar zeker ook op veiligheid en transparantie.
