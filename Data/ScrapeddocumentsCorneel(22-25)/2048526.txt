title: Woonzorgcentra (wzc's) - Reiniging paramedisch materiaal
thema: Welzijn en Gezin
pdf link: https://docs.vlaamsparlement.be/pfile?id=2048526
thema link: https://www.vlaamsparlement.be/parlementaire-documenten/schriftelijke-vragen/1805435
SCHRIFTELIJKE VRAAG
nr. 252
van BRECHT WARNEZ
datum: 22 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Woonzorgcentra (wzc’s)  -  Reiniging paramedisch materiaal
In de zorgsector, en meer specifiek binnen woonzorgcentra, speelt hygiëne een cruciale 
rol in het waarborgen van de gezondheid en het welzijn van de bewoners. Een belangrijk 
aspect van de hygiëne betreft het onderhoud en de reiniging van paramedisch materiaal, 
zoals rollators, krukken en andere hulpmiddelen die dagelijks door de bewoners gebruikt 
worden. Die hulpmiddelen zijn essentieel voor de mobiliteit en zelfstandigheid van de 
ouderen, maar vormen tegelijkertijd een potentieel risico voor kruisbesmetting indien niet 
correct gereinigd.
De praktijk van het poetsen van dat materiaal varieert sterk tussen verschillende 
woonzorgcentra. In sommige centra neemt het personeel de taak op zich, terwijl in andere 
gevallen familieleden van de bewoners worden verwacht bij te dragen aan de reiniging van 
de persoonlijke hulpmiddelen. Die variatie in aanpak leidt tot een grijze zone, waarbij de 
verantwoordelijkheden niet altijd duidelijk afgebakend zijn. Dat gebrek aan uniformiteit 
kan leiden tot inconsistenties in de kwaliteit van de hygiëne, met alle mogelijke gevolgen 
van dien voor de gezondheid van de bewoners.
1. Hoe kijkt de minister naar deze problematiek? 
2. Welke initiatieven neemt ze daarvoor? 
3. Wie is aansprakelijk in het geval van onhygiënische situaties?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 252 van 22 februari 2024
van BRECHT WARNEZ
1. Infectiepreventie verdient een prominente plaats in woonzorgcentra en daarom ben ik 
blij dat ik -naar aanleiding van uw vraag- daarover toelichting kan geven. 
Erkenningsvoorwaarden drukken de verwachtingen uit vanwege de overheid en reiken 
het kader aan waarbinnen de woonzorgcentra zelf hun operationeel beleid uitwerken. 
Zo moeten woonzorgcentra een kwaliteitsmanagementsysteem met conditionele, 
operationele en garantie-elementen ontwikkelen met minimaal de procedure om de 
schoonmaak te plannen en te organiseren1. De initiatiefnemer moet aan de bewoner of 
zijn vertegenwoordiger een kopie van de interne afsprakennota2 bezorgen waarin onder 
andere de wijze waarop het dagelijkse leven en de verzorging worden georganiseerd, 
wordt beschreven. Het woonzorgcentrum moet ook een beleid voeren op vlak van het 
voorkomen van infecties3. Het woonzorgcentrum staat in voor de persoonlijke hygiëne 
van de bewoners en van de materialen die door het woonzorgcentrum worden ter 
beschikking gesteld. Hoe het woonzorgcentrum één en ander organiseert, is haar 
bevoegdheid en verantwoordelijkheid.  
Het verband tussen mobiliteitshulpmiddelen en kruisbesmetting zoals u stelt, verdient 
nuance. Het mobiliteitshulpmiddel (zowel in aankoop als in verhuur) dat wordt 
aangevraagd en (bij goedkeuring) wordt afgeleverd, is afhankelijk van de beperking 
van de mobiliteit van de zorggebruiker en van zijn functionele noden en levensdoelen. 
De verstrekker moet verplicht een maatname uitvoeren bij de zorggebruiker. Het 
mobiliteitshulpmiddel is bijgevolg een individueel hulpmiddel, op maat van de 
gebruiker. Het is niet de bedoeling dat dit mobiliteitshulpmiddel wordt gedeeld of wordt 
uitgewisseld onder bewoners. 
In de woonzorgcentra wordt er voor een manuele rolstoel4 een huurforfait gegeven aan 
de verstrekker (naar keuze) van de gebruiker. Het huurforfait dekt de maandelijkse 
huur van het mobiliteitshulpmiddel, met inbegrip van alle kosten die samengaan met 
de verstrekking, het onderhoud, de herstelling en de reconditionering van de rolstoel, 
alsook de vereiste aanpassingen. 
In het huurcontract, dat verplicht moet worden ondertekend door de gebruiker en de 
verstrekker, is opgenomen dat bij elke aflevering de verstrekker het 
mobiliteitshulpmiddel technisch en hygiënisch in orde stelt. Ook de zorggebruiker 
verbindt zich er toe om het mobiliteitshulpmiddel normaal te gebruiken, in propere 
staat te houden en niet te vervreemden.
Een woonzorgcentrum kan daarnaast zelf in mobiliteitshulpmiddelen voorzien voor 
“algemeen gebruik”. Deze hulpmiddelen moeten natuurlijk voor en na elk gebruik 
huishoudelijk rein zijn. Aandacht voor handhygiëne door elke gebruiker van dat 
hulpmiddel kan helpen besmetting van het hulpmiddel te voorkomen.
1 Besluit van de Vlaamse Regering van 28 juni 2019 betreffende de programmatie, de erkenningsvoorwaarden 
en de subsidieregeling voor woonzorgvoorzieningen en verenigingen voor mantelzorgers en gebruikers, Bijlage 
11, Hoofdstuk 3, Afdeling 2, Onderafdeling 2, Artikel 25, 3de lid, 2°, c) 
2 Zelfde BVR, Hoofdstuk 3, Afdeling 2, Onderafdeling 1, Artikel 13
3 Zelfde BVR, Hoofdstuk 3, Afdeling 2, Onderafdeling 2, Artikel 26.
4 i.e. standaard rolstoel, modulaire rolstoel, verzorgingsrolstoel of verzorgingsrolstoel met korrelzitsysteem.
Samengevat kan ik stellen dat propere mobiliteitshulpmiddelen een uiting zijn van 
kwaliteit van zorg voor een bewoner en dat het woonzorgcentrum de 
verantwoordelijkheid daarvoor draagt en de vrijheid heeft hoe het zich organiseert.
2. Uit wat ik hier net antwoordde, mag blijken dat ik op dit ogenblik geen specifieke 
bijkomende maatregelen voorbereid. Elk woonzorgcentrum is verplicht een 
schoonmaakbeleid en een infectiepreventiebeleid te voeren. Zo’n 
infectiepreventiebeleid omvat naast de algemene voorzorgsmaatregelen (handhygiëne, 
persoonlijke hygiëne, persoonlijke beschermingsmiddelen), bijkomende 
voorzorgsmaatregelen (maatregelen bij infecties) en ook een goede 
omgevingshygiëne.
Om woonzorgcentra bij te staan in het ontplooien van een infectiepreventiebeleid, stelt 
het Departement Zorg sinds 2019 het werkinstrument ‘Infectiepreventiebeleid voor 
Vlaamse woonzorgcentra’ ter beschikking. Naast de basisprincipes van reiniging en 
desinfectie, is het belangrijk voor elk woonzorgcentrum om een hygiëneplan ter 
beschikking te hebben. Het werkinstrument ondersteunt hierin de woonzorgcentra aan 
de hand van praktische richtlijnen en aandachtspunten. Zo wordt aangegeven dat bij 
mobiliteitshulpmiddelen, indien niet bewonersgebonden, na elk gebruik de 
handvaten/high touch oppervlakken moeten gereinigd en gedesinfecteerd worden. Ook 
wordt in het werkinstrument de klemtoon gelegd op het belang van taakverdeling (wie 
doet wat). Dit werkinstrument infectiepreventiebeleid wordt momenteel geactualiseerd.
3. Tot de gewone zorg- en dienstverlening die van een woonzorgcentrum mag worden 
verwacht, behoort de persoonlijke hygiëne van de bewoner en van de materialen die 
door het woonzorgcentrum worden ter beschikking gesteld. Het woonzorgcentrum 
draagt daarvoor de verantwoordelijkheid.
Indien het om een mobiliteitshulpmiddel gaat dat in huur werd afgeleverd en waarvoor 
een huurovereenkomst werd ondertekend, dan is opgenomen in artikel 267 van het 
Besluit van de Vlaamse regering houdende de uitvoering van het decreet van 18 mei 
2018 houdende de Vlaamse sociale bescherming, dat beide partijen een einde kunnen 
maken aan de huurovereenkomst. De gebruiker kan dit als de verstrekker zijn 
verplichtingen op functioneel, hygiënisch en technisch vlak niet nakomt. De verstrekker 
kan dit als schade aan de rolstoel wordt vastgesteld die te wijten is aan onvoldoende 
zorgzaamheid en onverantwoorde behandeling van de rolstoel door de gebruiker.
