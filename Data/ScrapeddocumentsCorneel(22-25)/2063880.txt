title: Universiteiten en hogescholen - Naleving taalwetgeving
thema: Onderwijs en Vorming
pdf link: https://docs.vlaamsparlement.be/pfile?id=2063880
thema link: https://www.vlaamsparlement.be/parlementaire-documenten/schriftelijke-vragen/1825852
SCHRIFTELIJKE VRAAG
nr. 386
van KRISTOF SLAGMULDER
datum: 3 mei 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Universiteiten en hogescholen  -  Naleving taalwetgeving
De Codex Hoger Onderwijs legt vast dat de bestuurstaal van de Vlaamse universiteiten en 
hogescholen het Nederlands is. Dat betekent ook dat bijvoorbeeld facturen die instellingen 
van het hoger onderwijs aan bij hen ingeschreven studenten versturen, bijvoorbeeld voor 
studiegeld, in het Nederlands gesteld moeten zijn. 
Heeft de minister zicht op de praktijk van het taalgebruik van universiteiten en hogescholen 
bij facturering aan studenten en bij uitbreiding het taalgebruik op loonfiches van 
academisch personeel en andere bij wet voorgeschreven documenten? Op welke manier 
wordt de decreetgeving op de bestuurstaal door de Vlaamse overheid opgevolgd en, indien 
nodig, gehandhaafd?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 386 van 3 mei 2024 
van KRISTOF SLAGMULDER
Ik ben hierin heel erg duidelijk. Art. II.260. van de CHO bepaalt dat de bestuurstaal in de 
hogescholen en universiteiten het Nederlands is. Hieruit volgt dat alle bestuursdocumenten 
steeds in het Nederlands opgesteld moeten worden tenzij er bijkomend en officieus in een 
vertaling wordt voorzien specifiek bestemd voor een anderstalige doelgroep (bijvoorbeeld 
internationale studenten). Het gebruik van het Nederlands geldt dus ook voor facturen die 
een hogeronderwijsinstelling uitvaardigt.
Hogescholen en universiteiten zijn autonome instellingen die de regelgeving moeten 
naleven. Ik heb geen signalen ontvangen dathet taalgebruik van universiteiten en 
hogescholen bij facturering, bij loonfiches van academisch personeel en andere bij wet 
voorgeschreven documenten onwettelijk zou zijn. Elke klacht over een mogelijk niet correct 
gebruik van de bestuurstaal kan aan de bevoegde regeringscommissaris worden gericht 
die deze zo snel als mogelijk zal behandelen en hieraan het nodige gevolg zal geven indien 
de klacht ontvankelijk en gegrond is. Ik ben in constant overleg met de 
regeringscommissarissen. Vooralsnog zijn er geen elementen die een algemene audit over 
dit thema verantwoorden. 
