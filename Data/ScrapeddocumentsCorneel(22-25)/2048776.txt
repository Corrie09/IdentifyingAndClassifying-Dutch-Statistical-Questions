title: Geluidsschermen Battel - Engagement stad Mechelen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2048776
thema link: https://www.vlaamsparlement.be/parlementaire-documenten/schriftelijke-vragen/1802174
SCHRIFTELIJKE VRAAG
nr. 653
van FREYA PERDAENS
datum: 8 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geluidsschermen Battel  -  Engagement stad Mechelen
Al verschillende keren heb ik gevraagd naar de geluidsoverlast in Battel, de metingen daar 
en de eventuele plaatsing van geluidsschermen. 
Uit Gazet Van Antwerpen vernemen we nu dat ook de geesten bij het Mechelse 
stadsbestuur zijn gerijpt. De burgemeester verklaart immers dat ze “geluidsschermen 
willen bouwen op het viaduct van de N16 als het technisch mogelijk is en dat ze daar de 
nodige budgetten voor hebben”.
1. Is het technisch mogelijk om de geluidsschermen te plaatsen? 
2. Is de stad Mechelen bevoegd voor het plaatsen van de geluidsschermen?
a) Zo ja, heeft ze de Vlaamse overheid al op de hoogte gebracht dat ze die intentie 
heeft?
b) Zo niet, hoe zal de minister met die aankondiging omgaan? Zal in dat geval de 
Vlaamse overheid overgaan tot het plaatsen van dergelijke geluidsschermen?
c) Binnen welke timing, indien niet binnen de evidente 8 maanden, mogen we die 
geluidsschermen verwachten? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 653 van 8 februari 2024
van FREYA PERDAENS
1. In het verleden is onderzocht of de Battelse wijk ten zuiden van de N16 in aanmerking 
kwam voor geluidsschermen. Dit onderzoek betrof de geluidsbelasting van alle 
aangrenzende gewestwegen, niet alleen de N16. Men heeft toen beoordeeld in 
hoeverre geluidsschermen een geschikte milderende maatregel zouden kunnen zijn. 
Een vervolgstudie naar de technische haalbaarheid heeft nog niet plaatsgevonden, 
omdat geluidsschermen in de huidige wegconfiguratie slechts een beperkt effect 
zouden hebben. Bovendien zouden deze geluidsschermen ook maar tijdelijk zijn, 
aangezien de hele knoop van Mechelen-Noord heringericht zal worden in kader van het 
project ‘Ontknoping Mechelen’. Tot men heeft vastgesteld welke rol dit specifieke deel 
van de N16 zal spelen in de ‘Ontknoping Mechelen’, kan nog geen uitspraak worden 
gedaan over deze geluidsschermen. De exacte hoeveelheid rijstroken, evenals de 
bijbehorende ruimte en belasting, is immers nog niet bekend. 
Intussen ontving AWV een formele brief van de stad, met wie de informatie eerder 
werd gedeeld, met de vraag tot opstart van de haalbaarheidsstudie. Een dergelijke 
studie zou zich toespitsen op de geluidswering (welke schermen, welke hoogte en 
welke locatie zijn aangewezen, en welk effect is theoretisch mogelijk in dat geval), 
maar vereist ook  een stabiliteitsstudie van de brugconstructie. Deze laatste is nodig 
om te bekijken welke extra belasting de brug aankan i.f.v. het toevoegen van 
schermen. 
Een geluidsstudie kan AWV zelf uitvoeren, een stabiliteitsstudie vergt externe 
expertise. Middelen hiervoor zijn niet op het GIP opgenomen.
2. Het plaatsen van geluidsschermen op openbaar domein van AWV moet in overleg en 
met akkoord van AWV gebeuren.
Indien een derde partij de geluidsschermen wenst te plaatsen, zal AWV als 
wegbeheerder en domeinbeheerder de eindverantwoordelijkheid nemen over het 
bestek, de plannen en de timing. Indien er geen technisch bezwaar is en indien een 
derde partij de kosten wenst te dragen, is dit een verzoek dat AWV eventueel kan 
inwilligen.
Een doorlooptijd hangt af van geval tot geval en kan ik u voor dit specifieke geval nog 
niet meegeven.
