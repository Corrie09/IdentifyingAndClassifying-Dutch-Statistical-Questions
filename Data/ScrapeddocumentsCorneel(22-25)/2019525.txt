title: Aanpak radicalisering - LIVC-R Diepenbeek
thema: Lokale overheden en Binnenlands bestuur
Radicalisering
pdf link: https://docs.vlaamsparlement.be/pfile?id=2019525
thema link: https://www.vlaamsparlement.be/parlementaire-documenten/schriftelijke-vragen/1782283
SCHRIFTELIJKE VRAAG
nr. 66
van THIJS VERBEURGT
datum: 24 november 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Aanpak radicalisering  -  LIVC-R Diepenbeek
Op vrijdag 10 november werden twee Limburgse twintigers uit Diepenbeek opgepakt in 
een onderzoek naar extreemrechts terrorisme. Ze worden gelinkt aan de extreemrechtse 
organisatie The Base. Die neonazistische groepering wil de democratie met geweld 
vervangen door een witte etnostaat. In het buitenland zijn al verschillende terroristische 
aanslagen van hen verijdeld.
Op basis van de toelichting door de Vereniging van Vlaamse Steden en Gemeenten (VVSG) 
tijdens de hoorzitting op 22 november 2023 in de Commissie voor de bestrijding van 
gewelddadige radicalisering blijkt dat - voor zover bekend bij de VVSG - Diepenbeek op 
het moment van de bevraging niet over een lokale integrale veiligheidscel inzake 
radicalisme, extremisme en terrorisme (LIVC-R) beschikte.
1. Beschikt de gemeente Diepenbeek ondertussen al over een LIVC-R?
2. Werden er voorafgaand aan de politionele actie in de gemeente Diepenbeek signalen 
van radicalisering opgepikt?
Zo ja, op welke manier werd er door het lokale bestuur met die signalen omgegaan?
Zo niet, is de minister dan van mening dat het bestaan van een LIVC-R in de gemeente 
mogelijke signalen had kunnen detecteren?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 66 van 24 november 2023
van THIJS VERBEURGT
1. De gemeente Diepenbeek beschikt weldegelijk over een LIVC-R. In de bevraging van de 
VVSG stond voor het lokaal bestuur aangeduid dat de situatie onbekend was, omdat de 
oefening nog volop lopende is. 
2. Het lokaal bestuur Diepenbeek geeft aan dat er geen verdachte lokale signalen 
voorafgaand werden opgepikt. In gevallen waar er een acuut veiligheidsrisico is, zoals 
hier het geval was, zijn het de politionele en veiligheidsdiensten die aan zet zijn. In het 
specifieke geval van deze politionele actie, is het zo dat het van bij het begin om een 
gerechtelijk onderzoek ging. Er werd daarover door het federaal parket geen informatie 
uitgewisseld met lokaal bestuur omwille het geheim van het onderzoek. 
In gevallen waar er geen acuut veiligheidsrisico is, zijn het de preventieve organisaties 
en diensten die hun rol moeten spelen. Een LIVC R biedt een platform om dergelijke 
signalen af te toetsen en aan te pakken zodat escalatie kan worden vermeden. In de 
gevallen waar een preventieve aanpak nog mogelijkheden biedt, kan een LIVC-R dus 
zeker een cruciaal instrument zijn.
Vanuit Vlaanderen hebben we meermaals contact gezocht met Diepenbeek om hen op 
2 zaken te wijzen: enerzijds het belang en de noodzaak van het samenroepen van het 
LIVC R om mogelijke signalen te capteren en anderzijds het ondersteuningsaanbod dat 
Vlaanderen specifiek aanbiedt voor de ondersteuning van de lokale LIVC R-werking 
(begeleidings- en coachingstraject, helpdesk voor vragen en de recent gelanceerde 
expertenpool, â€¦).   
