title: Sociale huurders - Taalkennisvereiste niveau B1
thema: Wonen
pdf link: https://docs.vlaamsparlement.be/pfile?id=2081047
thema link: https://www.vlaamsparlement.be/parlementaire-documenten/schriftelijke-vragen/1834472
SCHRIFTELIJKE VRAAG
nr. 17
van GUY D'HAESELEER
datum: 17 oktober 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Sociale huurders  -  Taalkennisvereiste niveau B1
Naar aanleiding van de vraag om uitleg van de heer Ben Chikha (nr. 54) over de 
taalvoorwaarde voor sociale huurders naar aanleiding van de open brief van Woonzaak 
tijdens de commissie Wonen van 16 oktober 2024, sprak de minister over eventuele 
consequenties voor sociale huurders die binnen het tijdsbestek van 2 jaar niet het vereiste 
B1 mondeling niveau Nederlands behalen.
Daarnaast werden door de minister ook enkele voorbeelden aangehaald van 
uitzonderingen die toegekend kunnen worden voor sociale huurders die niet in staat zijn 
een dergelijk taalniveau tijdig te behalen.
1. Kan de minister een volledige lijst geven van alle uitzonderingen die aan sociale 
huurders kunnen worden toegekend op het vlak van de taalbeheersing B1 mondeling? 
Zal er bij die uitzonderingen alsnog op worden ingezet door de Vlaamse overheid om 
die huurders het hoogst mogelijke niveau Nederlands te laten behalen? Zo ja, op welke 
manier? Zo niet, waarom niet?
2. Kan de minister verduidelijken welke concrete stappen er ondernomen zullen worden 
als een sociale huurder niet aan de taalvoorwaarden voldoet binnen het vooropgestelde 
tijdsbestek? 
3. De naleving van de taalkennisvereiste was in het verleden al een grote flop bij de 
sociale woonactoren. 
Hoe zal de minister garanderen dat de controle op de taalkennis in deze zittingsperiode 
wel degelijk opgevolgd zal worden?
4. De minister gaf in de commissie Wonen op 16 oktober (in antwoord op bovenvermelde 
vraag om uitleg) duidelijk mee dat de taalkennis B1 geen voorwaarde is voor sociale 
huurders op de wachtlijst om een sociale woning te verkrijgen. 
Gezien de huidige wachtlijstcrisis, acht de minister het dan niet nuttig voorrang te 
geven aan Vlamingen die het vereiste taalkennisniveau bezitten én al jaren op de 
wachtlijst staan, zodoende dat we er op die manier voor kunnen zorgen dat onze 
mensen zo snel mogelijk een dak boven het hoofd krijgen?
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 17 van 17 oktober 2024
van GUY D'HAESELEER
Voor ik uw vragen beantwoord, wil ik eerst een misverstand rechtzetten. In uw inleiding 
stelt u dat het niveau B1 mondeling Nederlands binnen twee jaar behaald zou moeten 
worden. De huidige regeling stelt echter dat het niveau A2 binnen twee jaar behaald moet 
worden, terwijl voor niveau A1 één jaar gold. Het tijdsbestek voor het behalen van niveau 
B1 moet nog bepaald worden.
1. De modaliteiten rond taalniveau B1 moeten nog worden uitgewerkt. Daarnaast moet 
een onderscheid gemaakt worden tussen een vrijstelling en een uitstel van de 
taalkennisverplichting.
Een huurder is volgens de huidige taalkennisvereiste vrijgesteld in de volgende gevallen: 
-de verhuurder leidt via de Kruispuntbank Inburgering af dat de huurder wegens 
ernstige ziekte, mentale of fysieke handicap blijvend is vrijgesteld van de verplichting 
om een opleiding Nederlands tweede taal te volgen;
-de verhuurder ontvangt via de Kruispuntbank Inburgering een verklaring van 
uitgeleerdheid, afgeleverd door een centrum voor basiseducatie, die aantoont dat de 
huurder beperkte cognitieve vaardigheden heeft;
-de huurder legt een medisch attest voor dat bevestigt dat een ernstige ziekte, 
mentale of fysieke handicap hem blijvend belemmert om het vereiste niveau te 
behalen.
Een huurder kan volgens de huidige taalkennisvereiste één jaar uitstel krijgen om te 
voldoen aan de taalkennisverplichting als de verhuurder bij controle via de 
Kruispuntbank Inburgering een van de volgende documenten ontvangt:
-een bewijs dat de huurder de opleiding Nederlands tweede taal wegens 
beroepsmatige, medische of persoonlijke redenen, nog niet heeft kunnen starten of 
afronden;
-een verklaring van de organisaties die belast zijn met de uitvoering van het Vlaamse 
integratie- en inburgeringsbeleid, waaruit blijkt dat de huurder de opleiding nog niet 
heeft kunnen starten of afronden omdat een gepaste opleiding Nederlands tweede 
taal niet tijdig beschikbaar was.
2. Als de huurder niet voldoet aan de huidige taalkennisvereiste en geen vrijstelling of 
uitstel heeft gekregen, verwittigt de verhuurder de toezichthouder. De toezichthouder 
kan een administratieve geldboete opleggen. De beslissing tot het opleggen van de 
boete vermeldt de termijn waarbinnen de huurder alsnog aan de verplichting moet 
voldoen, met een maximum van één jaar.
Bij het bepalen van het bedrag van de administratieve geldboete houdt de 
toezichthouder rekening met o.a. de ernst van de tekortkoming in de verplichtingen als 
huurder, het aantal aanmaningen dat de huurder heeft ontvangen met betrekking tot 
het verzuim in zijn verplichting, de herhaling van tekortkomingen.
3. Bij de start van het controleproject ‘Taalkennisvereiste’ 2021 bleek inderdaad dat deze 
huurdersverplichting niet door alle verhuurders even nauwgezet werd opgevolgd. Op 
het einde van het project was echter meer dan 95% van de sociale verhuurders in orde 
met de controle op de taalkennisvereiste. De controle op de opvolging van de 
taalkennisvereiste komt thans aan bod tijdens de globale onderzoeken. Tijdens het 
globaal onderzoek gaat de toezichthouder na of de woonmaatschappij een procedure 
heeft voor de opvolging van de taalkennisvereiste en of die procedure o.a. voorziet in 
de mogelijkheid tot het bezorgen van dossiers aan de afdeling Toezicht. Tijdens het 
globaal onderzoek zal de toezichthouder ook nagaan of de procedure in de praktijk wordt 
toegepast en in welke mate de opvolging van huurders (die bij toewijzing nog niet 
voldeden) in de praktijk gebeurt.
4. De taalkennisvereiste is inderdaad geen inschrijvings-of toelatingsvoorwaarde voor een 
sociale huurwoning. Een dergelijke voorwaarde staat namelijk op gespannen voet met 
de erkenning van behoorlijk wonen als een grondrecht. Wonen is een basisbehoefte 
waaraan moet voldaan zijn vooraleer mensen zich verder kunnen ontplooien.
Wat betreft de wachtlijstcrisis, is het belangrijk om te benadrukken dat het Vlaams 
woonbeleid zal inzetten op structurele oplossingen om het aanbod van sociale woningen 
te verhogen, zodat de wachttijden voor iedereen kunnen worden teruggedrongen.
Sociale huisvesting is bedoeld voor mensen in woonnood, ongeacht hun 
taalkennisniveau. Dit betekent echter niet dat ik het belang van taalverwerving 
onderschat. Taalvaardigheid is cruciaal voor integratie en participatie in onze 
samenleving, en via de huurdersverplichting worden de sociale huurders dwingend 
aangemoedigd om actief te werken aan hun taalkennis.
