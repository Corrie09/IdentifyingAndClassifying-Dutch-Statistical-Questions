title: Bezoek aan Catalonië - Afspraken over samenwerking
thema: Buitenlands beleid
pdf link: https://docs.vlaamsparlement.be/pfile?id=2058706
thema link: https://www.vlaamsparlement.be/parlementaire-documenten/schriftelijke-vragen/1814373
SCHRIFTELIJKE VRAAG
nr. 184
van KARL VANLOUWE
datum: 20 maart 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Bezoek aan Catalonië  -  Afspraken over samenwerking
De minister-president bezocht enkele weken geleden de Catalaanse president Pere 
Aragonès. Het bezoek stond in het teken van hightech, start-ups, innovatie, digitalisering 
en creatieve industrie. Het doel was de internationalisering van de bloeiende Vlaamse 
startup-industrie te stimuleren. Dat was geslaagd aangezien een akkoord tussen Flanders 
Investment & Trade (FIT) en de Catalaanse tegenhanger Agencia per la competitivitat de 
l’Empresa (ACCIÓ) en Tech Barcelona werd gesloten. 
In de commissie van 12 maart 2024 werd benadrukt dat het bezoek als succesvol werd 
ervaren. Zo werd bijvoorbeeld aangehaald dat Imec en het Catalaanse Institute of Photonic 
Sciences (ICFO) samen een aantal projecten willen definiëren om ideeën naar een hoger 
‘Technology Readiness Level' (TRL) te krijgen. De sterkte van Imec is dat het fundamenteel 
onderzoek op labniveau kan opschalen naar iets dat schaalbaar voor industriële 
toepassingen is. 
Daarnaast stond de samenwerking met Catalonië rond cybersecurity ook hoog op de 
agenda. Er heeft een vergadering plaatsgevonden waarin vertegenwoordigers van Digitaal 
Vlaanderen in gesprek gingen met Catalaanse tegenhangers. In de 
samenwerkingsakkoorden met ACCIÓ en Tech Barcelona wordt een bijkomende focus 
gelegd op een start-upsamenwerking, waarbij er vooral aandacht zal worden besteed aan 
informatiedeling en begeleiding van Vlaamse en Catalaanse start-ups op regioniveau. Het 
samenwerkingsakkoord met Tech Barcelona ontplooit zich concreet in een strategisch 
partnerschap met Startup.Flanders. De ontmoeting met Pere Aragonès heeft er ook toe 
geleid dat hij zal deelnemen aan de ‘leaders meeting’ op 18 april in Antwerpen onder de 
noemer 'Fit for the Future: Global Challenges, Regional Solutions'. 
Ten slotte voegde de minister-president ook toe dat er binnenkort een lunch met de 
Spaanse ambassadeur over diplomatieke banden tussen Vlaanderen en Spanje zal 
plaatsvinden. 
Aansluitend op de nieuwe informatie die werd meegedeeld tijdens de commissie, heb ik 
nog enkele vervolgvragen.
1. Hoe zal de samenwerking tussen Imec en ICFO zich in de toekomst verder ontplooien? 
Zijn er al concrete projecten vastgelegd?
2. Wat betreft de vergadering rond cybersecurity: wat werd er in die vergadering 
besproken? Zijn er stappen gezet om op het vlak van cybersecurity verder samen te 
werken? Zo ja, hoe zal de samenwerking eruitzien? 
3. In de samenwerkingsakkoorden met ACCIÓ en Tech Barcelona wordt gefocust 
op informatiedeling en begeleiding van Vlaamse en Catalaanse start-ups op 
regioniveau. 
Op welke manier zullen Vlaamse en Catalaanse start-ups dat kunnen uitvoeren? Zullen 
er evenementen of activiteiten georganiseerd worden om dit te kunnen 
verwezenlijken?
4. Is er al zicht op welke thema’s voornamelijk aan bod zullen komen tijdens de ‘leaders 
meeting’ op 18 april in Antwerpen? Zijn er globale uitdagingen waarop Vlaanderen de 
nadruk wil leggen? 
5. Op welke domeinen zal er gefocust worden tijdens de meeting met de Spaanse 
ambassadeur? Waarop wil Vlaanderen de focus leggen in de samenwerking met 
Spanje?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 184 van 20 maart 2024
van KARL VANLOUWE
1. De partijen bekijken momenteel enkele onderzoeksonderwerpen waarrond er 
samenwerkt zou kunnen worden. Om de intellectuele eigendomsrechten van de 
partijen te vrijwaren zullen de gesprekken over een concrete samenwerking daarna 
verder gebeuren onder een geheimhoudingsovereenkomst. Het zou daarbij gaan om 
gezamenlijke bilaterale projecten waarbij ICFO-onderzoek gecombineerd wordt met 
technologie van imec. 
Daarnaast bespreken de partijen samenwerkingen binnen een breder consortium van 
partners, zoals in het kader van pan-Europese initiatieven. 
2. Algemeen ging de vergadering over hoe er kan samengewerkt worden tussen 
Vlaanderen en Catalonië inzake cyberveiligheid. Meer bepaald focuste het gesprek 
zich op volgende domeinen:
•Gezamenlijk inrichten van een cyberacademie over cyberveiligheid;
•Opstellen van cyberresponsplannen om voorbereid te zijn op cyberdreigingen;
•Uitwisselen van dreigingsinformatie en gezamenlijke respons op internationale 
incidenten;
•Identificeren en toepassen van goede praktijken en vastleggen van 
beleidsimplementatiecriteria;
•Uitwisselen van kennis en ervaring op het vlak van cyberveiligheid, en 
samenwerken met andere overheden;
•Opzetten van een strategische aanpak van cyberbeveiliging, met onder meer een 
verbeterde ICT-risico governance;
•Samenwerken op het gebied van strategische initiatieven voor het binnenhalen 
van Europese financiering.
De samenwerking rond cybersecurity wordt verder geconcretiseerd in de vorm van 
een intentieverklaring. We zoeken momenteel naar een geschikte datum voor zowel 
collega Pere Aragonès als ikzelf, waarop de ondertekening kan plaatsvinden. Daarna 
zal een gemengde werkgroep de intentieverklaring opvolgen. 
3. Informatiedeling en begeleiding zijn een permanente taak van FIT en ACCIÓ. Door 
samen gerichte netwerkevenementen op te zetten met de juiste partners, krijgen 
beide organisaties gemakkelijker toegang tot elkaars contacten. Zo kan FIT de meest 
pertinente contacten met durfkapitaalbedrijven aanbieden aan Vlaamse startups. 
Ook draagt het Vlaanderen uit als een innovatieregio op de evenementen met de 
Catalaanse partners, wat een informatiestroom is naar Catalaanse startups om zich 
eventueel in Vlaanderen te vestigen. 
De samenwerkingsakkoorden met ACCIÓ en Tech Barcelona hebben op korte termijn 
al aanleiding gegeven tot gezamenlijke initiatieven voor Vlaamse en Catalaanse 
startups. Zo werd een Investment Readiness Serie opgezet in het kader van het BIO-
Europe Spring partnerevenement, dat plaatsvond van 18 tot en met 20 maart 2024 
in Barcelona. Tijdens dit side-event konden een achttal Vlaamse biotech start-ups 
exclusief en in besloten kring pitchen en netwerken met negen vooraanstaande 
Catalaanse biotech durfkapitaalbedrijven. 
Verder werd er tijdens de Hello Tomorrow-conferentie, die op 21 en 22 maart 2024 
plaatsvond in Parijs, een avondactiviteit opgezet waarbij Vlaamse deeptech startups, 
durfkapitaalbedrijven en relevante startupactoren konden netwerken met een 
Catalaanse delegatie van deeptech startups en durfkapitaalbedrijven.
Ten slotte bekijken ACCIÓ en Tech Barcelona momenteel welke gezamenlijke 
opportuniteiten ze detecteren voor het najaar 2024 en volgend jaar. 
4. Op 18 april ondertekenden de betrokken regio’s tijdens de Leaders Meeting een 
gezamenlijke politieke verklaring. Daarin benadrukken ze hun steun aan de EU, 
alsook hun cruciale rol voor het concurrentievermogen, de duurzaamheid en de 
veerkracht van de Unie. Verder dringen ze aan op een partnerschap tussen de EU en 
de regio's, waarbij meer rekening wordt gehouden met de regionale diversiteit en 
respect voor het subsidiariteitsbeginsel. 
Concrete aanbevelingen aan de Europese Commissie omvatten een betere kennis 
van de regio's, geharmoniseerde indicatoren op regionaal niveau en meer regionale 
expertise bij EU-subsidieprogramma's. De verklaring benadrukt ook het belang van 
strategische toekomstanalyse, met voorstellen om regionale ministers toe te voegen 
aan het EU-brede foresight netwerk en een informeel netwerk op te richten op 
administratief niveau. Verder presenteert de verklaring vijf kernboodschappen voor 
de Europese Strategische Agenda 2024-2029, zoals het verdiepen van de 
eengemaakte markt en het bevorderen van digitale en groene technologieën. 
Daarnaast zet het in op de creatie van een slim regelgevend kader en een 
aantrekkelijk investeringsklimaat. Ten slotte wordt opgeroepen om strategische 
prioriteiten te bepalen om de veerkracht van de EU te versterken en een modern 
handelsbeleid te voeren.
Met de Leaders Meeting werd de start gegeven van een nieuw platform voor 
samenwerking tussen innovatieve regio’s, dat tegelijk de hand reikt naar de EU. Het 
beoogde eveneens een krachtig signaal aan de Unie te geven dat de regio’s 
belangrijke hefbomen in handen hebben om mondiale uitdagingen aan te pakken. 
Om die boodschap kracht bij te zetten zullen het rapport en de verklaring 
overhandigd worden aan de EU-instellingen en zal ik beide documenten bilateraal 
toelichten aan de Europese Commissie.  
5. Het is niet gebruikelijk dat de gespreksthema’s medegedeeld worden voor het 
diplomatiek overleg plaatsgevonden heeft. Aldus kan ik deze vragen pas 
beantwoorden na mijn ontmoeting met de Spaanse ambassadeur.  
