title: Heraanleg Tiensepoort Leuven - Evaluatie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2006394
thema link: https://www.vlaamsparlement.be/parlementaire-documenten/schriftelijke-vragen/1765903
SCHRIFTELIJKE VRAAG
nr. 47
van KARIN BROUWERS
datum: 2 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Heraanleg Tiensepoort Leuven  -  Evaluatie
Wegen en Verkeer pakte recentelijk het drukke kruispunt Tiensepoort in Leuven aan. 
Enkele aanpassingen en een nieuwe lichtenregeling moesten het kruispunt veiliger maken 
voor alle weggebruikers. 
De verkeerslichten op het kruispunt werden anders afgesteld. Met de nieuwe regeling 
worden conflicten tussen fietsers, voetgangers en auto’s zo goed als onmogelijk. Twee by-
passes werden geschrapt en heraangelegd.
De werkzaamheden aan de Tiensepoort werden gestart in april 2023 en afgerond op 13 
juli 2023. Wie op 17 juli 2023 de Tiensepoort met de fiets of te voet kruiste, werd 
getrakteerd.
Na de aanpassing van het kruispunt waren echter alle problemen nog niet onmiddellijk 
opgelost. Het Agentschap Wegen en Verkeer (AWV) beloofde de lichtenregeling verder te 
verfijnen. Voor fietsers lijkt de situatie inmiddels verbeterd. Ze moeten nu wel extra 
opletten en correct voorrang verlenen aan andere fietsers om chaos te vermijden. Dat 
vergt enige aanpassing. Automobilisten klagen nu echter dat de files richting Leuven op de 
Tiensesteenweg wel erg veel langer zijn dan voordien. Vier keer voor de rode lichten staan 
vanaf de kruising met de Martelarenlaan blijkt geen uitzondering meer.
1. Is er al een eerste evaluatie geweest van de recente heraanleg van het kruispunt 
Tiensepoort? Zo ja, wat waren de eerste bevingen en eventuele knelpunten? Zijn er 
op basis van die eerste evaluatie al aanpassingen gebeurd?
2. Welke klachten zijn er binnengekomen over de heraanleg en over de lichtenafstelling 
van de Tiensepoort?
3. Worden er nog problemen gesignaleerd door fietsers die de Tiensepoort kruisen? En 
zo ja, welke?
4. Klopt het dat de files voor het gemotoriseerd verkeer op de Tiensesteenweg langer zijn 
geworden ten gevolge van de heraanleg van de Tiensepoort? Hoeveel seconden extra 
doen wagens er gemiddeld over om vanaf de Martelarenlaan over de Tiensepoort te 
geraken?
5. Zijn de files richting Tiensepoort op de vesten verminderd, vergroot of hetzelfde 
gebleven?
6. Is er al overleg geweest met de stad Leuven over de heraanleg van de Tiensepoort en 
de problemen als gevolg ervan? Zo ja, wat waren de belangrijkste bevingen? Zo niet, 
is er overleg gepland?
7. Is er nog een ruimere evaluatie gepland van de heraanleg van de Tiensepoort en tegen 
wanneer zal die evaluatie klaar zijn? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 47 van 2 oktober 2023
van KARIN BROUWERS
1. Een eerste evaluatie gebeurde in de maand augustus. Daarbij werd vastgesteld dat 
enkele ontruimingstijden, ondanks de aangenomen standaardwaarden, te krap waren. 
Op 8 september werd daarom een nieuwe lichtenregeling in dienst gesteld waarbij de 
ontruimingstijden voor bepaalde richtingen verruimd zijn en de fasevolgorde werd 
aangepast.
2. In de eerste weken waren er voornamelijk klachten van fietsers over de korte 
ontruimingstijden. Dit werd ondertussen aangepast. Het klachtenbeeld is verschoven 
van problemen met groentijd naar doorstroming en conflicten tussen fietsers/zachte 
weggebruikers onderling.
3. We zien op het kruispunt meer conflicten tussen fietsers en we krijgen meldingen van 
fietsers die de situatie als chaotisch ervaren. Uit de meldingen blijkt ook dat veel 
fietsers de voorrangsregels niet respecteren. 
4. Het klopt dat de files langer zijn geworden. De verliestijden in seconden werden niet 
gemeten op voorhand en ook niet vergeleken met de huidige toestand.
5. De algemene capaciteit is verminderd sinds het kruispunt ‘maximaal’ conflictvrij is. 
Hoewel we over de vesten minder klachten krijgen, zijn ook daar de files waarschijnlijk 
langer dan voorheen. 
6. De stad Leuven heeft reeds een overleg gevraagd. Er werd nog geen datum gevonden 
om dit te laten plaatsvinden.
7. In oktober vond een uitgebreide evaluatie van de Tiensepoort plaats met behulp van 
een drone, om de verschillende interacties en bewegingen op het kruispunt van 
naderbij te kunnen bekijken. De beelden die gemaakt werden, worden op dit moment 
geanalyseerd aan de hand van specifieke software. De conclusies van de analyse zijn 
dus nog niet beschikbaar.
Daarnaast moet er ook rekening gehouden worden met het feit dat het doorgaans een 
tweetal maanden duurt voor de gebruikers van een kruispunt – zeker een druk 
kruispunt zoals de Tiensepoort – gewend zijn aan een nieuwe verkeerslichtenregeling. 
Aangezien het academiejaar pas de laatste week van september opnieuw gestart is, 
verwacht het Agentschap Wegen en Verkeer (AWV) dus pas tegen midden december 
een voldoende grondig beeld te hebben van de situatie aan de Tiensepoort en de 
noodzaak van aanpassingen. 
