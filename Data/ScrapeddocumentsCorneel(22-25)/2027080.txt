title: Drongensesteenweg N466 Gent - Heraanleg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2027080
thema link: https://www.vlaamsparlement.be/parlementaire-documenten/schriftelijke-vragen/1787829
SCHRIFTELIJKE VRAAG
nr. 390 
van STIJN DE ROO
datum: 13 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Drongensesteenweg N466 Gent  –  Heraanleg
In mijn schriftelijke vraag nr. 477 van 22 december 2022 informeerde ik naar de geplande 
investering voor de Drongensesteenweg N466 in Gent voor de doorstroming van de bus. 
Voor de uitvoering was in het ontwerp van geïntegreerd investeringsprogramma (GIP) 
2023 1.250.000 euro gereserveerd. Voor een studie erover was 50.000 euro gereserveerd.
Op mijn vragen antwoordde de minister onder andere: “De studie behelst de opmaak van 
het dossier voor de aanvraag van de omgevingsvergunning, de opmaak van de 
aanbestedingsbundel en begeleiding bij uitvoering van de werken door een studiebureau.
Er wordt op de Drongensesteenweg (N466) vanaf de R4 tot de Rooigemlaan (R40) een 
busbaan aangelegd. De fietspaden worden verbreed. Het kruispunt ter hoogte van de N. 
Crappéstraat wordt heringericht. De bushaltes langsheen het traject worden toegankelijk 
gemaakt. Tussen de Leie en de Rooigemlaan in de richting van het centrum wordt een 
gescheiden rioleringsstelsel aangelegd. De werken zijn nog niet gestart.
De studie wordt in de eerste helft 2023 opgestart. De omgevingsvergunning wordt zodra 
mogelijk aangevraagd. Er wordt gestreefd ze in de tweede helft van 2023 aan te vragen. 
Aansluitend zal de aanbesteding plaatsvinden.”
Ik stel deze schriftelijke vraag in opvolging van mijn schriftelijke vraag nr. 477.
1. Wat is ondertussen de stand van zaken van de omgevingsvergunning?
2. Zijn in de omgevingsvergunning ook voetpaden opgenomen? Zo ja, op welke plaats 
exact zijn ze gepland? Zo niet, waarom niet?
3. Kan de aanleg van een voetpad op de middenberm of van voetpaden aan de 
buitenzijden van de Drongensesteenweg (N466) nog worden toegevoegd aan de 
geplande werken, zodat die route ook gebruikt kan worden om te voet naar de stad te 
gaan? Waarom wel/niet?
4. De investering van 1.250.000 euro is niet meer opgenomen in het ontwerp van 
geïntegreerd investeringsprogramma 2024. 
Is het de bedoeling ze op te nemen in het definitieve GIP? Waarom wel/niet?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 390 van 13 december 2023
van STIJN DE ROO
1. Het rioleringsontwerp werd afgestemd met de verschillende rioolbeheerders en met De 
Vlaamse Waterweg. Het dossier voor de aanvraag van de omgevingsvergunning is nog 
in voorbereiding. 
2. Er zijn voetpaden opgenomen vanaf de Rooigemlaan tot het kruispunt met de N. 
Crappéstraat in het zuiden en tot de bushalte Drongen Brughuis in het noorden. Verder 
zijn geen voetpaden aanwezig. De grens van de bebouwde kom ligt tussen Halfweg en 
de N. Crappéstraat. Er zijn verder nog nauwelijks functies gelegen langs de 
Drongensesteenweg. Gezien de functie van de weg zijn voetgangers ten westen van 
de N. Crappéstraat niet te verwachten. Er zijn voetgangersoversteekplaatsen ter 
hoogte van het lichtengeregeld kruispunt aan de Rooigemlaan, aan de bushalte 
Drongen Brughuis/N. Crappéstraat en aan de bushalte Gent Halfweg.
3. Aan de buitenzijden langs het fietspad is er, tenzij er wordt overgegaan tot 
onteigeningen, geen ruimte om een voetpad aan te leggen. Op de middenberm ligt 
een 3 m brede kasseistrook. Deze maakt deel uit van de Lindendreef en heeft een 
erfgoedwaarde. Of de kasseistrook kan omgevormd worden tot een volwaardig voetpad 
zou moeten worden afgestemd met het Agentschap Onroerend Erfgoed. Een 
alternatieve invulling van deze middenberm moet dus afgewogen worden tot de 
nadelen, namelijk het (gedeeltelijk) verlies van historisch erfgoed. 
Op de infoavond voor buurtbewoners, die plaatsvond op 9 februari 2023, konden 
bewoners vrij suggesties doen op het plan. De vraag voor een bijkomend voetpad werd 
toen niet genoteerd. De combinatie van het onroerend erfgoed in de middenberm, het 
ontbreken van ruimte aan de buitenzijden van de Drongensesteenweg en het feit dat 
er nauwelijks nog functies zijn in dit gebied, is voldoende om het niet aanleggen van 
het voetpad in deze zone te motiveren. 
4. Omwille van de afstemming met andere werven in het zuidwesten van Gent wordt de 
aanbesteding voor dit project uitgesteld tot 2025.
