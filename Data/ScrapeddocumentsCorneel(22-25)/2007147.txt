title: Kleinschalige waterzuiveringsinstallaties (KWZI's) - Registratie, beheer en controle
thema: Natuur en Milieu
pdf link: https://docs.vlaamsparlement.be/pfile?id=2007147
thema link: https://www.vlaamsparlement.be/parlementaire-documenten/schriftelijke-vragen/1770171
SCHRIFTELIJKE VRAAG
nr. 39
van BART DOCHY
datum: 11 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Kleinschalige waterzuiveringsinstallaties (KWZI's)  -  Registratie, beheer en controle
Voordat afvalwater gezuiverd kan worden, moet het via leidingen ingezameld en 
getransporteerd worden naar de zuiveringsinstallaties. Dat is een taak van de 
gemeentelijke rioolbeheerder, die verantwoordelijk is voor de (her)aanleg en het 
onderhoud van de gemeentelijke rioleringen. Daarnaast kan de rioolbeheerder ook instaan 
voor de aanleg en het onderhoud van kleinschalige waterzuiveringsinstallaties.
1.Hoeveel KWZI’s zijn er geregistreerd?
2.Hoe en door wie worden die beheerd?
a) Hoeveel via collectief beheer?
b) Hoeveel in eigen beheer?
c) Hoeveel daarvan zijn industrieel?
3.Hoe worden ze gecontroleerd?
Wat zijn de gevolgen gekoppeld aan het niet voldoen?
4.Hoeveel controles werden uitgevoerd in 2020, 2021, 2022 en 2023?
a) Hoeveel voldeden er?
b) Hoeveel voldeden er niet? Waarom niet?
c) Welke parameters worden gecontroleerd?
5. Hoe evolueren de nieuwe technologieën? Welke innovaties zitten er aan te komen? 
Aan welke controleregels moeten die voldoen? Hoe evolueren ze versus het traditionele 
systeem?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 39 van 11 oktober 2023
van BART DOCHY
1. Op basis van de aan de Vlaamse Milieumaatschappij (VMM) gerapporteerde informatie 
zijn in oktober 2022 in totaal 131 kleinschalige waterzuiveringsinstallaties (KWZI’s = 
tot 2000 IE) operationeel.
Aantal installaties
KWZI Aquafin  en < 2000 IE 101 
KWZI Gemeente of rioolbeheerder en  < 
2000 IE14
KWZI Provincie en  < 2000 IE 3
KWZI Anderen en  < 2000 IE 13
Totaal aantal KWZI’s 131
2. De VMM beschikt uit de rapportering niet over informatie of een KWZI collectief of in 
eigen beheer wordt uitgebaat. De VMM heeft geen overzicht van KWZI’s voor uitsluitend 
huishoudelijk afvalwater bij bedrijven.
3. KWZI’s zijn ingedeeld onder de Vlarem-rubriek 3.6.4
•Rubriek 3.6.4.2: van meer dan 20 tot 500 IE (klasse 2)
•Rubriek 3.6.4.3: van meer dan 500 IE tot 100 000 IE (klasse 1)
en zijn dus vergunningsplichtig.
KWZI’s tussen 500 IE en 2000 IE zijn ingedeeld als klasse 1 waarbij de Deputatie de 
omgevingsvergunning verleent.
KWZI’s tussen 20 IE en 500 IE zijn ingedeeld als klasse 2 waarbij het College van 
burgemeester en schepenen de vergunningverlener is. 
Controles op de naleving van de omgevingsvergunning worden uitgevoerd door de 
toezichthouder van de afdeling Handhaving van het Departement Omgeving voor wat 
betreft de klasse 1 inrichtingen of de toezichthouder van het lokaal bestuur voor wat 
betreft de klasse 2 inrichtingen.
4. a) Wat betreft het aantal uitgevoerde controles op KWZI’s per jaartal kan er verwezen 
worden naar de toezichthouders: afdeling Handhaving van het Departement 
Omgeving of de toezichthouder van het lokaal bestuur.
 
Het zelfcontroleprogramma is de verantwoordelijkheid van de exploitant. 
Wat de Aquafin-installaties betreft: 
•In 2020 en 2021 werd het controleprogramma op effluenten van KWZI’s 
(van Aquafin) door de VMM georganiseerd, sinds 2022 door Aquafin i.k.v. 
een zelfcontroleprogramma.
•Voor de meeste Aquafin-KWZI’s wordt 4 keer per jaar een schepstaal 
genomen van het effluent. Om de 5 jaar – of frequenter indien bepaalde 
effluentwaarden niet goed blijken – worden 12 stalen genomen van het 
influent en effluent met een monsternametoestel (24u tijdgebonden 
staalname in de regel).  
•Voor 2023 zijn er nog geen volledige cijfers beschikbaar. 
•In 2020, 2021 en 2022 voldeden de KWZI’s van Aquafin aan de 
vergunningsvoorwaarden.
b) Er zijn enkel structurele problemen op de oude rietvelden van Latem en Deurle, 
beiden sinds 1990 operationeel. De doorvoer naar een andere RWZI is reeds lang 
gepland maar om allerlei redenen vertraagd.
c) Conform Vlarem (art. 5.3.1.3 §2) moeten lozingen van agglomeraties met minder 
dan 2000 IE en meer dan 500 IE voldoen aan de voorwaarden opgenomen in bijlage 
5.3.1.c. Lozingen van agglomeraties met minder dan 500 IE en meer dan 20 IE 
moeten a.d.h.v. een ‘toereikende behandeling’ aan dezelfde normen voldoen, 
uitgezonderd wanneer de temperatuur lager is dan 5 °C en de zuivering gebeurt 
door middel van plantensystemen.
Voorwaarden bijlage 5.3.1.c zijn:
Parameter eenheid emissiegrenswaarde minimumvermindering 
t.o.v. influent-belasting in 
% (1)
Biochemisch 
zuurstofverbruik in 5 
dagen bij 20 °C 
(BZV520) (2)mg/l 25 90
Chemisch 
zuurstofverbruik (CZV)mg/l 125 75
Totale hoeveelheid 
zwevende stoffen (ZS) mg/l 35 voor agglomeraties 
tussen 500 en 2000 IE
60 voor agglomeraties 
van minder dan 500 IE70
Een minimale vorm van debietsmeting en monstername is noodzakelijk, niet in het 
minst om een optimale bedrijfsvoering van de KWZI te garanderen.
5. Qua technologie hebben de low-tech oplossingen (biorotoren, IBA’s met nageschakeld 
rietveld,…) die Aquafin hanteert hun waarde indien de ontvangende waterloop minder 
gevoelig is en verwijdering van de organische vervuiling kan volstaan. Indien ook 
verwijdering van stikstof en/of fosfor nodig is o.b.v. een ecologische evaluatie, dan 
werd in een aantal cases voor MBR (membraanbioreactor) gekozen als technologie. 
Recent werd ook een proefproject gebouwd met compacte actief slib technologie en 
nageschakeld rietveld (Zandvoorde) voor een toepassing met nutriëntverwijdering.
Momenteel loopt de herziening van de Europese Richtlijn Stedelijk Afvalwater. Mogelijk 
is het nodig om in de toekomst ook de regelgeving rond KWZI’s daarop af te stemmen 
in Vlarem.
In verband met het beheer verwijs ik ook graag naar het ontwerpbesluit over de 
invulling van de gemeentelijke saneringsverplichting dat op 13 oktober 2023 een eerste 
keer principieel werd goedgekeurd door de Vlaamse Regering en waarin de taakstelling 
rond de gemeentelijke saneringstaak is opgenomen.
Verder heb ik de Coördinatiecommissie Integraal Waterbeleid (CIW) de opdracht 
gegeven om mij in kader van decentrale zuivering nog voor einde van het jaar enkele 
concrete beleidsaanbevelingen te bezorgen inzake innovatie, monitoring, normering en 
toezicht voor decentrale toepassingen. Tevens verwijs ik naar de projectoproep 
subsidies voor riolering en KWZI waarin ik sinds dit jaar een specifieke categorie voor 
decentrale projecten opnam voor een versnelde sanering van het buitengebied en 
innovaties. Zoals u weet ondersteun ik decentrale projecten ook op het terrein, onder 
meer via Blue Deal-proefprojecten in het verleden en sinds dit jaar ook specifiek en 
structureel via de subsidieoproep voor rioleringen en KWZI’s.
