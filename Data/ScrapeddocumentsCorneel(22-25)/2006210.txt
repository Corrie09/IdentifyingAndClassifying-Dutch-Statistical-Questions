title: Green Deal - Gevolgen voor Vlaanderen
thema: Energie
Natuur en Milieu
pdf link: https://docs.vlaamsparlement.be/pfile?id=2006210
thema link: https://www.vlaamsparlement.be/parlementaire-documenten/schriftelijke-vragen/1768239
SCHRIFTELIJKE VRAAG
nr. 22
van JOHAN DECKMYN
datum: 5 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Green Deal  -  Gevolgen voor Vlaanderen
Deze zomer konden we vernemen dat de Europese Rekenkamer bijzonder kritisch was voor 
het optreden van Europees commissaris Frans Timmermans met betrekking tot de Green 
Deal.
In een opiniestuk van Rik Van Cauwelaert, eind juli, stelde deze dat het te denken was dat 
de energieministers van de G20, de grootste twintig economieën van de wereld, het niet 
eens zouden worden over het terugdringen van het verbruik van fossiele brandstoffen.
Hij stelde daarbij dat dit al een donkere schaduw werpt op de komende klimaatconferentie 
in Dubai op het einde van dit jaar, de zogenaamde COP28. Er wordt gesteld dat uit de 
nieuwe cijfers van het Internationaal Energieagentschap blijkt, dat het wereldverbruik van 
steenkool vorig jaar met 3,3 procent is gestegen en dat ondanks een forse daling van het 
verbruik in de Verenigde Staten en Europa.
Ondanks de idealistische principes vanuit de westerse landen blijkt dat de rest van de 
wereld helemaal niet meegaat in dat verhaal. De internationale handel in steenkool daalt 
hoegenaamd niet, wel integendeel. Als we het dan over de handel in ruwe olie hebben, 
dan worden we zelfs geconfronteerd met veel pessimistische cijfers.
In zijn opiniestuk stelt Van Cauwelaert eveneens dat volgens David Whitehouse van 
Offshore Energies UK ook de windmolenproducenten voor een ernstig obstakel staan. Er 
wordt gesteld dat het al genoegzaam gekend is dat de Europese windmolenbouwers geen 
antwoord kunnen formuleren op de Chinese concurrentie. Voor de productie van offshore-
windmolens zou er blijkbaar zelfs te weinig staal voorhanden zijn. De productiecapaciteit 
van staal is immers niet voldoende. Hoe men daaraan tegemoet moet komen is een groot 
vraagteken.
Ook de oorlog in Oekraïne zorgde voor grote problemen voor de toevoer van gas. Dat 
zorgde ondertussen voor de bekende inflatoire effecten, waar de Europese Commissie 
blijkbaar onvoldoende rekening heeft mee gehouden bij het formuleren van haar 
klimaatdoelstellingen.
Binnenkort zijn er Europese verkiezingen en blijkt de Green Deal allesbehalve breed 
gedragen te zijn in Europa. Heel wat lidstaten willen op de pauzeknop drukken, als het 
gaat over de ‘groene transitie’. Het idealisme van Europees commissaris Frans 
Timmermans blijkt niet voldoende structureel onderbouwd.
In het jongste Europese Rekenkamerrapport stond ook dat elektrisch rijden tegen 2035 
een onhoudbare ambitie is. Die plannen zouden trouwens kunnen uitmonden in een 
ineenstorting van de Europese auto-industrie. Wat de Green Deal betreft, zou Timmermans 
naar verluidt zijn plannen trouwens gebaseerd hebben op verouderde gegevens over de 
noodzakelijke grondstoffenaanvoer. Zelfs financieel zijn die plannen op drijfzand gebouwd, 
zo blijkt uit diverse kritische kanttekeningen vanuit de Europese Rekenkamer.
Naar aanleiding van een vraag om uitleg begin oktober over die materie, waarbij ik 
bovenstaande feiten naar voren bracht, antwoordde minister-president Jan Jambon het 
volgende: “Mijnheer Deckmyn, voor uw vraag 1 en vraag 3 verwijs ik u graag door naar 
bevoegd minister Demir, die u meer in detail toelichting zal kunnen geven bij de concrete 
impact op het Vlaamse beleid. Zij beheerst de dossiers. Ik kan daar wat algemeenheden 
over verkopen, maar meer in detail denk ik dat je beter bij collega Demir bent.”
Bij dezen herhaal ik dus graag mijn reeds eerder aan minister Jambon gestelde vragen.
1. Wat is de visie van de Vlaamse Regering op de gevolgen van de plannen over de Green 
Deal voor Vlaanderen op korte en middellange termijn?
2. Welke initiatieven zal de Vlaamse Regering nemen naar aanleiding van de komende 
klimaatconferentie in Dubai (COP28) op het einde van dit jaar?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 22 van 5 oktober 2023
van JOHAN DECKMYN
1. In de Visienota’s Green Deal en Fit for 55 heeft de Vlaamse Regering eerder reeds 
gewezen op enkele mogelijke gevolgen van de beleidsvoorstellen van de Europese 
Commissie. De Vlaamse Regering had onder meer bezorgdheden inzake de stijging van 
de energiefactuur, gevolgen voor de sociaal kwetsbaren en de competitiviteit van de 
ondernemingen. Deze bezorgdheden waren de aanleiding voor de Vlaamse Regering om 
zich formeel te verzetten tegen bepaalde van de Fit for 55 voorstellen, maar deze 
bezorgdheden blijven uiteraard ook na het afronden van de onderhandelingen overeind.
Gezien er echter strikte deadlines zijn voor de omzetting en/of implementatie van de 
verschillende onderdelen van het Fit for 55 pakket, en om te verzekeren dat middelen 
die opgehaald worden bij Vlaamse gezinnen en ondernemingen ook terugvloeien naar 
Vlaanderen, werk ik aan een aanpassing van het bestaande regelgevend kader in 
Vlaanderen. Zo werk ik bijvoorbeeld aan de omzetting van de herziening van het 
Europese emissiehandelssysteem (ETS) in Vlaamse regelgeving, waarbij ik de decretale 
basis leg voor het nieuw ETS voor scheepvaart, alsmede het nieuwe ETS voor gebouwen, 
transport en andere sectoren, het zogenaamde ETS2.
2. In mei van dit jaar heeft de Vlaamse Regering de ontwerpactualisering van het Vlaams 
Energie- en Klimaatplan 2021-2030 goedgekeurd. Dat voorziet voor de periode tot 2030 
veel maatregelen die in de komende jaren geïmplementeerd moeten worden.
Het focussen op het nemen van effectieve maatregelen is in aanloop naar de komende 
COP28 een belangrijk signaal.
