title: Planprocessen Limburg - Stand van zaken
thema: Ruimtelijke ordening
pdf link: https://docs.vlaamsparlement.be/pfile?id=2078846
thema link: https://www.vlaamsparlement.be/parlementaire-documenten/schriftelijke-vragen/1834847
SCHRIFTELIJKE VRAAG
nr. 34
van ANDY PIETERS
datum: 18 oktober 2024
aan JO BROUNS
VLAAMS MINISTER VAN OMGEVING EN LANDBOUW
Planprocessen Limburg  -  Stand van zaken
Jaarlijks stelt de Vlaamse Regering een of meerdere gewestelijke ruimtelijke 
uitvoeringsplannen (RUP's) vast. Die plannen vormen een belangrijk instrument voor de 
ruimtelijke ordening en zijn essentieel voor de realisatie van strategische 
beleidsdoelstellingen op Vlaams niveau. Het vaststellen van die RUP’s gebeurt op basis van 
een zorgvuldig planningsproces, waarbij verschillende stappen en overlegmomenten 
doorlopen worden. De planprocessen die werden opgestart door de vorige Vlaamse 
Regering, lopen vaak door in de huidige zittingsperiode, waardoor continuïteit in het 
ruimtelijke beleid wordt gewaarborgd.
Wat betreft de lopende planprocessen.
1. Graag een overzicht van de lopende planprocessen (RUP, watergevoelig 
openruimtegebied (WORG), complexe projecten) in de provincie Limburg en de stand 
van zaken van elk van de dossiers.
2. Graag een overzicht van de ruimtebalans voor de lopende planprocessen (de wijziging 
per bestemmingscategorie) in de provincie Limburg.
3. Voor welke planprocessen denkt de minister nog tot een voorlopige of definitieve 
vaststelling te kunnen komen tegen 31 december 2024?
4. Zijn er planprocessen die de minister denkt stop te moeten zetten?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 34 van 18 oktober 2024
van ANDY PIETERS
1. Een volledig overzicht van lopende planprocessen (GRUP) kan u terugvinden op het 
digitale platform DSI (Digitale stedenbouwkundige informatie). 
https://omgeving.vlaanderen.be/nl/dsi-platform-uitwisselplatform-voor-digitale-
stedenbouwkundige-informatie. Het platform laat toe om verschillende selecties te 
maken, onder meer op basis van betrokken gemeenten en op basis van selecties op 
kaart. Op de website van het Vlaamse Departement Omgeving is ook een overzicht te 
vinden van de complexe projecten, met voor elk lopend project de stand van zaken en 
de bijbehorende documenten: https://omgeving.vlaanderen.be/nl/startpagina-
complexe-projecten.
In de provincie Limburg is de stand van zaken als volgt:
-GRUP’s in de fase definitieve goedkeuring: GRUP Hoge Kempen Fase 1
-GRUP’s in fase scoping/voorontwerp (startnota goedgekeurd): GRUP 
Herkenrodebossen, GRUP Vallei van de Grote Nete van E313 tot Hellebrug, 
GRUP ENA Insteekhaven Lummen, GRUP Steenbakkerij Vandersanden, GRUP 
Leidingstraat Antwerpen-Ruhr.
In de provincie Limburg loopt het complex project Noord-zuidverbinding Limburg. Dat 
bevindt zich in de fase van het voorkeursbesluit. De Vlaamse Regering keurde op 24 
mei 2024 het ontwerp Projectbesluit NZL – fase 1 goed. Dat gaat onder meer over de 
aanleg van de tunnels onder Houthalen en Helchteren, de aansluitingen met lokale 
wegen en met de E314 en alle natuurmaatregelen en -compensaties.
De procedure voor de aanduiding van watergevoelige openruimtegebieden is afgerond 
met de beslissing van de Vlaamse Regering van 19 juli 2024. Het regeerakkoord voorziet 
de aanduiding van bijkomende gebieden na aanpassing van de goedkeuringsprocedure. 
De procedure voor aanduiding is nog niet gestart. 
2. De Vlaamse overheid houdt inderdaad een ruimtebegroting bij om de kwantitatieve 
doelstellingen in het Ruimtelijk Structuurplan Vlaanderen op de volgen. In de praktijk 
betekent dat in elk voorontwerp-GRUP, ontwerp-GRUP en definitief GRUP een overzicht 
wordt gegeven van de bestemmingswijzigingen per bestemmingscategorie. Voor de 
lopende processen is het voorbarig om een overzicht te geven van de ruimtebalans. Pas 
wanneer de nodige procedurestappen zijn doorlopen, effectenstudies zijn afgerond en 
een openbaar onderzoek is georganiseerd zal een definitieve goedkeuring aan de 
Vlaamse Regering worden voorgelegd.
3. Vijf planprocessen voor GRUP’s bevinden zich in de fase definitieve vaststelling. 
-GRUP Aalst LFPC
-GRUP Herstructurering Kleigroeve Argex – wijziging
-GRUP E34 West ter hoogte van de Waaslandhaven
-GRUP Hoge Kempen Fase 1
-GRUP Beneden-Nete in Lier
De besluitvorming gebeurt in de Vlaamse Regering en daar wil ik nu geen voorafname 
op doen.
4. Stopzetting van lopende procedures is nu niet voorzien.  
