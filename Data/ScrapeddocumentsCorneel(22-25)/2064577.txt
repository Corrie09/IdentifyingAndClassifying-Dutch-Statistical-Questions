title: Riolerings- en zuiveringsgraad - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2064577
thema link: https://www.vlaamsparlement.be/parlementaire-documenten/schriftelijke-vragen/1824306
SCHRIFTELIJKE VRAAG
nr. 526
van MIEKE SCHAUVLIEGE
datum: 29 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Riolerings- en zuiveringsgraad  -  Stand van zaken
Ik verwijs naar schriftelijke vraag nr. 231 van 11 januari 2024 van collega Ludwig 
Vandenhove.
Volgens de VMM-website https://www.vmm.be/water/riolering/zuiveringsgraad is de 
rioleringsgraad in maart 2024 gestegen tot 94% (VMM: Vlaamse Milieumaatschappij). Tot 
voor kort was dat nog maar 86%. Op basis van dit totaalcijfer lijkt dus een reuzesprong 
voorwaarts gemaakt voor de rioleringsgraad in Vlaanderen. 
De VMM geeft aan dat die positieve evolutie het gevolg is van een vernieuwde 
rioolinventaris. De toename zou deels toe te schrijven zijn aan extra gerealiseerde riolering 
op het terrein maar ook deels aan een betere inventarisatie. 
Op de pagina https://www.vmm.be/water/riolering/hoe-wordt-de-riolerings-en-
zuiveringsgraad-berekend staat vermeld hoe de rioleringsgraad wordt berekend. Meer 
informatie wordt niet gegeven. 
Vlaamse Rioleringen (Vlario) meldt het volgende: "In 2018 werd bepaald het afvalwater 
van nog eens 8 percent, of 532.000 Vlamingen bijkomend gezuiverd dient te worden om 
de doelstellingen van de Kaderrichtlijn Water kunnen halen. 58% van die inspanning is 
voor de gemeenten, de rest zijn bovengemeentelijke projecten. Een deel van de 
inspanningen zijn al uitgevoerd, waardoor de recentste inschatting toont dat er nog 
ongeveer 249.000 IE aan te sluiten is door de gemeenten, en 115.000 door Aquafin." 
(https://www.vlario.be/wateruitdagingen/). In totaal gaat het dus om 364.000 
inwonerequivalenten.
1. Kan de minister gedetailleerd toelichten hoe die evolutie in de realisatiegraad van het 
rioleringsnetwerk verklaard kan worden?
2. Een betere inventaris, wat betekent dat concreet? Welke projecten werden in het 
verleden niet meegenomen? Gaat het om informatie die voorheen niet beschikbaar 
was? Of zijn de criteria voor de berekening van de rioleringsgraad veranderd? Is die 
strenger/minder streng geworden? 
3. Zijn de criteria die vermeld staan op https://www.vmm.be/water/riolering/hoe-wordt-
de-riolerings-en-zuiveringsgraad-berekend voor de berekening van de rioleringsgraad 
dezelfde als de criteria die gebruikt werden in het kader van de rioleringsgraad in 
2022? 
4. Wat is de sprong voorwaarts die het gevolg is van een betere inventarisatie? 
5. Wat betreft de extra rioleringen op het terrein: over hoeveel extra km riolering gaat 
het concreet? Hoeveel woningen zijn er extra aangesloten? Hoeveel extra individuele 
behandelingsinstallaties voor afvalwater (IBA's) zijn er gerealiseerd? 
6. Wat is de sprong voorwaarts die het gevolg is van een uitbreiding van het 
rioleringsnetwerk? 
7. Volgens de cijfers uit 2022 van de rioleringsgraad: hoeveel woningen waren 
aangesloten op het rioleringsnetwerk? Hoeveel hadden een IBA? 
8. Volgens de cijfers van 2024: hoeveel woningen zijn aangesloten op het 
rioleringsnetwerk? Hoeveel hebben een individuele behandelingsinstallatie voor 
afvalwater? 
9. De rioleringsgraad bedraagt nu 94%.
Wat is nog de doelafstand tot de doelstelling in het kader van de Kaderrichtlijn Water? 
Graag in procenten en in absolute cijfers. 
10. In het kader van de nieuwe ronde beleids- en beheerscyclussen (BBC's) is het 
belangrijk dat gemeenten goed geïnformeerd zijn over de doelafstand die nodig is om 
de doelstellingen uit de Kaderrichtlijn Water te halen. Voorheen was er op de website 
van de VMM een Excel-bestand beschikbaar dat per gemeente aangaf wat de 
riolerings- en zuiveringsgraad per gemeente was. 
Kan dat bestand beschikbaar gemaakt worden? Graag de rioleringsgraad en 
zuiveringsgraad per gemeente voor 2022 en 2024. 
11. Is er een globaal rapport beschikbaar dat de nieuwe cijfers met betrekking tot de 
rioleringsgraad en de nieuwe rioleringsmethode bespreekt? Kan dat beschikbaar 
gemaakt worden?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 526 van 29 april 2024
van MIEKE SCHAUVLIEGE
1. Een eerste belangrijk aspect om de evolutie in de rioleringsgraad mee te verklaren is 
het feit dat deze cijfers voor het eerst gebaseerd zijn op de informatie uit de nieuwe 
AWIS-rioolinventaris. In de rioolinventaris wordt de detailinformatie over de ligging 
van de rioleringen aangeleverd door de gemeentelijke rioolbeheerders en Aquafin. Met 
de publicatie van de cijfers start dus een nieuw ijkpunt. 
De gemeentelijke rioolbeheerders en Aquafin beheren de ligging van riolen in hun 
eigen systemen en laden 4 keer per jaar een actualisatie van hun gegevens op in de 
rioolinventaris. De opgeladen data moet daarbij ook aan bepaalde criteria voldoen. 
Enerzijds moet het vormelijk aan de juiste criteria voldoen (gemeenschappelijk 
datamodel) maar ook de kwaliteit moet gewaarborgd worden.
In functie van het asset management traject wordt daarom een dekkingsgraad 
berekend. Dat is de mate waarin het aantal putten in de rioolinventaris overeenstemt 
met het aantal putten zoals gekend in GRB (Grootschalig Referentie Bestand). De 
minimaal te behalen dekkingsgraad bedraagt 90% (geen 100% omdat niet alle putten 
gedigitaliseerd in het GRB een oorsprong in het saneringsnetwerk hebben). Op enkele 
kleinere afwijkingen na, wordt deze norm voor alle gemeenten in Vlaanderen behaald.
https://statustool.aquafin.be/inventaris/provincie/dekkingsgraad/ 
De gemeentelijke rioolbeheerders en Aquafin hebben dus heel wat werk verzet om het 
volledige patrimonium in kaart te brengen en deze informatie conform de afspraken 
aan te leveren aan de rioolinventaris.
De stijging in rioleringsgraad is deels te wijten aan extra riolering aangelegd op het 
terrein en anderzijds door een betere inventarisatie van het eerder aangelegde 
patrimonium. 
2. De betere inventarisatie uit zich in verschillende vormen. 
Enerzijds ligt het verschil in een meer gedetailleerde inventarisatie van het stelsel. 
Voorheen gebeurde er een schematische inventarisatie door de VMM (op niveau: ligt 
er riolering in de straat). De data opgeladen door de rioolbeheerders geeft nu in detail 
aan of de infrastructuur links of rechts van de straat gelegen is, of beide. Zoals dat ook 
vereist is voor aanlevering aan het Kabel- en Leidingen Informatieportaal (KLIP). Deze 
situaties geven over het algemeen geen stijging van de rioleringsgraad.
Er zijn echter wel een aantal  situaties waarbij verbeterde inventarisatie wel leidt tot 
een hogere rioleringsgraad:
- Digitalisatie van infrastructuur aangelegd na 2022
- Digitalisatie door de rioolbeheerders van infrastructuur aangelegd voor 2022 die 
eerder bij de VMM niet gekend was. Dit komt voor in twee vormen: 
oVrij recent aangelegde en niet-gesubsidieerde infrastructuur. De informatie 
inzake niet gesubsidieerde projecten werd immers niet stelselmatig gedeeld 
met de VMM. 
oBestaande (vaak oudere) infrastructuur die bij opmaak van de 
gebiedsdekkende uitvoeringsplannen (GUP) aanzien werd als onvolwaardig 
voor een modern rioleringssysteem (en niet geïnventariseerd werd). In het 
kader van asset management is het cruciaal ook deze infrastructuur niet uit 
het oog te verliezen. Door ook deze infrastructuur te inventariseren kan er 
een volledig beeld gecreëerd worden op vlak van asset management.
In de laatste berekening zal dus een deel van de infrastructuur aangelegd voor 2022 
die voorheen niet gekend was bij de VMM, retroactief meegerekend worden in de 
nieuwe rioleringsgraad. Voor een relatief groot deel daarvan zullen nog extra 
investeringen nodig zijn om ook in deze situaties te kunnen voldoen aan de code van 
goede praktijk. Het asset management traject moet de rioolbeheerders helpen de keuze 
te maken tussen vervanging of deels hergebruik van de bestaande infrastructuur 
(daarmee moeten ze steeds rekening houden met de huidig geldende code van goede 
praktijk).
In die situaties waar de geïnventariseerde infrastructuur nog niet voldoet aan de meest 
recente code van goede praktijk zal dit vanaf nu in cijfers eerder als vervanging van 
bestaande infrastructuur aanzien worden i.p.v. nieuwe aanleg. Waardoor we in de 
toekomst bij het uitvoeren van werken vaker geen of een beperkte stijging van 
rioleringsgraad verwachten.
Daarnaast zijn er ook andere wijzigingen die de resultaten kunnen beïnvloeden: 
correcties in de data, update van de achterliggende inwonersaantallen (bijv. indien er 
vooral stijging van inwoners is in centraal gebied en minder in de buitengebieden, kan 
de rioleringsgraad ook stijgen), wijzigingen in de adresposities, …
3. Om de rioleringsgraad te berekenen worden de adressen via een algoritme aan de 
ingetekende rioolinfrastructuur gekoppeld.
De basis van het algoritme gebruikt in 2022 en dat wat nu in 2024 gebruikt wordt is 
grosso-modo hetzelfde gebleven. Zoals hierboven bij de eerste vraag aangegeven, 
wordt nu gebruik gemaakt van de nieuwe gedetailleerde AWIS-rioolinventaris en niet 
meer van de schematische rioleringsinventaris. De website van de VMM werd inmiddels 
geactualiseerd. 
4. Omdat de bronnen waarop deze berekening gebaseerd zijn verschillend zijn, kan het 
cijfer dat we vandaag berekenen moeilijk vergeleken worden met het voorgaande. Dit 
moment moet als een nieuw ijkpunt aanschouwd worden. De gegevenspartners 
(rioolbeheerders en lokale besturen) zijn immers vanaf nu verantwoordelijk voor de 
basisdata.  Als we een schatting maken zal het grootste verschil met het voorgaande 
cijfer te wijten zijn aan betere inventarisatie (zie vraag 2).
In de inleidende tekst van deze vragen worden echter twee verschillende cijfers met 
elkaar vergeleken. Op de website staat dat de rioleringsgraad in maart 2024 94% 
bedraagt. Daarnaast bedroeg de zuiveringsgraad in april 2022 in Vlaanderen 86%.
De rioleringsgraad bedroeg in 2022 88%. Het betreft dus nog steeds een stijging van 
ongeveer 6%, maar niet de eerst vermelde 8%. Voor de zuiveringsgraad is er dit jaar 
geen actualisatie gebeurd.
Omdat de cijfers voor de eerste keer berekend zijn op basis van de nieuwe info in de 
rioolinventaris zal de VMM het cijfer op de website vaker actualiseren zodat de laatste 
verbeteringen en actualisaties steeds gereflecteerd worden in het cijfer. Er wordt wel 
verwacht dat de achterliggende data en het cijfer in de komende maanden verder zal 
stabiliseren.
5. Er zijn ± 8800 km afvalwaterrioleringen extra geïnventariseerd in de rioolinventaris 
(dit is ontbrekende riolering + riolering die meer gedetailleerd is ingetekend en zo ook 
resulteert in een hoger aantal km). Daarboven is ± 390 km aangelegd van begin 2023 
tot nu.
Als tevens de hemelwaterafvoeren worden meegerekend , is er in de rioolinventaris ± 
12 300 km extra geïnventariseerd (hierbij werd enkel rekening met rioolbuizen, 
grachten werden  hier niet meegerekend). Daarboven is ± 660 km aangelegd van 
begin 2023 tot nu.
Voor het aantal extra aangesloten woningen en het aantal extra IBA’s verwijs ik naar 
vraag 7 en 8.
6. Zoals in vraag 4 al aangehaald is het grootste verschil met het voorgaande cijfer te 
wijten aan betere inventarisatie. Maar omdat de bron waarop de berekening in 2022 
en vandaag gebaseerd is verschillend is, kan het cijfer dat we vandaag berekenen niet 
vergeleken worden met het voorgaande. Dit moment moet als een nieuw ijkpunt 
aanschouwd worden. Een schatting geeft aan dat het aandeel van de uitbreiding van 
het rioleringsnetwerk rond de 0,3% zal liggen, tussen de situatie 2022 en de situatie 
zoals die vandaag geïnventariseerd is (dus de meest recente wijzigingen op het terrein 
zitten daar nog niet in).
7. Volgens de berekeningen in 2022 waren er ongeveer 2 451 000 gezinnen aangesloten 
op de riolering. Dit cijfer is een afgeleid cijfer want er worden geen cijfers of evolutie 
van het aantal aangesloten woningen/adressen of gezinnen bijgehouden. Om tot een 
inschatting te komen werd het cijfer van het aantal aangesloten inwoners (indicatie 
volgens algoritme) gedeeld door 2,3 inwoners (als eenheid per gezin).
Voor het aantal woningen dat in 2022 aangesloten was op een IBA verwijs ik naar 
bijlage 1 van ons antwoord op uw schriftelijke vraag 187 van 11 december 2023. Op 
basis van de jaarlijkse rapportering door de rioolbeheerders kunnen we concluderen 
dat eind 2022 15.408 IBA’s in werking waren.
8. Volgens de berekeningen vandaag zijn 2 597 000 gezinnen aangesloten. Zoals bij 
vraag 7 aangegeven is dit een afgeleid cijfer. Om tot een inschatting te komen werd 
het cijfer van het aantal aangesloten inwoners (indicatie volgens algoritme) gedeeld 
door 2,3 inwoners (als eenheid per gezin).
Voor wat betreft het aantal IBA’s in werking in 2024 zijn nog geen cijfers ter 
beschikking. De meest recente rapportering door de rioolbeheerders handelt over het 
werkjaar 2022. Tegen 15 juli 2024 moeten de gemeentelijke rioolbeheerder 
rapporteren over het werkjaar 2023.
9. Ik verwijs hiervoor naar de stroomgebiedbeheerplannen waarin de reductiedoelen per 
waterlichaam, gemeente en rioolbeheerder werden vastgelegd. Deze informatie is 
raadpleegbaar op de CIW website en op het geoloket van de VMM: 
https://www.vmm.be/data/zonering-en-uitvoeringsplan. Omdat de reductiedoelen 
enkel te halen zijn via een toename in de zuiveringsgraad, kunnen de inspanningen 
niet afgeleid worden uit de rioleringsgraad. De reductiedoelen zijn dus sturend, niet 
de rioleringsgraad. Verder verwijs ik ook naar het nieuw besluit over de gemeentelijke 
saneringsverplichting waarin de openbare dienstverplichtingen werden vastgelegd.
10. De huidige stand van zaken is nog steeds te downloaden op de website van de VMM 
via https://www.vmm.be/water/riolering/zuiveringsgraad en de optie rechts ‘ Cijfers in 
Excel’. 
Zoals ook reeds eerder aangehaald zal de VMM dit jaar de cijfers frequenter updaten 
voor zover de brondata dit toelaten. Met de publicatie van de cijfers uit de 
rioolinventaris is een nieuw ijkpunt gestart. De cijfers uit 2022 en die van vandaag zijn 
dus niet zo maar te vergelijken zonder rekening te houden met de verschillen in de 
brondata. De actuele gegevens over de zuiveringsgraad zijn nog niet beschikbaar 
aangezien het connecteren van de door de verschillende rioolbeheerders aangeleverde 
info momenteel nog niet optimaal is. Daardoor kan de berekening van de 
zuiveringsgraad nog niet automatisch gebeuren. Lokale besturen en rioolbeheerders 
met een ondermaatse datakwaliteit worden hierop gewezen. Het resultaat van een 
nieuwe oplaadcyclus, waarbij elke rioolbeheerder zijn data verder kon aanvullen, wordt 
tegen de zomer verwacht. 
Tevens werd het gebruik van de AWIS-rioolinventaris inmiddels verankerd in het 
nieuwe besluit van de Vlaamse Regering Gemeentelijke Saneringsplicht Afvalwater (BS 
8 april 2024). Het is dus verplicht voor elke Vlaamse gemeente of stad om aangesloten 
te zijn op de AWIS-rioolinventaris. De lokale besturen en rioolbeheerders die nog geen 
data aanleverden, werden hierover aangeschreven. Bovendien is de aansluiting op de 
rioolinventaris een voorwaarde om met nieuwe rioleringsprojecten nog in aanmerking 
te komen voor Vlaamse rioolsubsidies. 
11. Er is geen globaal rapport beschikbaar met de bespreking van de cijfers.
