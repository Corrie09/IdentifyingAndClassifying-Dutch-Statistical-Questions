title: Kieslijsten - Kandidaten met dezelfde naam
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2033330
thema link: https://www.vlaamsparlement.be/parlementaire-documenten/schriftelijke-vragen/1793014
SCHRIFTELIJKE VRAAG
nr. 96
van LUDWIG VANDENHOVE
datum: 10 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Kieslijsten  -  Kandidaten met dezelfde naam
Steeds meer gemeenten fuseren en ook in de toekomst zal er wellicht nog een evolutie 
zijn naar minder en grotere gemeenten. Daardoor wordt de kans ook steeds groter dat 
twee personen met identiek dezelfde voornaam en familienaam op de lijst staan. Om 
verwarring bij de kiezers te vermijden, moet op de kieslijst het onderscheid gemaakt 
kunnen worden tussen de kandidaten met dezelfde naam.
1. Zijn er formele regels om het onderscheid te maken tussen twee kandidaten met 
identiek dezelfde naam op een kieslijst? Zo ja, welke?
2. Als er geen formele regels zijn, welke aanbevelingen heeft de minister dan om het 
onderscheid duidelijk te maken op de kieslijst?
3. Plant de minister initiatieven om die regels respectievelijk aanbevelingen beter bekend 
te maken in de aanloop naar de verkiezingen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 96 van 10 januari 2024
van LUDWIG VANDENHOVE
1. Er zijn geen formele regels om hierin een onderscheid te maken. De voordrachtsakte 
voor de kandidaten vermeldt de voornaam en de achternaam van de kandidaat. Als er 
twee kandidaten zijn met een identieke voor- en achternaam en op dezelfde lijst als 
kandidaat opkomen, zullen er dus twee identieke kandidaten op de kandidatenlijst 
staan.
Als een van de kandidaten wil vermeld worden met zijn roepnaam, dan is dat een 
mogelijkheid. Het Lokaal en Provinciaal Kiesdecreet laat het gebruik van een roepnaam 
toe, maar dan moet er bij de voordrachtsakte een akte van bekendheid zijn gevoegd 
als de roepnaam geen van zijn voornamen is of geen afgeleide is van een van zijn 
voornamen. De akte van bekendheid kan worden afgeleverd door een vrederechter, een 
notaris of de burgemeester van de woonplaats van de kandidaat.
2. Het komt aan de kandidaten en de lijsten toe om hierover duidelijk te communiceren. 
Als twee personen met een identiek dezelfde voornaam en familienaam op dezelfde of 
een verschillende lijst staan, zijn de kandidaten en de lijsten zelf verantwoordelijk om 
aan de kiezer duidelijk te maken wie welke plaats inneemt op de respectievelijke lijst. 
3. Ik plan voor deze specifieke mogelijkheid geen initiatieven. 
