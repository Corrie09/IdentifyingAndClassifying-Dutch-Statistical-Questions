title: Verkoop overheidsgebouw Brugge - Aankoop door Islamitische Cultuur Gemeenschap
thema: Vlaamse administratie
pdf link: https://docs.vlaamsparlement.be/pfile?id=2034996
thema link: https://www.vlaamsparlement.be/parlementaire-documenten/schriftelijke-vragen/1796335
SCHRIFTELIJKE VRAAG
nr. 112
van STEFAAN SINTOBIN
datum: 19 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Verkoop overheidsgebouw Brugge  -  Aankoop door Islamitische Cultuur Gemeenschap
Recent raakte in Brugge bekend dat de Islamitische Cultuur Gemeenschap een gebouw 
gekocht had (voor de prijs van 700.000 euro) om er een gebedsruimte, klaslokalen (voor 
Koranonderricht) en een bibliotheek in onder te brengen. Het gebouw, waar voordien het 
FONS groeipakket gevestigd was, werd verkocht door de Vlaamse Overheid.
1. Is inzage in de verkoopakte mogelijk?
2. Klopt de verkoopprijs? Wat wordt er gedaan met opbrengsten van verkoop van 
Vlaamse overheidsgebouwen?
3. Waarom werd het gebouw verkocht? 
4. Hoe werd de verkoop georganiseerd en afgehandeld? Hoe werd de verkoop 
aangekondigd?
5. Was de Vlaamse Overheid op de hoogte van wie de koper was? Hoe reageert de 
minister-president op de ‘identiteit’ van de koper?
6. Was stad Brugge op de hoogte van de onderhandelingen en de uiteindelijke verkoop 
van het gebouw?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 112 van 19 januari 2024
van STEFAAN SINTOBIN
1. Overeenkomstig artikel 90 punt 5 van het Reglement van het Vlaams Parlement leg ik 
de verkoopakte om redenen van vertrouwelijkheid ter inzage bij de voorzitter van het 
Vlaams Parlement. Bepaalde passages werden zwart gemaakt ter bescherming van de 
persoonlijke levenssfeer. 
2. De verkoopprijs bedraagt 620.000 euro. De opbrengst wordt toegewezen aan het 
Fonds Onroerende Goederen waarin alle ontvangsten voortvloeiend uit daden van 
beheer en beschikking met betrekking tot gebouwen en aanhorigheden bestemd voor 
de huisvesting van de diensten van het Ministerie van de Vlaamse Gemeenschap 
terechtkomen. 
3. Het gebouw werd voorheen gebruikt door het Agentschap Uitbetaling Groeipakket 
(VUTG). Sedert de verhuis van het VUTG naar het VAC Brugge dd. 12/02/2020 is het 
pand leeg komen te staan. Het gebouw heeft geen functionele bestemming meer voor 
de Vlaamse Gemeenschap.
4. Er werd een onvoorwaardelijke verkoop (verkoop uit de hand met opbod) 
georganiseerd waarbij het onroerend goed werd toegewezen op basis van het 
prijscriterium. De instelprijs bedroeg 545.000 euro. Er werden 3 biedingen ontvangen. 
Nadien vond er een opbod plaats tussen de drie kandidaten en werd uiteindelijk het 
goed toegewezen aan de kandidaat met het hoogste bod (620.000 euro).
Voor de verkoop werd er publiciteit gemaakt via de gebruikelijke kanalen zoals 
Immoweb en de website van de Dienst Vastgoedtransacties, plaatselijke 
krantenadvertenties en aanplakking ter plaatse. Ook een mailinglijst van 250 
beroepspersonen werd aangeschreven.
5. De verkoop geschiedde via mededinging met inachtname van het grondwettelijk 
gelijkheidsbeginsel en het Europees gelijkheids- en transparantiebeginsel. De 
toewijzing gebeurde op een objectieve wijze in overeenstemming met de vooraf 
vastgestelde procedurevoorschriften, zijnde aan de hoogste bieder. 
6. Het betrof een verkoop uit de hand met opbod die via de gebruikelijke kanalen werd 
bekendgemaakt. Het goed werd toegewezen aan de hoogstbiedende. Er werden dus 
geen onderhandelingen gevoerd met kandidaten.
