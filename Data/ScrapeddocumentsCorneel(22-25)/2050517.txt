title: Sanering leegstaande of verwaarloosde bedrijfsruimten - Subsidie
thema: Economie
Ruimtelijke ordening
pdf link: https://docs.vlaamsparlement.be/pfile?id=2050517
thema link: https://www.vlaamsparlement.be/parlementaire-documenten/schriftelijke-vragen/1803268
SCHRIFTELIJKE VRAAG
nr. 348
van BRECHT WARNEZ
datum: 12 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Sanering leegstaande of verwaarloosde bedrijfsruimten  -  Subsidie
De ruimte in Vlaanderen is schaars. Het is daarom van cruciaal belang dat we onze 
bestaande bedrijfsgebouwen maximaal kunnen gebruiken en dus leegstaande 
bedrijfsgebouwen vermijden. Bovendien trekken die gebouwen ook vandalisme of andere 
criminaliteit aan.
De Vlaamse overheid houdt een inventaris bij van alle leegstaande en verwaarloosde 
bedrijfsruimten om ze op termijn opnieuw in gebruik te laten nemen. Om daarmee te 
helpen, wordt voorzien in een subsidie die projecten voor de sanering van die 
bedrijfsruimten ondersteunt.
Als bedrijfsruimten leeg of verwaarloosd komen te staan, moet de eigenaar een heffing 
betalen. De opbrengsten ervan worden gebruikt als subsidie om projecten te ondersteunen 
die leegstaande en/of verwaarloosde bedrijfsruimten een nieuwe toekomst geven. Die 
subsidie ondersteunt projecten die leegstaande bedrijfssites een nieuw leven inblazen en 
ruimtelijke rendementskansen benutten, met een accent op hergebruik, herontwikkeling 
en intensivering van bestaande onderbenutte bedrijfsgebouwen.
Een geldige aanvraag vereist dat de bedrijfsruimte al twee opeenvolgende jaren in de 
inventaris is opgenomen en dat de werkelijk gedragen saneringskosten minstens 24.750 
euro bedragen (exclusief btw). De subsidie voor de sanering van bedrijfsruimten bedraagt 
30% van de kostprijs van de saneringswerkzaamheden (exclusief btw). 
De saneringssubsidie kan door alle natuurlijke personen of rechtspersonen aangevraagd 
worden. Daarnaast wordt ook voorzien in een subsidie voor de verwerving van leegstaande 
of verwaarloosde bedrijfsruimten, maar die geldt enkel voor een zestal publieke 
rechtspersonen, waaronder OCMW’s, gemeenten en intercommunales. 
Gelieve alle gegevens beschikbaar te stellen in Excel.
1. Hoeveel aanvragen ontving de minister in 2023 voor die subsidie?
a) Gelieve een overzicht per provincie te geven.
b) Gelieve een overzicht te geven met onderscheid tussen aanvragen uit de openbare 
sector en de private sector.
2. Hoeveel aanvragen werden in 2023 goedgekeurd voor de openbare sector? Graag het 
totaalaantal projecten en een indeling naar:
a) provincie,
b) aanvrager,
c) locatie van het project,
d) bedrag van het project,
e) omschrijving van het project.
3. Hoeveel aanvragen werden in 2023 goedgekeurd voor de private sector? Graag het 
totaalaantal projecten en indeling naar:
a) provincie,
b) aanvrager,
c) locatie van het project,
d) bedrag van het project,
e) omschrijving van het project.
4. Wat was de voornaamste reden van afwijzing van aanvragen?
5. Is de hoeveelheid aanvragen een stijging, een daling of een stagnatie in vergelijking 
met voorgaande oproepen?
a) Wat is volgens de minister de oorzaak van die stijging/daling/stagnatie?
b) Hoe evalueert de minister die stijging/daling/stagnatie? Vindt de minister die 
evolutie veeleer positief of negatief?
6. Is de hoeveelheid goedgekeurde aanvragen een stijging, een daling of een stagnatie 
in vergelijking met voorgaande oproepen?
a) Wat is volgens de minister de oorzaak van de stijging/daling/stagnatie?
b) Hoe evalueert de minister de stijging/daling/stagnatie? Vindt de minister die 
evolutie veeleer positief of negatief?
7. Wat is het totaalbudget dat in 2023 werd besteed/toegekend voor de subsidie? Acht 
de minister dat budget voldoende?
8. Is de minister tevreden met de geografische spreiding van de aanvragen? 
9. Hoeveel leegstaande en/of verwaarloosde bedrijfsruimten zijn momenteel opgenomen 
in de inventaris? 
a) Gelieve een overzicht per provincie te geven.
b) Voor West-Vlaanderen graag een overzicht per gemeente.
10. Ziet de minister nood aan verdere maatregelen om de leegstand en verwaarlozing van 
bedrijfsruimten tegen te gaan of te voorkomen? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 348 van 12 februari 2024
van BRECHT WARNEZ
1. Er werden in 2023 negen subsidieaanvragen ontvangen. Het overzicht is bijgevoegd in 
bijlage.
2. De regelgeving zoals ze van toepassing is sinds 1 oktober 2021 maakt geen 
onderscheid meer tussen aanvragen vanuit de publieke sector en aanvragen vanuit de 
private sector.
Er werd in 2023 een aanvraag goedgekeurd voor de publieke sector. In 2024 is een 
aanvraag voor de publieke sector goedgekeurd. Het overzicht is bijgevoegd in bijlage.
3. Er werd in 2023 een aanvraag goedgekeurd vanuit de private sector. Een aanvraag 
voor de private sector was onvolledig bij de aanvraag, maar werd in 2023 vervolledigd 
en in 2024 goedgekeurd.
Drie aanvragen voor de private sector waren onvolledig bij de aanvraag. Twee werden 
eind 2023 vervolledigd en de derde is begin 2024 vervolledigd. Ze zijn in behandeling. 
Het overzicht is bijgevoegd in bijlage.
4. Er werden in 2023 twee aanvragen voor de private sector afgewezen. Een aanvraag 
betrof een te laag investeringsbedrag (minder dan 24.750 euro), en een aanvraag 
betrof een vergunningsplichtige zonevreemde functiewijziging.
5. Het aantal aanvragen in 2023 kent een kleine stijging ten opzichte van het aantal 
aanvragen in 2022.
De voorwaarden om financiële steun te bekomen voor saneringswerkzaamheden 
werden gewijzigd. Dat zorgde in 2021 voor een piek in het aantal aanvragen onder de 
oude regeling en een sterke terugval in het aantal aanvragen in 2022. Het aantal 
aanvragen neemt opnieuw toe.
6. Het aantal goedgekeurde aanvragen neemt toe – ook in percentage van het aantal 
aanvragen – wat wijst op een groeiende vertrouwdheid bij de aanvragers met de 
aangepaste regelgeving.
7. In 2023 werd een totaalbedrag van 1.234.820,42 euro toegekend. Daarnaast zijn er in 
2023 ook twee aanvragen van 2022 goedgekeurd voor een totale subsidie van 
369.027,65 euro.
8. De spreiding over de provincies of gemeenten is m.i. niet relevant.
9. In totaal zijn 2.499 leegstaande en/of verwaarloosde bedrijfsruimten opgenomen in de 
inventaris (2023). Het overzicht per provincie en per gemeente is bijgevoegd in bijlage.
10.Het lijkt mij op dit moment veel te vroeg om de recent gewijzigde regelgeving opnieuw 
bij te sturen.
BIJLAGE
Detailgegevens subsidieaanvragen sanering leegstaande of verwaarloosde bedrijfsruimten
