title: Informatie- en screeningsdienst (ISD) - Samenwerkingsakkoorden
thema: Integratie en Inburgering
pdf link: https://docs.vlaamsparlement.be/pfile?id=2051169
thema link: https://www.vlaamsparlement.be/parlementaire-documenten/schriftelijke-vragen/1806449
SCHRIFTELIJKE VRAAG
nr. 151
van NADIA SMINATE
datum: 26 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Informatie- en screeningsdienst (ISD)  -  Samenwerkingsakkoorden
Samen met het Erkenningsdecreet lokale geloofsgemeenschappen zag in het najaar van 
2021 ook de informatie- en screeningsdienst het licht. Vlaanderen reserveert voor de 
werking van deze dienst zo’n 3 miljoen euro op jaarbasis. De informatie- en 
screeningsdienst moet met alle politiediensten, veiligheidsdiensten, lokale besturen en met 
de lokale integrale veiligheidscel (LIVC) samenwerkingsakkoorden afsluiten om terdege 
zijn werk te kunnen doen. In het antwoord op mijn vorige schriftelijke vraag ter zake was 
duidelijk dat de ISD al een informatie-uitwisselingsakkoord had afgesloten met de 
Veiligheid van de Staat (VSSE). Toen werd ook aangegeven dat bijkomende akkoorden in 
opmaak waren met andere partners.
1. Met welke politie- en veiligheidsdiensten (alsook overige bestuurlijke overheden) sloot 
de ISD een samenwerkingsakkoord af? Graag ook de samenwerkingsakkoorden 
toevoegen bij het antwoord met vermelding van de datum van inwerkingtreding. 
2. Lopen er op dit moment nog onderhandelingen over bijkomende afsprakenkaders of 
samenwerkingsprotocollen? Gelieve aan te geven over welke overheidsdiensten het 
gaat.
3. Hoe evalueert de minister die samenwerkingsakkoorden? op welke manier is er in 
vormen van evaluatie voorzien om eventuele verbeterpunten op te nemen en zo de 
akkoorden te versterken?
4. Kan de minister aangeven wanneer de ISD deelnam aan de Vlaamse 
Interlevensbeschouwelijke Dialoog (VILD) sinds zijn oprichting? Gelieve ook aan te 
geven in het kader van welke dossiers een dergelijk overleg heeft plaatsgevonden?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 151 van 26 februari 2024
van NADIA SMINATE
1-2. Conform artikel 19, eerste lid,1° van het Erkenningsdecreet Lokale 
Geloofsgemeenschappen van 22 oktober 2021 (hierna: Erkenningsdecreet) beschikt 
de Vlaamse Informatie- en screeningsdienst (hierna: ISD) over de bevoegdheid om 
informatie-uitwisselingsakkoorden te sluiten met andere overheidsinstanties om 
bepaalde informatie te verzamelen, uit te wisselen en te verwerken die nodig is voor 
de uitoefening van zijn decretale toezichtsopdrachten. Aangezien met dergelijke 
akkoorden zowel gewone als bijzondere persoonsgegevens in de zin van de AVG-
verordening worden verzameld, uitgewisseld en verwerkt, diende de ISD eerst door 
de Vlaamse decreetgever aangeduid te worden als verwerkingsverantwoordelijke in 
de zin van artikel 4, 7) van de AVG-verordening vooraleer ze dergelijke informatie-
uitwisselingsakkoorden op een AVG-conforme wijze kon sluiten. De ISD werd dan 
ook als verwerkingsverantwoordelijke aangeduid middels het ‘decreet van 15 juli 
2022 tot toevoeging van een paragraaf 9 en 10 aan artikel 47 van het 
Erkenningsdecreet Lokale Geloofsgemeenschappen van 22 oktober 2021’. Pas vanaf 
de inwerkingtreding van dit decreet op 19 augustus 2022 kon de ISD als 
verwerkingsverantwoordelijke informatie-uitwisselingsakkoorden met relevante 
overheidsinstanties onderhandelen en sluiten die AVG-conform zijn.
 
Het sluiten van AVG-conforme informatie-uitwisselingsakkoorden is een tijdsintensief 
en juridisch complex traject waarbij binnen elke overheidsinstantie waarmee een 
akkoord wenst gesloten te worden eerst de interne besluitvormingsprocessen moeten 
doorlopen. Zoals o.a. het akkoord van de data protection officer en de hiërarchische 
verantwoordelijken) en onderhandeld worden over welke (persoons)gegevens 
kunnen worden uitgewisseld, de wijze waarop ze verwerkt en bewaard worden, op 
welke dragers ze uitgewisseld worden, etc. Al deze afspraken worden vervolgens 
geconcretiseerd en geformaliseerd in een informatie-uitwisselingsakkoord. 
Een eerste informatie-uitwisselingakkoord werd gesloten met de VSSE aangezien 
deze een prioritaire partner is van de ISD voor de uitwisseling van geclassificeerde 
informatie. Bovendien was er bij de VSSE een grote bereidheid voor het sluiten van 
een dergelijke samenwerkingsprotocol met de ISD en laat de federale regelgeving1 
de VSSE ook toe om dergelijke akkoorden te sluiten. Het informatie-
uitwisselingsakkoord tussen de ISD en VSSE werd gesloten op 21 februari 2023 en 
vormt een belangrijk afsprakenkader voor de samenwerking tussen de beide 
diensten.
Het informatie-uitwisselingsakkoord van 21 februari 2023 tussen de ISD en VSSE 
werd door de VSSE geclassificeerd als een vertrouwelijk document in de zin van het 
‘koninklijk besluit van 24 maart 2000 tot uitvoering van de wet van 11 december 
1998 betreffende de classificatie en de veiligheidsmachtigingen, veiligheidsattesten 
en veiligheidsadviezen’. Omwille van dit geclassificeerd karakter kan de inhoud van 
het informatie-uitwisselingsakkoord tussen VSSE en ISD niet openbaar gemaakt 
worden aan derden.
1 Artikel 20, §2 van de wet van 30 november 1998 houdende regeling van de inlichtingen- en 
veiligheidsdienst
Het is belangrijk om op te wijzen dat voor het sluiten van een informatie-
uitwisselingsakkoord met de ISD er ten eerste hiervoor een bereidheid moet zijn in 
hoofde van de overheidsinstanties waarmee de ISD een informatie-
uitwisselingsakkoord wilt sluiten. Ten tweede moeten de overheidsinstanties 
waarmee de ISD een informatie-uitwisselingsakkoord wilt sluiten binnen hun eigen 
regelgeving beschikken over een juridische rechtsgrond om dergelijke akkoorden te 
kunnen sluiten. Het Erkenningsdecreet stelt louter dat de ISD de bevoegdheid heeft 
om een dergelijk informatie-uitwisselingsakkoord te sluiten. De ISD kan uiteraard 
autonome overheidsinstanties (in het bijzonder de federale instanties) niet 
verplichten om een akkoord te sluiten met hen. De ISD is hierin, zoals dat bij elke 
vorm van akkoorden of protocollen, afhankelijk van de instemming en bereidheid van 
de andere partij om een informatie-uitwisselingsakkoord te sluiten. Zelfs indien een 
overheidsinstantie bereid is een akkoord te sluiten met de ISD voor het uitwisselen 
van informatie (vaak van vertrouwelijke en persoonsgerelateerde aard)  moet ook 
rekening gehouden te worden met de eigen regelgeving waaraan overheidsinstanties 
zijn gebonden zoals VSS, OCAD, ADIV, Politie, DVZ, VLABEL, Rijksregister, etc. Het 
is mogelijk dat hun regelgeving het sluiten van informatie-uitwisselingsakkoorden 
niet toelaat zoals dat het geval is voor OCAD. Zo is uit gesprekken tussen de ISD en 
het OCAD gebleken dat op dit moment de federale OCAD-regelgeving het niet toelaat 
dat OCAD informatie-uitwisselingsakkoorden kan sluiten met andere instanties, in 
tegenstelling tot de regelgeving van de VSSE waar dit wel is voorzien2.  De directeur 
van OCAD meldde per geclassificeerd schrijven van 11 december 2023 aan de 
directeur van de ISD dat het huidige wettelijk kader van het OCAD, meer bepaald 
artikel 8 van de OCAD-wet3, het niet toelaat aan OCAD om een informatie-
uitwisselingsakkoord met de ISD te sluiten. De OCAD-wet en de federale AVG-wet4 
laten OCAD hoogstens toe om operationeel samen te werken met de ISD. Zo kan 
OCAD, voor zover de kennisname nuttig is voor de uitoefening van de functie of 
opdracht van algemeen belang in verband met de strijd tegen terroristische of 
extremistische dreiging, analyses en persoonsgegevens overmaken aan elke 
overheidsinstantie waaronder ook de ISD. Hierop is de huidige samenwerking tussen 
het OCAD en de ISD gestoeld en niet op een informatie-uitwisselingsakkoord. Mijn 
kabinet is in gesprek met de directeur van OCAD om te bekijken of er alsnog 
juridische aanknopingspunten zijn op basis van andere regelgeving opdat er alsnog 
tussen OCAD en ISD een informatie-uitwisselingsakkoord kan gesloten worden. 
Ik geef nog mee dat in het licht van de veiligheidsadviezen voor erkende en 
erkenningszoekende lokale geloofsgemeenschappen het Samenwerkingsakkoord van 
2 juli 20085 een belangrijk instrument vormt voor de mededeling door VSSE, OCAD, 
ADIV, Politie, DVZ en CFI van geclassificeerde informatie die betrekking heeft op de 
openbare orde en de veiligheid van de staat aan de ISD over lokale 
geloofsgemeenschappen. Op deze manier ontvangt de ISD momenteel reeds ook 
2 Artikel 20, §2 van de wet van 30 november 1998 houdende regeling van de inlichtingen- en 
veiligheidsdienst
3 Wet van 10 juli 2006 betreffende de analyse van de dreiging
4 Artikel 158 van de wet van 30 juli 2018 betreffende de bescherming van natuurlijke personen met 
betrekking tot de verwerking van persoonsgegevens
5 Artikel 3, §1, derde lid van het Samenwerkingsakkoord van 2 juli 2008 tot wijziging van het 
samenwerkingsakkoord van 27 mei 2004 tussen de Federale Overheid, de Duitstalige Gemeenschap, 
het Vlaamse Gewest, het Waalse Gewest en het Brussels Hoofdstedelijk Gewest betreffende de 
erkenning van de erediensten, de wedden en pensioenen van de bedienaars der erediensten, de 
kerkfabrieken en de instellingen belast met het beheer van de temporaliën van de erkende 
erediensten
relevante veiligheidsinformatie rond lokale geloofsgemeenschappen en personen die 
hierin actief zijn.
Met volgende overheidsinstanties heeft de ISD contact gehad met het oog op 
samenwerking voor de uitwisseling van informatie:  
- Federale politie voor het verkrijgen van toegang tot politionele informatie over 
personen en organisaties. Een aanvraag hiertoe werd ingediend bij de Federale 
politie waarbij de ISD momenteel wacht op de al dan niet goedkeuring van de 
aanvraag.
- FOD Binnenlandse Zaken voor het verkrijgen van toegang tot bepaalde 
persoonsgegevens in het Rijksregister die relevant zijn voor de werking en 
opdrachten van de ISD. Een aanvraag hiertoe werd ingediend bij de Federale 
politie waarbij de ISD momenteel wacht op de al dan niet goedkeuring van de 
aanvraag.
- Agentschap Integratie en Inburgering voor toegang tot informatie over 
inburgeringsplichtige bedienaars van de eredienst. Omwille van een discrepantie 
rond de inburgeringsverplichting voor bedienaars van de eredienst tussen het 
Erkenningsdecreet en het huidige Inburgerings- en integratiedecreet van 7 juni 
2013 wordt met het sluiten van een informatie-uitwisselingsakkoord gewacht tot 
deze discrepantie is weggewerkt via het ‘ontwerp van decreet tot wijziging van 
het decreet van 7 juni 2013 betreffende het Vlaamse integratie- en 
inburgeringsbeleid, wat betreft de verwerking van persoonsgegevens, de 
verplichting tot inburgering voor bedienaars van de erkende erediensten en een 
afwijking van het taalniveau voor NT2 voor personen met een handicap’. Dit 
wijzigingsdecreet ligt momenteel in het Vlaams parlement voor de behandeling 
en goedkeuring ervan.
- Vlaams departement Werk en Sociale Economie (WSE) voor uitwisseling van 
informatie over bedienaars van de eredienst tewerkgesteld in een erkende lokale 
geloofsgemeenschap via een ‘toelating tot arbeid’ (een werkvergunning) 
krachtens ‘artikel 17, eerste lid, 14° van het besluit van de Vlaamse Regering van 
7 december 2018 houdende uitvoering van de wet van 30 april 1999 betreffende 
de tewerkstelling van buitenlandse werknemers’. De ISD is hierover in gesprek 
met WSE.
- Vlaamse Belastingsdienst (VLABEL) voor het verkrijgen van informatie over 
eredienstgebouwen gebruikt door erkende en erkenningszoekende lokale 
geloofsgemeenschappen. Het betreft in het bijzonder gegevens over de 
houders(s) van het eigendomsrecht, informatie over de effectieve gebruikers van 
de eredienstgebouwen, etc. De ISD heeft hiervoor contact opgenomen met 
VLABEL.
3. Het sluiten van dergelijke informatie-uitwisselingsakkoorden is een complexe juridische 
materie, niet in het minst omdat het over bijzondere persoonsgegevens gaat die in 
relatie staan met het volgens de AVG beschermd criterium ‘religie’. Het is een intensief 
en langdurig proces waarvoor de ISD zich laat bijstaan door een externe Data Protection 
Officer (DPO). Ik acht het dan ook zinvol dat de sluiting van dergelijke akkoorden 
beredeneerd en onderbouwd gebeurt, zodat de akkoorden juridisch sluitend zijn en in 
de praktijk een meerwaarde vormen voor de werking van de ISD. Daarnaast wil ik 
benadrukken dat de ISD, in afwachting van het sluiten van informatie-
uitwisselingsakkoorden, het maken van afsprakenkaders of het verkrijgen van toegang 
tot specifieke informatie (zie antwoord 2), in de praktijk reeds volledig performant is 
om al zijn decretale opdrachten uit te voeren én reeds een samenwerking heeft met de 
relevante overheidsinstanties.
4. De ISD is geen lid van de VILD. Het formeel contact tussen de ISD en de representatieve 
organen verloopt in eerste instantie rechtstreeks met de representatieve organen van 
de erkende erediensten. De ISD is tweemaal aanwezig geweest op een VILD-overleg. 
De ISD heeft op het VILD-overleg van 21 januari 2022 bij haar opstart toelichting 
gegeven over de werking. Op het VILD-overleg van 14 februari 2023 gaf de ISD een 
eerste toelichting over het professionaliseringstraject lokale geloofsgemeenschappen 
dat door de Thomas More hogeschool wordt georganiseerd. 
