title: Gemeentelijke opcentiemen - Differentiatie en effect fusies
thema: Financiën
Lokale overheden en Binnenlands bestuur
pdf link: https://docs.vlaamsparlement.be/pfile?id=2004070
thema link: https://www.vlaamsparlement.be/parlementaire-documenten/schriftelijke-vragen/1768243
SCHRIFTELIJKE VRAAG
nr. 11
van BRECHT WARNEZ
datum: 5 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Gemeentelijke opcentiemen  -  Differentiatie en effect fusies
Voor gemeenten zijn de aanvullende belasting op de personenbelasting en de opcentiemen 
op de onroerende voorheffing de voornaamste bron van inkomsten. Ze worden 
respectievelijk berekend volgens een percentage op de inkomstenbelasting en het 
kadastraal inkomen.
Ingevolge het Decreet Lokaal Bestuur bepalen de gemeenteraden het tarief op autonome 
wijze. Daarbij is het sinds 2019 zelfs mogelijk om op hun grondgebied te differentiëren.
Graag alle data in Excel beschikbaar stellen.
1. Beschikt de minister over de effectieve waarde (in euro) van een opcentiem voor elke 
gemeente? Graag dan een Excel-overzicht per gemeente met het totaal toegekende 
bedrag per belasting, het tarief en de effectieve waarde (in euro) van een opcentiem 
per gemeente, dit voor zowel de aanvullende belasting op de personenbelasting als de 
opcentiemen op de onroerende voorheffing.
2. Hoe evolueren voorgaande cijfers bij fusionerende gemeenten? 
a) Wat is het effect van een fusie op enerzijds het tarief en anderzijds de werkelijke 
waarde van een opcentiem?
b) Hoe evalueert de minister die evolutie?
c) Acht hij daarbij enige bijsturing nodig? Zo ja, graag het plan van aanpak en de 
timing.
3. Hoe evalueert de minister het gebruik door gemeentebesturen van de mogelijkheid 
om op hun grondgebied te differentiëren in hun tarieven?
BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 11 van 5 oktober 2023
van BRECHT WARNEZ
1. In bijlage 1 is een overzicht opgenomen met per bestuur voor het jaar 2022 het bedrag 
van de ontvangsten uit de opcentiemen op de onroerende voorheffing en de aanvullende 
personenbelasting, de tarieven en de waarde van 1 opcentiem of 1 percent. Voor de 
gemeentebesturen die hun opcentiemen op de onroerende voorheffing naar boven of 
naar onder differentiëren, beschik ik niet over de vereiste gegevens om de waarde van 
1 opcentiem nauwkeurig te kunnen berekenen. Voor deze besturen is in dit overzicht 
uitgegaan van het standaardtarief dat binnen deze gemeenten van toepassing is. 
2. a-b) Als gemeenten fusioneren, stelt de nieuwe gemeenteraad de nieuwe tarieven voor 
de opcentiemen op de onroerende voorheffing en de aanvullende 
personenbelasting vast die meteen gelden voor alle inwoners van de nieuwe 
gemeente en voor alle onroerende goederen op het grondgebied van de nieuwe 
gemeente. Hier speelt de lokale fiscale autonomie ten volle. In de praktijk zagen 
we dat de nieuwe gemeentebesturen tot nog toe steeds het laagste tarief 
overnamen dat van toepassing was in de samengevoegde gemeenten. Een 
eventuele latere wijziging van dit tarief blijft een autonome beleidskeuze van het 
gemeentebestuur waarbij de fiscale autonomie ten volle speelt. 
In bijlage 2 en 3 is een overzicht opgenomen met voor de fusiegemeenten de 
bedragen, tarieven en waarde van de opcentiemen op de onroerende voorheffing 
en de aanvullende personenbelasting, van het jaar voorafgaand aan de fusie tot 
en met het jaar 2022.  
c) De vaststelling van de gemeentelijke fiscale tarieven is een autonome bevoegdheid 
van de gemeente. De gemeente stelt haar tarieven vast in functie van haar financiële 
noden en kan ook beleidsmotieven laten spelen. Het is geen optie om hierin tussen 
te komen.
3. In 2023 differentiëren 8 gemeenten hun opcentiemen op de onroerende voorheffing. De 
differentiaties zijn afgewogen, goed gemotiveerde beleidskeuzes die de Vlaamse 
beleidskeuzes niet tenietdoen en die ook praktisch haalbaar zijn. 
BIJLAGEN
1.Overzicht per gemeente van bedrag, tarief en waarde van de opcentiemen op de 
onroerende voorheffing en de aanvullende personenbelasting voor het jaar 2022
2.Evolutie fusiegemeenten van bedrag, tarief en waarde van de opcentiemen op de 
onroerende voorheffing voor de periode 2018-2022
3.Evolutie fusiegemeenten van bedrag, tarief en waarde van de aanvullende 
personenbelasting voor de periode 2018-2022
