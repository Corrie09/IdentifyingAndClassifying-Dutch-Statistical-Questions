title: De Lijn - Staking Westhoek
thema: Mobiliteit en Verkeer
pdf link: https://docs.vlaamsparlement.be/pfile?id=2067268
thema link: https://www.vlaamsparlement.be/parlementaire-documenten/schriftelijke-vragen/1830137
SCHRIFTELIJKE VRAAG
nr. 20
van BERT MAERTENS
datum: 16 augustus 2024
aan LYDIA PEETERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN MOBILITEIT, OPENBARE 
WERKEN, BINNENLANDS BESTUUR, BESTUURSZAKEN, INBURGERING EN GELIJKE KANSEN
De Lijn  -  Staking Westhoek
Op 14 augustus 2024 legde het personeel van De Lijn in de Westhoek en aan de kust het 
werk neer. De vakbonden voeren actie tegen het personeelstekort en de hoge werkdruk.
1. Wat was de impact van de staking op de werking en de dienstverlening van De Lijn in 
de Westhoek en aan de kust? Hoeveel van de dagelijkse bus- en tramritten reden die 
dag niet uit? Graag een opsplitsing per vervoerregio die hinder heeft ondervonden.
2. Kon de app van De Lijn de aangepaste dienstverlening aantonen op die dag?
3. De pijnpunten voor het personeel zijn het personeelstekort en bijgevolg de hoge 
werkdruk. Al in februari werd aangegeven dat de huidige bezetting te laag ligt om de 
drukke zomers te kunnen bedienen.
a) Heeft daarover overleg plaatsgevonden? Zo ja, graag een overzicht.
b) Wat waren de uitkomsten van het overleg? Welke oplossingen werden naar voren 
geschoven?
c) Werden die oplossingen opgevolgd?
d) Bij de aankondiging van de staking werd nog onderhandeld. 
Waarom is daar geen positief resultaat uit voortgekomen?
e) Hoeveel extra personeel zou moeten worden aangeworven om in een optimale 
dienstverlening te kunnen voorzien?
4. Overuren zouden ook niet uitbetaald worden door een probleem met het nieuwe 
computersysteem.
Hoeveel overuren werden niet of te laat uitbetaald? Binnen welke termijn werd dan 
toch betaald? Werd dat technisch probleem intussen opgelost?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 20 van 16 augustus
van BERT MAERTENS
1. VMM De Lijn geeft mee dat de staking  betrekking had op vijf stelplaatsen binnen het 
Operationeel Team Kust-Westhoek: Oostende, Knokke, Adinkerke (De Panne), 
Diksmuide en Ieper.
Hieronder vindt u een overzicht van de stakingsimpact per geïmpacteerde 
vervoerregio en uitgedrukt in % van de geplande ritten:
2. VMM De Lijn geeft mee  dat alle info voor de reiziger  zichtbaar was via website en 
app. Ter illustratie, onderstaand screenshot werd gemaakt op 13 augustus 2024 (de 
dag vóór de staking) van een haltepagina voor de halte ”Esplanade” in De Panne, met 
geselecteerde datum 14 augustus (= “morgen”, de dag van de staking). De reiziger 
zag toen al dat de ritten van de kusttram die normaal op 14 augustus om 6.55, 7.55 
of 8.55 uur langs die halte zouden passeren, geschrapt waren:

Verder naar onderen op het scherm konden reizigers ook de ritten ná 8.55 uur zien, 
met per rit ook aangegeven of die rit zou rijden of geschrapt was. Reizigers die de 
routeplanner gebruikten om bv. na te gaan hoe en wanneer ze van De Panne naar 
Veurne konden reizen, kregen in de routeplanner enkel mogelijkheden via ritten die 
niet geschrapt waren (hetzelfde geldt voor de website). Reizigers die toen aan een 
halte stonden met een elektronisch scherm, konden op die schermen bij de 
afgeschafte ritten de melding “rijdt niet” zien staan.
Alle bezoekers van de website zagen ook nog een extra banner met info over de 
staking. Aan bezoekers van de app werden die banners ook getoond, maar 
“gesegmenteerd”, zodat bv. reizigers uit het Leuvense die banners niet zagen.
3. VVM De Lijn geeft mee dat  krapte op de arbeidsmarkt en de moeizame zoektocht 
naar nieuwe personeelsleden  vele bedrijven treft , waaronder ook De Lijn. 
Hieromtrent vond volgend overleg plaats binnen de organisatie:
a) In het voorjaar 2024 waren er diverse syndicale overleggen aan de kust waarbij 
het personeelstekort aan bod kwam. Er is ook een structureel 2-maandelijks 
overleg met de vakorganisaties waarop dit telkens werd besproken. Ook op 2 juli 
2024 was er nog een overleg. Voorafgaand aan de staking op 14 augustus 2024 
werd, gelet op de stakingsaanzegging ingediend op 1 augustus 2024, bijkomend 
overleg tussen de sociale partners georganiseerd op 6 en 7 augustus 2024.
b) In het sociaal overleg werd telkens aangegeven dat De Lijn vele en aangehouden 
inspanningen doet om personeel aan te werven.
c) Ja.
d) Op sommige van de aangehaalde punten is er niet op korte termijn een oplossing 
te realiseren. 
e) Idealiter heeft De Lijn tijdens het hoogseizoen aan de kust een 30-tal VTE extra 
nodig om de dienstverlening correct te kunnen verzekeren.
4. De bemerking over de betaling van overuren houdt geen verband met een “nieuw” 
computersysteem, maar wel met nieuwe afspraken rond het aanvragen van overwerk. 
Er waren in totaal 45 aanvragen “geweigerd”, omdat deze niet correct waren 
aangevraagd. Er werd op 6 augustus 2024 afgesproken dat De Lijn deze allemaal 

regulariseert en uitbetaalt (hoewel niet correct aangevraagd) met duidelijke afspraken 
voor de toekomst. Op 7 augustus 2024 werd de regularisatie in orde gebracht. 
