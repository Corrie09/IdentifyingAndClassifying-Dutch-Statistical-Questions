title: Studie gedeeld autonoom rijden - Resultaten
thema: Mobiliteit en Verkeer
pdf link: https://docs.vlaamsparlement.be/pfile?id=2013318
thema link: https://www.vlaamsparlement.be/parlementaire-documenten/schriftelijke-vragen/1776397
SCHRIFTELIJKE VRAAG
nr. 164
van PETER VAN ROMPUY
datum: 27 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Studie gedeeld autonoom rijden  -  Resultaten
Deze vraag in opvolging van schriftelijke vraag nr. 1674 van 20 september 2023 over de 
resultaten van de studie gedeeld autonoom rijden. In de bijlage werd een samenvatting 
van de studie meegestuurd. 
In juni 2021 publiceerde het Planbureau een onderzoek over de toekomst van zelfrijdende 
wagens in België. Dat was al het onderwerp in de commissie Mobiliteit van 16 september 
2021.
1. Kan de minister de volledige studie ter beschikking stellen? 
2. Zijn er elementen in beide studies die elkaar versterken of tegenspreken? Welke?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 164 van 27 oktober 2023
van PETER VAN ROMPUY
1. De resultaten van de studie ‘Gedeeld autonoom rijden’ werden opgeleverd in de vorm 
van een presentatie, hier toegevoegd als bijlage. De slides dienden ter voorbereiding 
van alle overlegmomenten (workshops, klankbordgroep en stuurgroep) van de 
strategische studie ‘gedeeld autonoom rijden’. Later werd een samenvattend rapport 
opgemaakt door de kerngroep, dat de conclusies van de studie bundelt. Dat rapport 
primeert in de communicatie op de slides.
 
2. De door het Planbureau in juni 2021 gepubliceerde paper gaat in op de resultaten van 
‘eerste simulaties met het model PLANET’, het Belgische nationale model voor de 
transportvraag. Zoals in het document uiteengezet, betreft het een eerder technische 
oefening, bedoeld om effecten en hun grootteorde enigszins in te schatten, bij een 
volledig geautomatiseerd wagenpark.
De studie gerealiseerd in de schoot van de Vlaamse administratie analyseert onder 
meer de resultaten van verschillende (internationale) marktstudies en projecteert 
deze op de Vlaamse situatie en modal split.
Hoewel de beide oefeningen de intrede van geautomatiseerde mobiliteit vanuit een 
verschillende invalshoek benaderen, concluderen ze beide dat (bij ongewijzigd beleid) 
een toename van het aantal afgelegde voertuigkilometers op congestiegevoelige 
wegsegmenten, evenals een afnemend marktaandeel voor andere vervoersmodi, tot 
de mogelijkheden behoort. De beide studies versterken elkaar dus in die zin dat ze 
beide wijzen op mogelijke ongewenste effecten die gepaard kunnen gaan met een 
grootschalige implementatie van autonoom rijden, voor zover de implementatie zou 
verlopen zonder enige overheidsinterventie.
Terwijl het Planbureau opmerkt dat een toenemende automatisering mogelijk het 
autodelen kan bevorderen (wat op zijn beurt evenwel tot meer ritten kan leiden, en 
dus voertuigkilometers), analyseert de Vlaamse studie nadrukkelijk hoe een groter 
marktaandeel voor gedeelde (geautomatiseerde) vervoerswijzen, zoals ‘roboshuttles’, 
nadelige effecten op het mobiliteitssysteem kan milderen.
BIJLAGE
Presentatie van de studie ‘Gedeeld autonoom rijden’
