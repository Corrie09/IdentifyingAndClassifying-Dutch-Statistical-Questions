title: Sociale huisvestingssector - Gebruik van e-governmentportalen voor controle op buitenlandse eigendom en vermogensonderzoek
thema: Wonen
pdf link: https://docs.vlaamsparlement.be/pfile?id=2020819
thema link: https://www.vlaamsparlement.be/parlementaire-documenten/schriftelijke-vragen/1784423
SCHRIFTELIJKE VRAAG
nr. 83
van GUY D'HAESELEER
datum: 1 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huisvestingssector  -  Gebruik van e-governmentportalen voor controle op 
buitenlandse eigendom en vermogensonderzoek
In de vergadering van de commissie Wonen van 8 november 2023 stelde ik de minister 
een vraag over het inzetten van de e-governmentportalen in de strijd tegen 
eigendomsfraude en vermogensfraude in de sociale huisvestingssector. Het gebruik van 
die methode zou inzage geven in eigendom, inkomens, uitkeringen en vermogens. Een 
groot deel van de voorwaarden waaraan een kandidaat-huurder en huurder moeten 
voldoen, zouden op een efficiënte en vooral kosteloze manier kunnen gebeuren. Tevens 
zou de vermogenscontrole vanaf 1 januari 2024 daardoor bij buitenlandse kandidaat-
huurders en huurders uitgevoerd kunnen worden, alsook bij Belgen met een dubbele 
nationaliteit.
De minister stelde tijdens dezelfde commissievergadering dat dit complementair kan zijn 
aan de raamovereenkomst. Landen die over een dergelijk e-governmentportaal 
beschikken, zullen niet via de raamovereenkomst gecontroleerd moeten worden. De vier 
landen waar de meeste controles plaatsvinden (Marokko, Turkije, Spanje en Italië), hebben 
een dergelijk portaal. 
Tijdens de bewuste zitting gaf de minister aan dat het Agentschap Wonen in contact staat 
met Egovscan en op welke manier er het best een opleiding kan worden georganiseerd 
voor geïnteresseerde woonmaatschappijen. Zij zouden dat instrument dan, 
complementair, kunnen benutten.
Tijdens de bespreking van de begroting voor 2024 herhaalde de minister dat het 
complementair gebruikt kon worden. Tevens antwoordde hij dat er gekeken moet worden 
naar welke overheid zo’n portaal heeft en in welke mate dat land betrouwbaar is. De 
minister stelde al meermaals tijdens verschillende commissievergaderingen dat hij niet elk 
land vertrouwt in het beschikbaar stellen van gegevens.
1. Kan de minister verduidelijken wat de stand van zaken is van de contacten van het 
Agentschap Wonen in Vlaanderen met Egovscan?
2. Zullen er opleidingen georganiseerd worden voor de woonmaatschappijen? Op welke 
manier zullen die gebeuren? Welk tijdpad zal daarvoor gevolgd worden?
3. Welk budget zal er gereserveerd worden voor die opleidingen?
4. Waarom zou dat enkel voor geïnteresseerde woonmaatschappijen gebeuren? Uit 
ervaring met het raamcontract om buitenlandse eigendommen op te sporen, weten 
we al dat een groot deel van de sociale woonactoren er geen gebruik van maakt en 
geen controles uitvoert op het bezit van buitenlandse eigendommen. 
5. Zal voor de landen, die volgens de minister wel betrouwbaar zijn, het gebruik van de 
e-governmentportalen voor migranten uit die landen opgelegd worden aan de 
woonmaatschappijen? Zo niet, waarom niet? Zo ja, hoe zal de minister dit verankeren?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 83 van 1 december 2023
van GUY D'HAESELEER
1. Op 5 december 2023 heeft een overleg plaatsgevonden tussen de vertegenwoordiging 
van Egovscan en het agentschap Wonen in Vlaanderen om meer zicht te krijgen op 
welke opleiding Egovscan precies in de aanbieding heeft, aan welke kostprijs en hoe 
deze het best kan georganiseerd worden.
2-5.De exacte modaliteiten over de wijze waarop deze opleidingen georganiseerd kunnen 
worden voor de woonmaatschappijen zijn nog niet bepaald.
