title: Lokale besturen - Gemeentebon voor de financiering van grote projecten
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2083558
thema link: https://www.vlaamsparlement.be/parlementaire-documenten/schriftelijke-vragen/1836375
SCHRIFTELIJKE VRAAG
nr. 16
van PETER VAN ROMPUY
datum: 25 oktober 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
Lokale besturen  -  Gemeentebon voor de financiering van grote projecten
Eind augustus zorgde de gemeente Etterbeek voor een nationale primeur. Voor de bouw 
van een crèche haalde de gemeente 1,2 miljoen euro op via een zogenaamde 
gemeentebon. In enkele uren haalde de gemeente het volledige bedrag op. Gemiddeld 
werd er 14.000 euro geïnvesteerd. Inwoners van Etterbeek kunnen rekenen op een 
nettorendement van 3,15%. Voor niet-inwoners is dat 2,80%. Etterbeek wil zo haar 
inwoners nauwer betrekken bij het project. Daarenboven zouden de kosten voor de 
gemeente lager liggen dan bij een klassieke banklening.
1. Hoe staat de minister tegenover een gemeentebon om projecten te financieren? 
2. Zal de minister dergelijke initiatieven ondersteunen of net afremmen? Waarom? 
3. Wat is de rol van Vlaanderen wanneer een Vlaamse stad of gemeente een zogenaamde 
gemeentebon zou uitschrijven?  
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
ANTWOORD
op vraag nr. 16 van 25 oktober 2024
van PETER VAN ROMPUY
1. Elk lokaal bestuur beslist volledig autonoom over de manier waarop het zijn werking 
financiert. Er is geen wetgeving die lokale besturen verbiedt om geld voor een 
investeringsproject op te halen via de uitgifte van gemeentebons. 
Klassiek gaan de meeste besturen bankleningen aan om zich op lange termijn te 
financieren. De lokale besturen beschikken echter over verschillende mogelijkheden om 
de markt op te gaan wanneer ze een lening willen aangaan. Zo kunnen ze voor hun 
financiering ook rechtstreeks een beroep doen op de particuliere belegger door 
gemeentebons uit te geven. De mogelijkheid voor lokale besturen om 
investeringsprojecten geheel of gedeeltelijk te financieren via de uitgifte van 
gemeentebons is ook helemaal niet nieuw. 
Het is positief dat de lokale besturen gebruik kunnen maken van een brede waaier aan 
financieringsmogelijkheden. Zo kunnen ze hun financieringsbronnen diversifiëren en 
inspelen op kansen die de specifieke lokale context in bepaalde situaties kan bieden. 
2. Het is belangrijk dat een lokaal bestuur in elke concrete situatie zelf beoordeelt welke 
financieringsvorm het meest geschikt is en de meeste voordelen oplevert, bijvoorbeeld 
omdat het de goedkoopste financiering is. Ik wil de vrijheid die op dat vlak bestaat zeker 
behouden. Ik acht het niet nodig om als minister van Binnenlands Bestuur de uitgifte 
van gemeentebons af te remmen of extra te ondersteunen. 
3. De lokale besturen hebben geen goedkeuring nodig van de Vlaamse overheid om 
gemeentebons uit te geven. Het is evident dat een lokaal bestuur ervoor moet zorgen 
dat het de burgers die intekenen op de vervaldag correct kan terugbetalen. 
Het terug te betalen kapitaal, de rente en de eventuele kosten voor de uitgifte van de 
gemeentebons moeten worden opgenomen in het meerjarenplan en in de kredieten die 
daarin voorzien worden. Met de beleids- en beheerscyclus (BBC) beschikken de lokale 
besturen over een instrumentarium om dat ook op een transparante manier voor te 
stellen in hun beleidsrapporten. Daarbij kunnen ze in de toelichting de nodige duiding 
geven bij het gebruik en de potentiële specifieke risico’s van deze financieringsvorm. In 
tegenstelling tot bij klassieke leningen moet het kapitaal bij gemeentebons immers in 
één keer worden terugbetaald op de vervaldag. 
De beleidsrapporten worden zowel aan de raadsleden als aan de toezichthoudende 
overheid bezorgd. De Vlaamse overheid beoordeelt in het kader van het bestuurlijk 
toezicht of de meerjarenplannen financieel in evenwicht zijn volgens de normen die 
daarvoor gelden: het beschikbaar budgettair resultaat moet jaarlijks positief zijn en de 
autofinancieringsmarge moet positief zijn in het laatste jaar van het meerjarenplan. Als 
die beide normen gerespecteerd worden, betekent dit dat de lokale besturen de lasten 
van hun schulden (kapitaal en rente) kunnen terugbetalen. 
Om de specifieke impact van alternatieve financiering waarbij het kapitaal in één keer 
terugbetaald wordt op de eindvervaldag, zoals bij gemeentebons, beter in kaart te 
brengen wordt ook de gecorrigeerde autofinancieringsmarge berekend. Als blijkt dat die 
negatief is, wordt nagegaan of het bestuur niet doelbewust voor de alternatieve 
financiering kiest om enkel en alleen de norm van de autofinancieringsmarge te 
omzeilen. Het geheel van die twee normen en de bijkomende indicator van de 
gecorrigeerde autofinancieringsmarge zetten een impliciete rem op de totale schulden 
die lokale besturen kunnen aangaan, en dus ook op de uitgifte van gemeentebons.
