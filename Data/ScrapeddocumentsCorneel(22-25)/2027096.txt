title: Jaagpad rechter-Scheldeoever Oudenaarde - Plaatsen verlichting
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2027096
thema link: https://www.vlaamsparlement.be/parlementaire-documenten/schriftelijke-vragen/1791617
SCHRIFTELIJKE VRAAG
nr. 421 
van ELISABETH MEULEMAN
datum: 22 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Jaagpad rechter-Scheldeoever Oudenaarde  -  Plaatsen verlichting 
Op het jaagpad in Oudenaarde rijden langs beide oevers van de Schelde heel veel fietsers, 
niet enkel recreatieve maar ook veel functionele fietsers. Het jaagpad langs de 
rechteroever, tussen de jachthaven (Trekweg Rechteroever) en de voetgangers- en 
fietsersbrug enkele honderden meters stroomafwaarts, maakt bovendien deel uit van de 
fietsring rond het centrum van Oudenaarde. Die fietsring loopt, onder andere, langs alle 
middelbare scholen, het zwembad en de sportvelden en ook vlak langs het station. Maar 
tijdens de wintermaanden is het op het jaagpad heel erg donker.
Zal de minister bekijken of op het jaagpad tussen de jachthaven en de voetgangers- en 
fietsersbrug verlichting geplaatst kan worden? Zal de minister dat realiseren? Eventueel 
slimme verlichting, die dus pas aangaat wanneer fietsers passeren?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 421 van 22 december 2023
van ELISABETH MEULEMAN
De Vlaamse Waterweg nv (DVW) plaatst en onderhoudt geen verlichting langs de 
jaagpaden. Op plaatsen waar volgens het geldende beleidskader verlichting overwogen 
kan worden, is DVW bereid om de realisatie van verlichting te faciliteren via het afleveren 
van een kosteloze vergunning aan het lokale bestuur, voor de plaatsing en het onderhoud 
van een verlichtingsinstallatie.
Tot voor kort liet het geldende beleidskader niet toe om verlichting te plaatsen op de 
betreffende locatie in Oudenaarde. Vanwege het in voege treden van de nieuwe 
beleidsvisie ‘Functioneel en recreatief medegebruik van jaagpaden in Vlaanderen’ in 
2023, is het afwegingskader veranderd en kan op deze locatie wel een toelating aan het 
lokaal bestuur gegeven worden voor de plaatsing en het onderhoud van een 
verlichtingsinstallatie.
