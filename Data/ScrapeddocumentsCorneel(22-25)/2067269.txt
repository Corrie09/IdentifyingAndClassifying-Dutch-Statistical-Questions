title: Vesten Mechelen - Tijdelijke en definitieve herinrichting
thema: Openbare werken
pdf link: https://docs.vlaamsparlement.be/pfile?id=2067269
thema link: https://www.vlaamsparlement.be/parlementaire-documenten/schriftelijke-vragen/1830139
SCHRIFTELIJKE VRAAG
nr. 21
van AN CHRISTIAENS
datum: 16 augustus 2024
aan LYDIA PEETERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN MOBILITEIT, OPENBARE 
WERKEN, BINNENLANDS BESTUUR, BESTUURSZAKEN, INBURGERING EN GELIJKE KANSEN
Vesten Mechelen  -  Tijdelijke en definitieve herinrichting
Het Agentschap Wegen en Verkeer (AWV) maakt werk van een definitieve vernieuwing van 
de Mechelse Vesten. Omdat het grootschalige en participatieve project tijd vraagt, werd al 
voorzien in tijdelijke maatregelen zoals bloembakken, verf of blokken op de weg en meer 
plaats voor fietsers en wandelaars.
Eind 2029 moeten de volledige Vesten vernieuwd zijn. In haar antwoord op schriftelijke 
vraag nr. 1186 van Orry Van De Wauwer van 28 april 2023 deelde de minister het volgende 
mee: “De vooropgestelde timing van de herinrichting van de Vesten is naar achter 
geschoven in het kader van onder meer het uit elkaar schuiven van enerzijds de MER-
procedure en anderzijds de omgevingsvergunningsaanvraag. Omdat daardoor de 
tussentijdse situatie van de huidige, tijdelijke inrichting langer moet blijven bestaan, is er 
op het reserveprogramma een bedrag van 1.000.000 euro opgenomen om eventuele 
bijsturingen (die o.a. uit de lopende evaluatie van de huidige inrichting zouden kunnen 
volgen) te kunnen realiseren.”
1. Wat is de huidige stand van zaken van het project?
2. a) Welke timing wordt op dit moment vooropgesteld voor de definitieve herinrichting 
van de Vesten?
b) Hoe lang zal de tijdelijke inrichting nog blijven bestaan?
3. a) Welk budget werd tot op heden besteed aan de herinrichting van de Vesten in 
Mechelen? Welk deel daarvan werd betaald door de Vlaamse overheid?
b) Wat zijn de verwachte kosten van het project?
4. a) Welk budget werd tot op heden besteed aan de tijdelijke inrichting?
b) Wat zijn de verwachte kosten van dit deel van het project?
5. Hoeveel van het bedrag van 1 miljoen euro op het reserveprogramma werd al 
opgenomen en welke kosten zijn in de toekomst gepland op dat budget?
6. Zullen alle middelen besteed worden zoals vooropgesteld? Wat gebeurt er met de 
middelen die niet besteed zouden worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 21 van 16 augustus 2024
van AN CHRISTIAENS
1. Momenteel wordt de laatste hand gelegd aan de uitvoering van de bijsturingen die in 
2023 werden afgesproken. In het najaar 2024 kan de studieopdracht verdergezet 
worden met een evaluatie van de bijsturingen en het afwerken van de project-MER, 
waarna in 2025 de omgevingsvergunning kan worden aangevraagd.  
2. a) De eerste (nuts)werken zouden starten in het najaar van 2025, dit in het gedeelte 
Brusselsepoort - Kardinaal Mercierplein. De overige delen zouden dan aansluitend 
uitgevoerd worden. Alle timingen zijn uiteraard onder voorbehoud van het 
verkrijgen van een omgevingsvergunning e.d.. 
b) Met een definitieve inrichting van de betrokken weggedeeltes wordt het tijdelijke 
karakter opgeheven. 
3. a) In totaal werd er tot op heden ongeveer 8,5 miljoen euro uitgegeven aan de Vesten. 
Dit bedrag omvat zowel de eigenlijke werken voor de tijdelijke inrichting en de 
aanpassingen aan de verkeerslichten, als alle studies, verkeerstellingen, 
communicatie, bevraging van de bevolking, … De Vlaamse overheid heeft hiervan 
ongeveer 6 miljoen euro gespendeerd (bedragen excl. btw). 
b) De totale kostprijs van het project wordt geraamd op 90 miljoen euro (incl. btw), 
inclusief de reeds uitgegeven bedragen. 
4. a) Er is momenteel ongeveer 6,5 miljoen (excl. btw) uitgegeven of vastgelegd t.b.v. 
de tijdelijke herinrichting, inclusief bijsturingen en aanpassingen aan de 
verkeerslichten.
b) Dit is ook de totale kost. 
 
5. Op het programma was in 2023 600.000 euro voorzien voor de bijsturingen. Hiervan 
is momenteel 168.931,88 euro uitgegeven (d.d. 23 augustus 2024). Er zijn nog een 
aantal dienstbevelen lopende en nog niet alle uitgevoerde werken zijn afgerond. 
Daarnaast is er in 2024 nog een bedrag van 400.000 euro voorzien waarvan 330.000 
euro is uitgegeven aan de aanpassing van de verkeerslichten en waarvan het 
restbedrag nog gebruikt wordt voor het uitvoeren van tellingen in kader van de 
permanente evaluatie. 
6. De middelen zullen inderdaad worden uitgegeven aan de vooropgestelde 
doelstellingen.
