title: Subsidiëring van verenigingen en bedrijven waar politici zetelen in raden van bestuur - Beginselen van goed bestuur
thema: Vlaamse Regering
pdf link: https://docs.vlaamsparlement.be/pfile?id=2037972
thema link: https://www.vlaamsparlement.be/parlementaire-documenten/schriftelijke-vragen/1794008
SCHRIFTELIJKE VRAAG
nr. 132
van SIHAME EL KAOUAKIBI
datum: 17 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Subsidiëring van verenigingen en bedrijven waar politici zetelen in raden van bestuur  -  
Beginselen van goed bestuur
Gezien de algehele roep in de samenleving voor een nieuwe politieke cultuur waarbij er 
meer aandacht is voor transparantie en waarbij er toch vele stemmen opgaan die stellen 
dat er sprake is van te veel zelfbediening en te veel zelf toegeëigende privileges binnen de 
Vlaamse politiek, is mijn vraag in hoeverre de minister beschikt over concrete info en 
overzichten over belangenvermenging.
1. Wat zijn momenteel de regels voor een aangifteplicht voor naaste familieleden en 
partners van parlementsleden en ministers die investeren in en/of eigenaar zijn van 
bedrijven die in hun uitvoering te maken hebben met 'bemiddeling in 
overheidsopdrachten/raamcontracten/...’?
2. Als daarvoor geen regels bestaan, hoe koppelt de minister dat aan de beginselen van 
goed bestuur?
3. Op welke manier en hoe vaak is er in deze legislatuur nagegaan of er betrokkenheid 
is geweest van ministers en Vlaamse volksvertegenwoordigers bij subsidiedossiers 
ingediend bij de Vlaamse Gemeenschap?
4. Hoeveel subsidies werden deze legislatuur aangevraagd door vzw's en bedrijven bij de 
Vlaamse Gemeenschap, het Vlaamse Gewest, waarbij ministers of Vlaamse 
volksvertegenwoordigers zetelen in de raad van bestuur?
a) Over welke vzw's en bedrijven gaat het?
b) Welke ministers en/of Vlaamse volksvertegenwoordigers waren betrokken?
c) Welke leden van meerderheidspartijen die geen minister of Vlaams 
volksvertegenwoordiger zijn, zijn mogelijk betrokken bij dergelijke 
subsidieaanvragen via een mandaat in de raad van bestuur of als aandeelhouder?
5. Hoeveel subsidies werden deze legislatuur toegekend aan vzw's en bedrijven door de 
Vlaamse Gemeenschap waarbij ministers of Vlaamse volksvertegenwoordigers zetelen 
in de raad van bestuur van eerder genoemde vzw’s en/of bedrijven?
a) Over welke vzw's en bedrijven gaat het?
b) Welke leden van meerderheidspartijen die geen minister of Vlaams 
volksvertegenwoordiger zijn, zijn mogelijk betrokken bij dergelijke 
subsidieaanvragen via een mandaat in de raad van bestuur of als aandeelhouder?
6. Hoeveel subsidies werden deze legislatuur toegekend aan vzw's en bedrijven door de 
Vlaamse Gemeenschap waarbij familieleden of partners van ministers of Vlaamse 
volksvertegenwoordigers zetelen in de raad van bestuur?
a) Over welke vzw's en bedrijven gaat het?
b) Over welke ministers en/of Vlaamse volksvertegenwoordigers wier 
familieleden/partners betrokken zijn, gaat het hier?
c) Om welke leden van meerderheidspartijen die geen minister of Vlaams 
volksvertegenwoordiger zijn en wier familieleden mogelijk betrokken zijn via een 
mandaat in de raad van bestuur of als aandeelhouder, gaat het hier?
7. Hoeveel subsidies werden deze legislatuur aangevraagd door vzw's en bedrijven aan 
de Vlaamse Gemeenschap waarbij familieleden of partners van ministers of Vlaamse 
volksvertegenwoordigers zetelen in de raad van bestuur van die desbetreffende vzw’s 
en bedrijven?
a) Over welke vzw's en bedrijven gaat het?
b) Over welke ministers en/of Vlaams Volksvertegenwoordigers wier 
familieleden/partners betrokken zijn, gaat het hier?
c) Welke politici die geen minister of Vlaams volksvertegenwoordiger zijn en/of hun 
familieleden, zijn mogelijk betrokken via een mandaat in de raad van bestuur of 
als aandeelhouder?
8. Is er een specifieke vermelding die gevraagd wordt bij de aanvraag en afrekening van 
een subsidiedossier, wanneer politici betrokken zijn bij de vzw of organisatie die de 
subsidie aanvraagt?
9. Wat is de procedure voor de opvolging van deontologische kwesties met betrekking 
tot politieke betrokkenheid bij vzw's en bedrijven die subsidies krijgen van de Vlaamse 
Gemeenschap?
10. Op welke manier wordt de tuchtrechtelijke opvolging van deontologische kwesties met 
betrekking tot politieke betrokkenheid bij vzw's en bedrijven verzekerd?
11. Welke maatregelen worden genomen om ervoor te zorgen dat politici die deel 
uitmaken van het bestuur van vzw's met subsidies van de Vlaamse overheid, 
transparant communiceren over hun belangen?
12. Hoe controleert de Vlaamse overheid actief op belangenvermenging bij politici die 
betrokken zijn bij bedrijven en vzw's die subsidies ontvangen?
13. Welke procedures zijn er voor de controle, zowel inhoudelijk als financieel, van 
subsidiedossiers waarbij politici betrokken partij zijn?
14. De werking van de fracties gebeurt evenzeer via belastinggeld en dus subsidies. 
Waarom wordt dat niet opgenomen in het subsidieregister? Hoe staat de minister 
tegenover transparantie voor de burgers op dat punt?
15. Zijn er specifieke maatregelen getroffen om te voorkomen dat ambtenaren door hun 
meerderen worden aangestuurd om subsidies toe te kennen aan vzw's waarbij 
Vlaamse politici betrokken zijn? Hoe gebeurt die controle?
16. Wat zijn de specifieke richtlijnen en procedures die de Vlaamse overheid hanteert om 
belangenvermenging tussen ambtenaren en politici die betrokken zijn bij vzw's te 
voorkomen?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 132 van 17 januari 2024
van SIHAME EL KAOUAKIBI
1-2. De Wet Overheidsopdrachten bevat in artikel 6 een uitgebreide regeling hoe in het 
kader van de plaatsing van overheidsopdrachten belangenconflicten moeten worden 
uitgesloten. Daarmee wordt elke situatie beoogd waarbij een persoon die bij de 
plaatsing van een opdracht (of het resultaat ervan) betrokken is of er invloed op kan 
hebben, direct of indirect, financiële, economische of andere persoonlijke belangen 
heeft die geacht kunnen worden zijn onpartijdigheid en onafhankelijkheid bij de 
plaatsing of de uitvoering in het gedrang te brengen. 
3. Ingevolge art. 41, 3° van het besluit van de Vlaamse Regering ter uitvoering van de 
Vlaamse codex overheidsfinanciën van 29 maart 2019, kan de inhoudelijk bevoegde 
minister of de Vlaamse minister, bevoegd voor de financiën en de begrotingen (nadat 
de inhoudelijk bevoegde minister geïnformeerd werd) een audit door de inspectie van 
Financiën laten uitvoeren bij elke instelling die door de Vlaamse deelstaatoverheid wordt 
gesubsidieerd. 
In dit kader geef ik nog mee dat mijn administratie momenteel een overheidsopdracht 
in de markt plaatst waardoor de Inspectie van Financiën over een extra tool zal 
beschikken om eventuele fraude beter te detecteren.
In de eerste plaats staan de inhoudelijk bevoegde beleidsdomeinen in voor de 
inhoudelijke beoordeling en controle van de door hen verstrekte subsidies. In de mate 
dat uw vragen peilen naar die inhoudelijke beoordeling, moet ik evenwel naar de 
inhoudelijk bevoegde ministers doorverwijzen. 
4-8.Die gegevens worden niet bijgehouden zodat hiervan geen overzicht kan worden 
bezorgd. Het systematisch verzamelen van die informatie zou bovendien op gespannen 
voet staan met de Algemene Verordening Gegevensbescherming. In de toekomst kan 
het fraudedetectiesysteem, waarvoor de overheidsopdracht momenteel wordt 
geplaatst (zie het antwoord op vraag 3 hierboven), hier mogelijk extra knipperlichten 
voor aanrijken.
9-10+15-16. Deontologische kwesties worden voor de personeelsleden beheerst door de 
omzendbrief BZ 2011/6. Daarin wordt ook de regeling uiteengezet die 
belangenvermenging moet vermijden. Voor de personeelsleden van de 
kabinetten van de leden van de Vlaamse Regering is de deontologische code 
vastgelegd in omzendbrief VR 2007/40. De Vlaams minister bevoegd voor 
de HR kan hierover meer toelichting verschaffen.
11-13. Als met ‘politici’ de leden van de Vlaamse Regering worden bedoeld, ben ik niet 
bevoegd om hierover toelichting te verschaffen. Bovendien staan de inhoudelijk 
bevoegde beleidsdomeinen in voor de inhoudelijke beoordeling en controle van de 
door hen verstrekte subsidies. In de mate dat uw vragen peilen naar die 
inhoudelijke beoordeling, moet ik evenwel naar collega-ministers doorverwijzen.
14. Met het subsidieregister beoogde de Vlaamse Regering meer transparantie te bieden 
over de subsidies die zij verstrekt. Die subsidies moeten evenwel onderscheiden 
worden van de dotaties waar u op doelt. Het komt aan het Vlaams Parlement toe om 
te beoordelen of er initiatieven noodzakelijk zijn om de transparantie te verhogen over 
het gebruik van de dotaties die zij ontvangt.
