title: Sociale huurwoningen - Bindend sociaal objectief (BSO)
thema: Wonen
pdf link: https://docs.vlaamsparlement.be/pfile?id=2023212
thema link: https://www.vlaamsparlement.be/parlementaire-documenten/schriftelijke-vragen/1784619
SCHRIFTELIJKE VRAAG
nr. 86 
van SARAH SMEYERS
datum: 5 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huurwoningen  -  Bindend sociaal objectief (BSO)
Tijdens de zitting van de commissie Wonen van 4 mei zei de minister: “Volgens de laatste 
voortgangstoets telt categorie 2b slechts acht gemeenten, dat zijn er vijf minder tegenover 
de voortgangstoets 2020. De definitieve indeling werd op 7 februari 2023 meegedeeld aan 
de gemeenten. Die acht gemeenten in 2b dienen uiterlijk op 30 november 2023 een 
samenwerkingsovereenkomst af te sluiten en kunnen desgewenst om een 
begeleidingsgesprek verzoeken. Zo’n gesprek staat in functie van de opmaak van een 
samenwerkingsovereenkomst. Alken en Berlare hebben alvast zo’n gesprek aangevraagd. 
Dat zal dit voorjaar nog plaatsvinden. De andere zes gemeenten hebben nog even de tijd 
om desgewenst een begeleidingsgesprek aan te vragen, maar ook om hun 
samenwerkingsovereenkomst in te dienen. Bovendien sturen we begin november een 
rappel aan diegenen waarvan we nog niets hoorden.
Indien een gemeente in 2b geen overeenkomst sluit met een sociale woonactor zullen we, 
conform artikel 2.23, §2, van de Vlaamse Codex Wonen 2021, optreden. Dat houdt in dat 
de Vlaamse Regering een overeenkomst afsluit met sociale woonorganisaties om toch het 
vereiste sociale woonaanbod op het grondgebied van de gemeente te verwezenlijken. 
Indien de gemeente dan nog weigert mee te werken met de sociale woonorganisatie, is 
decretaal bepaald dat elk mogelijk financieel mechanisme kan worden aangewend ter 
sanctionering van de niet-uitvoering van de gemeentelijke verplichtingen. Ook al ga ik 
ervan uit dat dat nooit nodig zal zijn, omdat in het verleden geen enkele gemeente ooit 
aangaf geen samenwerkingsovereenkomst te willen maken, daar heb je toch je stok.”
We zijn nu begin december. Ik had dan ook graag het volgende vernomen.
1. Hebben de acht gemeenten die onder 2b ressorteerden effectief een 
samenwerkingsovereenkomst gesloten?
2. Vroegen er naast Alken en Berlare nog gemeenten een begeleidingsgesprek aan?
3. Was het begin november nodig om een rappel te sturen? Zo ja, naar welke gemeenten? 
Of anders gesteld: welke gemeenten bleven op dat vlak in gebreke?
4. Kan de minister, meer algemeen gesteld, een stand van zaken geven? Houdt de 
minister zich klaar om desgevallend zelf overeenkomsten af te sluiten met sociale 
woonorganisaties om op die manier het vereiste woonaanbod op het grondgebied van 
de desbetreffende gemeenten te verwezenlijken en desnoods sancties op te leggen 
aan de gemeenten die zich weinig coöperatief opstellen? Of gaat de minister ervan uit 
dat het - zoals hij op 4 mei overigens zelf suggereerde - zo’n vaart niet zal lopen?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 86 van 5 december 2023
van SARAH SMEYERS
1. Van de acht gemeenten, die bij de voortgangstoets van 2022 onderverdeeld werden in 
categorie 2b, hebben er vijf een samenwerkingsovereenkomst afgesloten en ingediend 
bij Wonen in Vlaanderen. Dit zijn Alken, Alveringem, Ardooie, Berlare en Holsbeek. De 
resterende drie gemeenten, zijnde Brakel, Evergem en Kraainem, hebben dus op dit 
ogenblik (dd. 13/12/2023) nog geen samenwerkingsovereenkomst ingediend.
2. Enkel Alken en Berlare hebben een begeleidingsgesprek aangevraagd. Dit is overigens 
een vrijblijvend gesprek.
3. Op 11 oktober 2023 werd aan alle acht gemeenten een rappel gestuurd. Op dat ogenblik 
had Wonen in Vlaanderen nog geen samenwerkingsovereenkomsten ontvangen.
4. Zoals ik hierboven al heb vermeld, heeft Wonen in Vlaanderen van vijf gemeenten een 
samenwerkingsovereenkomst ontvangen. Dit is dus in orde. Voor de andere drie 
gemeenten wil ik echter niet te snel conclusies trekken door er onmiddellijk van uit te 
gaan dat ze onwillig zijn om bijkomend sociaal woonaanbod te realiseren. Weliswaar, 
conform artikel 2.58, §3 van het Besluit Vlaamse Codex Wonen, wordt een gemeente, 
die definitief wordt ingedeeld in categorie 2b en geen overeenkomst heeft gesloten, 
geacht kennelijk onvoldoende inspanningen te leveren om het bindend sociaal objectief 
te bereiken. Zodus zal ik het nodige doen en optreden zoals vermeld in artikel 2.23, §2, 
van de Vlaamse Codex Wonen 2021 en zoals vermeld in artikel 2.58, §3 van het Besluit 
Vlaamse Codex Wonen. Concreet betekent dit dat ik, als minister van Wonen, de 
procedure zal opstarten om een overeenkomst te sluiten met een sociale 
woonorganisatie die bereid is om het vereiste sociaal woonaanbod op het grondgebied 
van de gemeente te realiseren.
