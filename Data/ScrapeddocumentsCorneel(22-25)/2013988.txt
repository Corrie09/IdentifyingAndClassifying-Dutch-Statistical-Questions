title: Aansluiting Ventilus en Boucle Du Hainaut - Opstart gewestelijk ruimtelijk uitvoeringsplan (GRUP) Lus van Henegouwen
thema: Ruimtelijke ordening
pdf link: https://docs.vlaamsparlement.be/pfile?id=2013988
thema link: https://www.vlaamsparlement.be/parlementaire-documenten/schriftelijke-vragen/1778130
SCHRIFTELIJKE VRAAG
nr. 106
van CARMEN RYHEUL
datum: 8 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Aansluiting Ventilus en Boucle Du Hainaut  -  Opstart gewestelijk ruimtelijk uitvoeringsplan 
(GRUP) Lus van Henegouwen
Er is geen draagvlak voor de aanleg van bovengrondse hoogspanningslijnen op 
wisselstroom. Het openbaar onderzoek rond de voorlopige vaststelling van het gewestelijk 
ruimtelijk uitvoeringsplan Ventilus is intussen achter de rug en leverde maar liefst 3550 
bezwaarschriften op, waarbij zelfs ook 17 gemeenten en de provincie West-Vlaanderen 
bezwaar aantekenden. Meerdere benadeelden hebben al aangegeven dat ze het huidige 
voorstel met bovengrondse wisselstroomtechnologie via de bevoegde rechtbanken gaan 
tegenhouden vanwege de grote schadelijke impact.
Ook in Wallonië stuiten de plannen voor de aanleg van de geplande nieuwe bovengrondse 
hoogspanningslijn op veel protest. Daarbovenop lanceerde de voorzitter van de non-
profitorganisatie Revolht zopas een crowdfunding en een foldercampagne die de vereniging 
in staat moet stellen de toekomstige kosten te dekken in de juridische strijd tegen het 
lusproject in Henegouwen, zoals Elia dat op dit ogenblik wil ontwikkelen.
Om dit nieuwe Vlaamse Ventilusproject en het Waalse Boucle Du Hainaut-project tussen 
Avelgem en Courcelles tegen 2030 met elkaar te verbinden, is er ook nog het Vlaamse 
bovengrondse hoogspanningslijnproject GRUP Lus van Henegouwen. Daarmee wil men het 
reeds bestaande hoogspanningsstation in Avelgem uitbreiden en een bovengrondse 6GW 
hoogspanningsverbinding tussen Avelgem en de gewestgrens realiseren.
De Vlaamse Regering keurde op 7 juli 2023 de startnota van laatstvermeld GRUP goed. 
Vervolgens was er van 22 augustus tot en met 20 oktober 2023 een publieke raadpleging 
van 60 dagen waarbij iedereen kon reageren op de startnota.
Boucle Du Hainaut, het Vlaamse deel Lus van Henegouwen en Ventilus zijn echter dermate 
onlosmakelijk met elkaar verbonden dat inzichten, kennis, bezwaren en opmerkingen die 
tijdens het besluitvormingsproces in een van deze dossiers opduiken, mogelijk ook zeer 
dienstig kunnen zijn in het andere dossier.
Het lijkt dan ook voor de hand te liggen dat de besluitvormingsprocessen dat de 3 
voormelde hoogspanningslijnprojecten zo optimaal mogelijk op elkaar afgestemd zouden 
worden, waarbij na elke procesfase intensief overleg en gegevensuitwisseling zou 
plaatsvinden tussen de Vlaamse minister van Omgeving en haar ambtsgenoot uit het 
Waalse Gewest, en hun respectieve bevoegde overheidsdiensten.
1. Hoeveel inspraakreacties kwamen er op de start- en procesnota tijdens het openbaar 
onderzoek van de Lus van Henegouwen? Graag een overzicht met opdeling voor wat 
betreft het aantal individuele bezwaren van natuurlijke en rechtspersonen, het aantal 
collectieve bezwaren van respectievelijk natuurlijke en rechtspersonen, het aantal 
bezwaren van lokale besturen, alsook graag een opdeling van hoeveel bezwaren 
digitaal via het omgevingsloket en hoeveel bezwaren analoog aan de gemeente 
Avelgem, de gemeente Kluisbergen en het departement Omgeving werden ingediend. 
2. Welke adviesverlenende instanties leverden tijdig een advies af m.b.t. het GRUP Lus 
van Henegouwen, en hoe luidde elk advies (gunstig, ongunstig of gunstig onder 
voorwaarden)?
3. Wat is de huidige stand van zaken van het GRUP Lus van Henegouwen en wat is de 
uiterste datum waarop de Vlaamse Regering een beslissing in het dossier zal 
uitvaardigen? 
4. Werd bij de opmaak en vaststelling van het ontwerp GRUP Lus van Henegouwen al 
rekening gehouden met de vele eerdere bezwaren en suggesties die naar aanleiding 
van het GRUP Ventilus werden geformuleerd?
5. In haar antwoord op mijn schriftelijke vraag nr. 666 van 17 april 2023 kon de minister 
in die fase van het proces niet ingaan op de aspecten van kostenramingen. 
a) Heeft de minister intussen al zicht op de kostenraming van haar Waalse 
ambtsgenoot voor de aanleg van de verbinding Boucle Du Hainaut, alsook voor het 
verbindingsstuk tussen de gewestgrens en de aansluiting op voormeld project 
(raming in geval van bovengrondse wisselstroomversie; raming ingeval van 
ondergrondse gelijkstroomversie)?
b) Op hoeveel wordt de kostprijs voor de realisatie van het GRUP Lus van Henegouwen 
geraamd (raming in geval van bovengrondse wisselstroomversie indien Wallonië 
opteert voor een bovengrondse Boucle du Hainaut op wisselstroom/raming in geval 
van omvorming van bovengrondse wisselstroom naar ondergrondse gelijkstroom 
indien Wallonië opteert voor een ondergrondse Boucle Du Hainaut op gelijkstroom)?
6. In hetzelfde antwoord benadrukte de minister dat de verschillende stappen zowel op 
ambtelijk vlak als op politiek niveau inhoudelijk op elkaar zullen worden afgestemd en 
dit op verschillende momenten in de procedures. 
Had de minister - en haar bevoegde diensten - in die optiek intussen al overleg met 
haar Waalse ambtsgenoot en bevoegde Waalse overheidsdiensten? Zo niet, waarom 
niet? Zo ja, wanneer vonden die overlegmomenten plaats en wat was het resultaat 
ervan?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 106 van 8 november 2023
van CARMEN RYHEUL
1. Er werden in totaal 93 inspraakreacties ingediend tijdens de publieke raadpleging. Het 
gaat om 13 adviezen en 80 bezwaren. Van deze bezwaren werden er 65 digitaal 
ingediend via de website van het Departement Omgeving, 6 per post opgestuurd naar 
het Departement Omgeving en werden er 9 afgegeven tegen ontvangstbewijs bij de 
gemeente Avelgem. Bij de gemeente Kluisbergen werden geen inspraakreacties 
afgegeven. 77 bezwaren zijn individuele bezwaren en 3 zijn afkomstig van een 
rechtspersoon. Er werden geen petities ingediend.
2. Door volgende adviesinstanties werd een advies uitgebracht:
Adviesinstanties Aard van het advies
Vlaamse Milieumaatschappij (Water) Geen opmerkingen
NMBS Geen opmerkingen
Vervoermaatschappij De Lijn Geen opmerkingen
Provincie Oost-Vlaanderen Advies met opmerkingen
Infrabel Advies met opmerkingen
Departement Landbouw & Visserij Advies met opmerkingen
Agentschap Natuur & Bos Geen opmerkingen
Agentschap Onroerend Erfgoed Geen opmerkingen
CBS Avelgem Advies met opmerkingen
CBS Kluisbergen Advies met opmerkingen
SARO Advies met opmerkingen
Waalse Regering Advies met opmerkingen
Agentschap Wegen & Verkeer Geen opmerkingen
3. Op dit moment is het planteam de inspraakreacties aan het verwerken in functie van 
de scopingnota. Procedureel is er geen termijn vastgelegd waarbinnen de Vlaamse 
Regering opnieuw een beslissing moet nemen.
4. Wat betreft de technologiekeuze is in de startnota van de Lus van Henegouwen een 
link gelegd met het GRUP  Ventilus. De Vlaamse Regering heeft ervoor gekozen om de 
referentietechnologie uit Ventilus ook als referentietechnologie te beschouwen voor Lus 
van Henegouwen.
5. Een dergelijke kostenraming is niet relevant in dit planningsproces.
6. Momenteel verwerkt het planteam alle inspraakreacties. In een volgende fase zal er 
terug afgestemd worden met de bevoegde instanties van het Waalse Gewest.
