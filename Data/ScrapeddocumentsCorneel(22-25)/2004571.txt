title: Opleidingscentra VDAB - Benutting
thema: Onderwijs en Vorming
Werk
pdf link: https://docs.vlaamsparlement.be/pfile?id=2004571
thema link: https://www.vlaamsparlement.be/parlementaire-documenten/schriftelijke-vragen/1768441
SCHRIFTELIJKE VRAAG
nr. 12
van ILSE MALFROOT
datum: 5 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Opleidingscentra VDAB  -  Benutting 
VDAB biedt een aantal opleidingen aan in zijn eigen opleidingscentra. Bovendien biedt 
VDAB scholen de mogelijkheid om praktijklessen te geven in de opleidingscentra. In het 
schooljaar 2021-2022 gebruikten de scholen de VDAB-opleidingsinfrastructuur in totaal 
voor 1782 opgestarte opleidingsacties voor 1565 leerlingen, goed voor zo’n 39.404 
opleidingsuren, zo las ik in het jaarverslag van VDAB.
Hieromtrent gelden een aantal afspraken.
-VDAB biedt de scholen de mogelijkheid praktijklessen te geven in zijn 
competentiecentra gedurende maximaal 10 dagen per leerling.
-De infrastructuur wordt gratis ter beschikking gesteld.
-De opleiding wordt gegeven door de leraren zelf.
-De leraren volgen een gratis wegwijssessie over de campus, het leeratelier en de 
arbeidsmiddelen die aan hen zullen worden toevertrouwd.
-Het infrastructuuraanbod staat open voor leerlingen in hun finaliteitsjaren.
Het aanbod is niet beperkt tot de eigen provincie, maar inschrijvingen gaan altijd via het 
regionaal technologisch centrum (RTC) van de provincie waarin het VDAB-
competentiecentrum gelegen is.
1. Graag een overzicht van de locaties van de opleidingscentra per provincie.
2. Graag een overzicht, sinds 2020 en opgesplitst per jaar tot op heden, van de 
aangeboden opleidingen door VDAB zelf per opleidingscentrum, het aantal 
deelnemende studenten per opleiding, het aantal dagen dat het opleidingscentrum 
effectief werd gebruikt voor het geven van de opleiding en het aantal dagen dat het 
opleidingscentrum leeg stond.
3. Graag een overzicht, sinds 2020 en opgesplitst per jaar tot op heden, van aangeboden 
opleidingen door scholen per opleidingscentrum, het aantal deelnemende studenten 
per opleiding, het aantal dagen dat het opleidingscentrum effectief werd gebruikt voor 
het geven van de opleiding en het aantal dagen dat het opleidingscentrum leeg stond.
4. Indien een opleiding niet plaatsvindt in een opleidingscentrum, waar dan wel?
5. Graag een overzicht per opleidingscentrum, sinds 2020 en opgesplitst per jaar, van de 
kostprijs van afbetaling van lening, onderhoud en herstelling, energieverbruik 
enzovoort.
6. Hoe evalueert de minister de invulling van de opleidingscentra?
7. Hoe evalueert de minister de return on investment van de verschillende 
opleidingscentra? Welke opleidingscentra overweegt men te sluiten?
8. Welke maatregelen plant de minister met betrekking tot de VDAB-locaties die 
onvoldoende worden benut? Binnen welke termijn worden de maatregelen gepland?
9. VDAB biedt de scholen de mogelijkheid praktijklessen te geven in zijn 
competentiecentra gedurende maximaal tien dagen per leerling. 
Zijn de scholen vragende partij om het maximale aantal dagen per leerling op te 
trekken? Werd dit al geëvalueerd door de scholen en VDAB? Wat was het resultaat van 
de evaluatie?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 12 van 5 oktober 2023
van ILSE MALFROOT
1. In bijlage 1 wordt een overzicht gegeven van de opleidingslocaties van VDAB
2. In bijlage 2 wordt een overzicht gegeven van het aantal opleidingsacties door 
werkzoekenden en werknemers in de VDAB opleidingslocaties door VDAB en partners. 
Cijfers 2023 betreffen opleidingsacties tot en met juni 2023.
VDAB heeft geen registratie van het aantal dagen effectief gebruik en leegstand van de 
opleidingscentra.
3. In bijlage 3 wordt een overzicht gegeven van het aantal opleidingsacties door leerlingen  
in de VDAB opleidingslocaties door scholen. Cijfers 2023 betreffen opleidingsacties tot 
en met juni 2023.
VDAB heeft geen registratie van het aantal dagen effectief gebruik en leegstand van de 
opleidingscentra.
4. Naast opleidingen die doorgaan in de VDAB opleidingslocaties organiseert VDAB ook 
opleidingen mobiel ofwel op een lokale locatie ofwel op een werkvloer van de 
werkgever. Opleidingen die VDAB erkend en uitbesteed aan een partner kunnen 
doorgaan op een partnerlocatie.
5. In bijlage 4 wordt een overzicht gegeven van de kostprijs van de locaties 
competententieversterking uit de kostenboekhouding.
6-8.VDAB heeft met zijn “Nabijheidstrategie” een vastgoedplan uitgetekend voor de 
toekomst. Dit plan vertrekt vanuit een uitgebreide arbeidsmarktanalyse en studies die 
de toekomstige evolutie van de arbeidsmarkt onderzocht hebben. De nood aan 
competentieversterking bij werkzoekenden om de gap met de competenties die 
gevraagd worden bij vacatures is hierdoor in kaart gebracht en is vertaald naar een 
overzicht van waar welk type opleiding nodig is. Bij de keuze en inrichting van de 
locatie houden we ook rekening met de ligging en bereikbaarheid met openbaar 
vervoer van de campus, de digitalisering van de dienstverlening en de 
duurzaamheidseisen. Om tot een optimaal gebruik van de opleidingsinfrastructuur te 
komen werken we samen met partners (Syntra’s, CVO’s, …).   
9. De scholen zijn in het algemeen tevreden met het aanbod van de 10-dagenregeling. 
Het maximaal aantal dagen wordt bijna niet gevraagd uitgenomen bij 
goederenbehandeling (heftruck). De RTC’s fungeren als inschrijvings- en 
opvolgingsloket en hebben verder geen vragen voor uitbreiding van het aantal dagen 
ontvangen. Bij goederenbehandeling (heftruck) is door een verwachte stijgende vraag 
en om geen verdringingseffect te creëren naar de werkzoekenden in samenspraak met 
de vertegenwoordigers van de scholen een voorstel van 5 dagen geformuleerd om alle 
scholen de mogelijkheid van praktijklessen op de VDAB-infrastructuur te kunnen 
aanbieden.
BIJLAGEN
1.Lijst van alle VDAB-locaties waar sinds begin 2022 nog een opleiding is gestart
2.Aantal gestarte opleidingen door werkzoekenden en werknemers op VDAB-locaties, per 
opleidingslocatie en sector van de opleiding
3.Aantal gestarte opleidingen door leerlingen op VDAB-locaties, per opleidingslocatie en 
sector van de Opleiding
4.Gebouwenkost voor opleiding
