title: Papierfabrikant Sappi Lanaken - Verkregen subsidies en financiële steun
thema: Economie
pdf link: https://docs.vlaamsparlement.be/pfile?id=2006208
thema link: https://www.vlaamsparlement.be/parlementaire-documenten/schriftelijke-vragen/1771689
SCHRIFTELIJKE VRAAG
nr. 28
van MARINO KEULEN
datum: 16 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Papierfabrikant Sappi Lanaken  -  Verkregen subsidies en financiële steun
De firma Sappi in Lanaken heeft in het verleden geregeld steun gekregen van de Vlaamse 
overheid. De minister maakte onlangs bekend dat er voor 14,2 miljoen euro steun werd 
verleend.
1. Uit welke steun bestaat deze 14,2 miljoen euro?
2. Welke voorwaarden rond tewerkstelling zijn er gekoppeld aan deze steun en wat zijn 
de termijnen die men moet naleven?
3. Zijn er naast deze 14,2 miljoen euro nog andere subsidies of financiële ondersteuning 
gegeven aan Sappi?
4. Zo ja, welke en waren daar voorwaarden aan gekoppeld, en gaat de minister deze ook 
pogen terug te vorderen?
5. Gaat de minister deze middelen inzetten als een extra stimulans bovenop de gewone 
werking om te komen tot omscholing en reconversie?
JO BROUNS 
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 28 van 16 oktober 2023
van MARINO KEULEN
1. De 14,2 miljoen euro is als volgt samengesteld:
•Compensatie Indirecte Emissiekosten emissiejaar 2018: 1.543.236,09 euro.
•Compensatie Indirecte Emissiekosten emissiejaar 2019: 3.303.086,26 euro.
•Compensatie Indirecte Emissiekosten emissiejaar 2020: 3.920.663,44 euro.
•Compensatie Indirecte Emissiekosten emissiejaar 2021: 3.057.786,06 euro.
•Strategische Transformatiesteun: 2.400.000 euro reeds uitbetaald van 4.000.000 
euro toegekend in 2017.
2. Voor wat betreft de compensatie indirecte emissiekosten zijn er geen directe 
tewerkstellingsvoorwaarden gekoppeld aan de steun. Indirect zijn deze er wel via de 
eis tot behoud van de activiteit waarvoor steun werd verleend. Het besluit van de 
Vlaamse Regering stipuleert namelijk dat de subsidie wordt teruggevorderd als de 
onderneming de activiteit stopzet binnen de vijf jaar.
Voor strategische transformatiesteun is de situatie als volgt: de Vlaamse regering 
kende op 29/09/2017 4 miljoen steun toe aan Sappi Lanaken. De beslissingsnota 
vermeld het volgende i.v.m. de tewerkstelling: Proratering van de steun: De 
tewerkstelling van 503,2 VTE, dit is de gemiddelde tewerkstelling tijdens het 
boekjaar 2015, moet gewaarborgd worden tot het einde van het programma. Bij 
daling van de tewerkstelling beneden dit cijfer zal de subsidie worden 
“geprorateerd”, dus procentueel worden verminderd, uitgaande van een 
tewerkstelling van 503,2 VTE. Tot nu zijn er van de 4 miljoen twee schijven 
uitbetaald voor een totaal van 2,4 miljoen euro.
De voorwaarden voor terugvordering staan opgelijst in het BVR van 19/07/2013 en 
luiden als volgt:
HOOFDSTUK 5 Terugvordering
Artikel 43. (01/01/2022- ...)
De steun wordt teruggevorderd binnen tien jaar na de indieningsdatum van de 
steunaanvraag, in geval van :
1° faillissement, vereffening, boedelafstand, ontbinding, vrijwillige of gerechtelijke 
verkoop, sluiting in het kader van een sociaaleconomische herstructureringsoperatie 
met tewerkstellingsafbouw tot gevolg binnen zeven jaar na het beëindigen van de 
investeringen en opleidingen;
2° vervreemding of wijziging van de oorspronkelijke bestemming of het gebruik van 
de investeringen binnen vijf jaar na het beëindigen van de investeringen, met 
behoud van de toepassing van artikel 14, punt 5, van de algemene 
vrijstellingsverordening;
3° niet-naleving van de wettelijke informatie- en raadplegingsprocedures bij 
collectief ontslag binnen zeven jaar na het beëindigen van de investeringen en 
opleidingen;
4° niet-naleving van de voorwaarden die zijn opgelegd bij het decreet van 16 maart 
2012, dit besluit of de uitvoeringsbesluiten binnen een periode van vijf jaar na het 
beëindigen van de investeringen en opleidingen.
Als het strategisch transformatieproject niet wordt uitgevoerd conform de 
beschrijving in het transformatieplan van de concrete invulling van de 
beoordelingscriteria, vermeld in artikel 22, eerste lid en 37, eerste lid, de minimale in 
aanmerking komende opleidingskosten, vermeld in artikel 17, of het minimale in 
aanmerking komende investeringsbedrag, vermeld in artikel 32, niet worden 
gerealiseerd, wordt de steun volledig teruggevorderd.
Als de opleidingen of investeringen, vermeld in het eerste lid, 3°, b), 1) en 2), niet 
volledig zijn gerealiseerd, wordt de steun voor de opleidingen of investeringen pro 
rata verminderd en gedeeltelijk niet uitbetaald of geheel of gedeeltelijk 
teruggevorderd.
3. Sappi ontving ook in de periode 2014-2017 in totaal 6.947.414,28 euro 
compensaties voor indirecte emissiekosten. Aangezien deze steun meer dan 5 jaar 
geleden verleend werd, komt deze in principe niet meer in aanmerking voor 
terugvordering. 
4. Over de inzet van de middelen die door het bedrijf terugbetaald zullen worden, werd 
nog geen beslissing genomen. 
