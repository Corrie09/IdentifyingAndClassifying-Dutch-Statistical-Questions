title: Geluidsoverlast E40 Goetsenhoven (Tienen) - Maatregelen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2047009
thema link: https://www.vlaamsparlement.be/parlementaire-documenten/schriftelijke-vragen/1800871
SCHRIFTELIJKE VRAAG
nr. 631
van ARNOUT COEL
datum: 5 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geluidsoverlast E40 Goetsenhoven (Tienen)  -  Maatregelen
Uit het antwoord op schriftelijke vraag nr. 1092 van 3 april 2023 van collega Partyka bleek 
dat de minister plant om op termijn het asfalt aan te pakken op de E40 in Goetsenhoven 
teneinde de geluidsoverlast voor de omwonenden in te perken. Door middel van een 
overlaging van het oude beton zou het geluidsniveau met 5 à 6 dB moeten dalen. Andere 
geluidsreducerende technieken zouden niet haalbaar zijn. 
Ook in 2024 is de geplande heraanleg van de E40 in Goetsenhoven niet in het geïntegreerd 
investeringsprogramma (GIP) opgenomen, in de doorkijk voor 2025 werd een 
reservebudget van 5.000.000 euro ingeschreven (GIP nr. 004505/01).
1. Is de minister van oordeel dat de voorgestelde maatregel het huidige geluidsniveau 
voldoende zal kunnen reduceren? Op sommige plaatsen zou een geluidsniveau van 
60dB makkelijk overschreden worden. Is er een vooraf bepaald maximumniveau 
waarnaar het geluid volgens het Agentschap Wegen en Verkeer (AWV) teruggebracht 
moet worden op de E40 in Goetsenhoven?
2. Hoe schat de minister de verdere planning van de werken in? Welke voorbereidende 
stappen zullen in 2024 al gezet worden? Graag een overzicht. 
3. Hoe staat het met de vergunningsprocedure voor de werken? Moet daarbij een 
milieueffectrapport (MER) worden opgemaakt met daarin bijvoorbeeld ook een 
geluidsstudie? Zijn er al tussentijdse resultaten? Graag enige toelichting. 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 631 van 5 februari 2024
van ARNOUT COEL
1. De woonkernen van Goetsenhoven en Outgaarden liggen meer dan 100 m van de rand 
van de autostrade. Vanaf 100 m neemt het effect van geluidschermen zeer snel af en 
is het effect al gauw niet meer merkbaar. Dit komt omdat op die afstand de 
windkarakteristieken de bepalende factoren zijn. Daarom zal het Agentschap Wegen 
en Verkeer (AWV) kiezen voor een overlaging van het bestaande beton met een dunne 
asfaltlaag. Deze bronmaatregel zou theoretisch voor een verlaging van maximum 6 
dB(A) kunnen zorgen, en zal voor woningen die zeer dichtbij de autosnelweg gelegen 
zijn normaliter het meeste effect genereren. Dit principe is identiek aan reeds 
uitgevoerde overlagingen in andere zones op de A3/E40. Een overlaging biedt 
eveneens het voordeel dat er grote levensduurverlenging van het bestaande beton 
bekomen wordt.
2. Een geluidsreducerende overlaging vereist weinig voorbereidende stappen, en kan 
eens het budget op het GIP opgenomen is, relatief snel ingepland worden. Zoals in de 
vraagstelling aangehaald wordt, is in de meerjarendoorkijk een budget van 5 miljoen 
euro opgenomen in 2025, waardoor de uitvoering in de komende jaren mogelijk is.
3. Voor dit type werken is geen vergunningsprocedure nodig.
