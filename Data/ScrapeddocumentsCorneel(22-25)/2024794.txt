title: Agentschap Integratie en Inburgering (AgII) - Cursus maatschappelijke oriëntatie (MO)
thema: Integratie en Inburgering
pdf link: https://docs.vlaamsparlement.be/pfile?id=2024794
thema link: https://www.vlaamsparlement.be/parlementaire-documenten/schriftelijke-vragen/1788049
SCHRIFTELIJKE VRAAG
nr. 76
van HANNELORE GOEMAN
datum: 13 december 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Agentschap Integratie en Inburgering (AgII)  -  Cursus maatschappelijke oriëntatie (MO)
Met mijn schriftelijke vraag nr. 199 van 17 februari 2023 kreeg ik een stand van zaken 
over de wachtlijsten voor de cursus maatschappelijke oriëntatie. Om een beter zicht te 
krijgen op de actuele situatie, had ik graag een geactualiseerd overzicht van de cijfers die 
ik heb opgevraagd in voormelde schriftelijke vraag.
1. Kan de minister een gedetailleerd overzicht bezorgen van het aantal inburgeraars 
waarvoor er geen passend aanbod voorhanden is?
a) Graag een opdeling van inburgeraars met ‘geen passend aanbod’ naar 
verblijfsstatuut zoals weergegeven in tabel 1 van het antwoord op bovenvermelde 
schriftelijke vraag nr. 199 van 17 februari 2023.
b) Kan de minister van die inburgeraars met status ‘geen passend aanbod’ de 
moedertaal en contacttaal meedelen, zoals weergegeven in tabel 2 en 3 van het 
antwoord op bovenvermelde schriftelijke vraag nr. 199 van 17 februari 2023?
2. Kan de minister een gedetailleerd overzicht bezorgen van de inburgeraars bij het AgII 
die begin december 2023 nog niet zijn ingeschreven in een MO-cursus?
a) Graag een opdeling naar personen die een reden van onbeschikbaarheid hebben 
in de Kruispuntbank Inburgering (KBI) en graag per reden van onbeschikbaarheid, 
zoals weergegeven in tabel 4 van het antwoord op schriftelijke vraag nr. 199 van 
17 februari 2023?
b) Graag ook een opdeling naar reden van onbeschikbaarheid en verblijfsstatus zoals 
weergegeven in tabel 5 van het antwoord op schriftelijke vraag nr. 199 (2022-
2023) van 17 februari 2023.
c) Worden er initiatieven genomen om die redenen van onbeschikbaarheid weg te 
werken?
3. Hoeveel inburgeraars zijn geregistreerd als ‘onbepaald/in behandeling’? Graag 
verduidelijking van die categorie en opsplitsing naar de specifieke reden waarom het 
MO-traject niet werd afgerond.
4. Op 1 maart 2022 trad het vernieuwde inburgeringstraject met de digitale 
gestandaardiseerde test MO in werking.
a) Graag een overzicht van het aantal afgenomen digitale gestandaardiseerde testen 
na het volgen van een cursus MO, opgesplitst per testcentrum en per maand sinds 
de invoering van de gestandaardiseerde test. Graag daarbij telkens vermelding 
van het slaagpercentage.
b) Graag een overzicht van het aantal afgenomen digitale gestandaardiseerde testen 
met het oog op het verkrijgen van een vrijstelling voor de cursus MO, opgesplitst 
per testcentrum en per maand sinds de invoering van de gestandaardiseerde test. 
Graag daarbij telkens vermelding van het slaagpercentage.
c) Hoe evalueert de minister die cijfers?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 76 van 13 december 2023
van HANNELORE GOEMAN
Zie SV 61 van 10 november 2022 en de toelichting van de directeur van het Agentschap 
Integratie en Inburgering in de Commissie voor Binnenlands Bestuur, Gelijke Kansen en 
Inburgering d.d. 14 februari 2023.
Eind 2019 en 2020 werd het tekort aan cursusplaatsen op basis van prognoses berekend. 
Deze prognoses gaven een grootteorde van het tekort weer. Door uitbreiding van de 
dataset en aanpassingen in KBI kan vanaf eind 2021 het aantal wachtenden, de reden en 
de wachttijd beter in kaart worden gebracht in plaats van louter met prognoses te werken. 
We spreken dus niet meer van een ‘tekort aan cursusplaatsen’, wel over het aantal 
inburgeraars dat wacht, de reden hiervan en de duur (minder dan 3 maanden, tussen 3 en 
6 maanden en langer dan 6 maanden). 
Om tot vergelijkbare gegevens te komen, zal het Agentschap Integratie en Inburgering de 
jaarcijfers van 2023 begin 2024 ontsluiten volgens eenzelfde dataset en meetmoment als 
de jaarcijfers van 2021 en 2022. Net zoals vorig jaar zal de directeur van het Agentschap 
Integratie en Inburgering de jaarcijfers toelichten in de Commissie voor Binnenlands 
Bestuur, Gelijke Kansen en Inburgering.
