title: Sociale woningen - Internettoegang
thema: Wonen
pdf link: https://docs.vlaamsparlement.be/pfile?id=2046069
thema link: https://www.vlaamsparlement.be/parlementaire-documenten/schriftelijke-vragen/1800721
SCHRIFTELIJKE VRAAG
nr. 173
van SARAH SMEYERS
datum: 2 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
 
Sociale woningen  -  Internettoegang
Leren, werken, vergaderen, ontspannen, betalen enzovoort, het gebeurt tegenwoordig 
bijna allemaal online. Internet is bijna niet meer weg te denken uit ons dagelijkse leven. 
Meer nog: zonder internet sta je nergens meer. Vandaar ook dat de Vlaamse overheid zo 
zwaar inzet op digitale geletterdheid.
Aangezien internet echter niet tot de verplichte minimale kwaliteitseisen behoort waaraan 
een huurwoning moet voldoen, is een verhuurder niet a priori verplicht om bij de aanvang 
van het huurcontract voor een aansluiting te zorgen. Een verhuurder kan echter ook niet 
tegenhouden dat een huurder zelf, op eigen kosten, voor een aansluiting zorgt. Ook al 
betekent het dat er hier en daar moet worden geboord.
Wat nu met fiber, de supersnelle internetverbinding? Het is een van de nieuwste 
technologieën op het vlak van internet. Heeft een huurder echter recht op een dergelijke 
internetaansluiting? Vaak vereist die immers niet alleen werken in de straat, maar ook in 
de tuin en, in het geval van een appartement, moeten er soms draden door verschillende 
verdiepingen worden getrokken.
Bij de Huurdersbond is er blijkbaar een geval bekend van een sociale huurder die, tot 
afgrijzen van de woonmaatschappij, een dergelijke aansluiting wenste. Zonder 
uitdrukkelijke toestemming van de verhurende woonmaatschappij weigerde de provider, 
in dit geval Proximus, de nodige aansluitingswerken uit te voeren.
1. Bij hoeveel woonmaatschappijen werden de huurwoningen intussen al ‘fiberklaar’ 
gemaakt? Over hoeveel woningen gaat het?
2. Zijn er richtlijnen of beperkingen met betrekking tot de soorten werken die een huurder 
zelf mag uitvoeren?
3. Zijn er specifieke regels of beleidsmaatregelen met betrekking tot internettoegang in 
sociale huurwoningen?
4. Hoe ziet de minister dat gegeven?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 173 van 2 februari 2024
van SARAH SMEYERS
1. Hierover worden geen gegevens verzameld.
2. Een huurder heeft de verplichting het gehuurde goed in dezelfde staat terug te geven 
op het einde van de huur. Daarom mag hij het goed in principe niet wijzigen. Hij mag 
geen werken uitvoeren die de structuur van de woning blijvend zou wijzigen, want dan 
kan hij het gehuurde goed niet in zijn oorspronkelijke staat teruggeven. Hij heeft wel 
het recht om het goed aan te passen aan zijn behoeften. Dit voor zover het gaat om 
kleinere werken die de structuur van de woning niet aantasten.
3. Binnen de normen en richtlijnen van sociale huisvesting wordt vooropgesteld dat “elke 
sociale woning toegang heeft tot telefonie, tv en internet via een vrij te kiezen provider”. 
4. Zie antwoord op vraag 3. 
