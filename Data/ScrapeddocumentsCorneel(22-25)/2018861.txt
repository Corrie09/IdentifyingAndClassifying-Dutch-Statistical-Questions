title: Geïntegreerd investeringsprogramma (GIP) 2024 - Vernieuwen Durmebrug N446 Waasmunster
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018861
thema link: https://www.vlaamsparlement.be/parlementaire-documenten/schriftelijke-vragen/1782375
SCHRIFTELIJKE VRAAG
nr. 271
van STIJN DE ROO
datum: 24 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Vernieuwen Durmebrug N446 
Waasmunster
In mijn schriftelijke vraag nr. 655 van 25 januari 2023 informeerde ik naar het vernieuwen 
van de Durmebrug in de N446 in Waasmunster, waarvoor in het GIP 4.750.000 euro was 
gereserveerd op het reservebudget.
Op mijn vragen antwoordde de minister: “De komende maanden wordt het ontwerp verder 
op punt gezet. Vanaf het voorjaar tot het najaar van 2023 zullen alle studies verder gezet 
worden (inclusief procedures) in kader van de beperking van de impact op het nabije 
natuurgebied. In het laatste kwartaal van 2023 zal de omgevingsvergunning aangevraagd 
worden. De aanbestedingsdocumenten zullen tegelijk worden vastgelegd om in het 
voorjaar van 2024 te kunnen aanbesteden. De uitvoering van de werken dient te gebeuren 
in afstemming/coördinatie met het project dat de N446 van Dendermonde over Hamme 
tot en met Waasmunster voorziet van veilige en comfortabele enkelrichtingsfietspaden. 
Onder voorbehoud van het bekomen van de omgevingsvergunning wordt een start 
uitvoering zomer 2024 beoogd, afhankelijk van/in afstemming met het lopende 
fietspadenproject. Er wordt gerekend op een uitvoeringstermijn van 1,5 jaar.”
In haar antwoord stelde de minister verder nog dat de reden dat de werken al jaren worden 
uitgesteld, meervoudig is: “ Nieuwe/bijkomende randvoorwaarden/projectdoelstelling die 
in samenspraak met de projectpartners werden vooropgesteld, o.a.: in functie van de 
jaagpaden langs de Durme en de conflictvrije aansluiting/dwarsing hiervan met onze 
gewestweg; ecopassage door middel van herstel van natuurlijke onverharde oevers ter 
hoogte van de af te breken bestaande pijlers en langs de fietsonderdoorgangen onder de 
nieuwe brug. Tevens noodzakelijke bijkomende studies en complexe procedures in kader 
van het aanwezige natuurgebied.”
In het ontwerp GIP 2024, Agentschap Wegen en Verkeer, lees ik dat voor Waasmunster, 
voor de N446, voor het vernieuwen van de Durmebrug voor het jaar 2024 7.200.000 euro 
op het reservebudget wordt gereserveerd.
Ik stel deze vraag in opvolging van mijn schriftelijke vraag nr. 655 van 25 januari 2023.
1. Kan de minister een nauwkeurige omschrijving geven van de in 2024 uit te voeren 
werken voor de vernieuwing van de Durmeburg in de N446?
2. Wat is de stand van zaken van de definitieve ontwerpplannen? Zijn die ondertussen 
klaar?
3. Wat is de stand van zaken van de studies (inclusief procedures) in het kader van de 
beperking van de impact op het nabije natuurgebied? Zijn die ondertussen afgerond? 
Zo ja, wat zijn de resultaten van de studies? Zo niet, wanneer zullen ze afgerond zijn? 
Wanneer worden de resultaten verwacht?
4. Wat is de stand van zaken van de omgevingsvergunningsaanvraag?
5. Wat is de verdere timing voor dit dossier? Zullen de werken van start kunnen gaan in 
de zomer van 2024 zoals aangekondigd in het antwoord op mijn schriftelijke vraag nr. 
644 van 25 januari 2023? 
6. In het GIP 2023 was voor dit project 4.750.000 uitgetrokken op het reservebudget. In 
het GIP 2024 wordt 7.200.000 euro op het reservebudget gereserveerd.
Hoe kan de minister die meerkost van 2.450.000 euro verklaren? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 271 van 24 november 2023
van STIJN DE ROO
1. Afhankelijk van het verdere (gunstige) verloop van de te doorlopen procedures, wordt 
een start voor de uitvoering van het infrastructuurproject (heraanleg van de brug en 
wegenis) in het voorjaar 2025 vooropgesteld. Voorafgaande nutswerken/-
verplaatsingen worden in 2024 opgestart en uitgevoerd.
2. De plannen voor de opmaak van het omgevingsvergunningsdossier worden afgerond 
voor het jaareinde. De technische plannen (in functie van de opmaak van het 
aanbestedingsdossier) worden gefinaliseerd in het voorjaar 2024.
3. De studies inzake VEN- en SBZ-gebied zijn afgerond. De bevindingen nopen het 
inroepen van de afwijkingsprocedures omwille van “Dwingende reden van groot 
openbaar belang” voor zowel VEN- als SBZ-gebied. De nodige nota’s en plannen in 
functie van beide afwijkingsprocedures worden opgemaakt en zullen tijdens de 
omgevingsvergunningsaanvraag (OVA) mede in openbaar onderzoek gaan. 
Het ontwerp-MER werd op 1 augustus 2023 ingediend voor scopingsadvies. Dit 
scopingsadvies werd op 10/11/2023 afgeleverd. De adviezen en noodzakelijke 
aanvullingen worden meegenomen in het Project-MER. Ook dit zal gezamenlijk met de 
omgevingsvergunning in openbaar onderzoek gaan.
4. In functie van de opmaak van de bijkomende dossierstukken in het kader van de 
afwijkingsprocedures voor zowel VEN- als SBZ-gebied, alsmede het aanpassen/ 
finaliseren van het Project-MER, werd de indiening van de OVA opgeschoven naar het 
eerste kwartaal van 2024, aangezien dit alles integraal deel uitmaakt van het 
omgevingsvergunningsdossier en gezamenlijk in openbaar onderzoek zal gaan tijdens 
de OVA-procedure.
5. Verder verloop:
a) Indiening OVA: Q1 2024
b) Omgevingsvergunning (onder voorbehoud van de doorlooptermijnen en 
gunstige beslissingen in de te doorlopen procedures (afwijkingsprocedure VEN, 
afwijkingsprocedure SBZ, Project-MER, OVA)): zomer 2024 (Q2-Q3)
c) Publicatie aanbestedingsdossier (onder voorbehoud van het bekomen van een 
omgevingsvergunning): Q3-Q4 2024
d) Gunning/vastlegging (onder voorbehoud verloop aanbestedingsprocedure en 
OVA): begin/voorjaar 2025
e) Start uitvoering infrastructuurwerken: vanaf voorjaar 2025
6. De meerkost is te wijten aan:
a) Een actualisatie van de raming in functie van de sterk gestegen 
materiaalprijzen. In hoofdzaak geïmpacteerd door de zeer sterk toegenomen 
staalprijs voor de stalen vakwerkbrug.
b) Aanpassing van het ontwerp conform de richtlijnen van het nieuwe 
fietsvademecum met verbreding van de enkelrichtingsfietspaden en de schrik-
/schuwafstanden. Dit resulteert eveneens in een verbreding van de brug.
