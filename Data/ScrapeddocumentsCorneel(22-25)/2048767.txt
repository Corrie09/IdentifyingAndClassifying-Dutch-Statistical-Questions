title: Vlaamse overheid - Ziekteverzuim
thema: Vlaamse administratie
pdf link: https://docs.vlaamsparlement.be/pfile?id=2048767
thema link: https://www.vlaamsparlement.be/parlementaire-documenten/schriftelijke-vragen/1806125
SCHRIFTELIJKE VRAAG
nr. 146
van BRECHT WARNEZ
datum: 23 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Vlaamse overheid  -  Ziekteverzuim
In de afgelopen jaren heeft het afwezigheidspercentage door ziekte binnen de diensten 
van de Vlaamse overheid aanzienlijke schommelingen gekend. Het ziekteverzuim is een 
belangrijke indicator voor de gezondheid en productiviteit van het overheidspersoneel. Dat 
percentage geeft aan hoeveel dagen op honderd werkdagen een werknemer afwezig is 
wegens ziekte. De berekening omvat het aantal ziektedagen afgezet tegenover het 
totaalaantal beschikbare werkdagen. 
In 2008 bedroeg dat percentage 6,4%, waarna het steeg tot 8,2% in 2019. Opvallend was 
de daling naar 7,5% in 2020, gevolgd door een stijging naar 7,9% in 2022. Het lijkt erop 
dat de daling in 2020-2021 hoofdzakelijk toe te schrijven is aan de uitbraak van de COVID-
19-pandemie. 
Uit onderzoek blijkt dat vrouwen over het algemeen vaker afwezig zijn wegens ziekte dan 
mannen. Daarnaast is ook vastgesteld dat het ziekteverzuim onder statutaire ambtenaren 
hoger is dan bij de contractuele ambtenaren. Leeftijd blijkt ook een rol te spelen bij het 
aantal ziektedagen. 
Gelieve alle gegevens beschikbaar te stellen in Excel.
1. Kan de minister een overzicht geven van het aantal ambtenaren bij de Vlaamse 
overheid? Graag cijfers voor 2017, 2018, 2019, 2020, 2021, 2022 en 2023 met een 
onderscheid naargelang 
a) beleidsdomein;
b) geslacht; 
c) leeftijdscategorie;
d) statuut. 
2. Kan de minister een overzicht geven van het ziekteverzuim bij de Vlaamse overheid? 
Graag cijfers voor 2017, 2018, 2019, 2020, 2021 en 2022 met een onderscheid 
naargelang 
a) beleidsdomein: hoe evalueert de minister deze cijfers;
b) geslacht: hoe evalueert de minister deze cijfers;
c) leeftijdscategorie: hoe evalueert de minister deze cijfers;
d) statuut: hoe evalueert de minister deze cijfers?
3. Kan de minister een overzicht geven van het aantal langdurige zieken bij de Vlaamse 
overheid? Graag cijfers voor 2017, 2018, 2019, 2020, 2021, 2022 en 2023 met een 
onderscheid naargelang 
a) beleidsdomein: hoe evalueert de minister deze cijfers;
b) geslacht: hoe evalueert de minister deze cijfers;
c) leeftijdscategorie: hoe evalueert de minister deze cijfers;
d) statuut: hoe evalueert de minister deze cijfers?
4. Kan de minister een overzicht geven van het aantal afwezigen wegens psychische 
klachten? Graag cijfers voor 2017, 2018, 2019, 2020, 2021, 2022 en 2023 met een 
onderscheid naargelang 
a) beleidsdomein: hoe evalueert de minister deze cijfers;
b) geslacht: hoe evalueert de minister deze cijfers;
c) leeftijdscategorie: hoe evalueert de minister deze cijfers;
d) statuut: hoe evalueert de minister deze cijfers?
5. Hoe bevordert de minister de re-integratie van langdurig zieke werknemers binnen de 
Vlaamse overheidsdiensten? Zijn er specifieke programma's of trajecten die daarvoor 
worden ingezet? 
Zo ja, graag een overzicht van het aantal werknemers dat het werk hernam na het 
doorlopen van zulke programma’s/trajecten voor 2017, 2018, 2019, 2020, 2021, 2022 
en 2023 met een onderscheid naargelang
a) beleidsdomein: hoe evalueert de minister deze cijfers;
b) geslacht: hoe evalueert de minister deze cijfers;
c) leeftijdscategorie: hoe evalueert de minister deze cijfers;
d) statuut: hoe evalueert de minister deze cijfers?
Zo niet, welke initiatieven acht de minister noodzakelijk om te implementeren? Graag 
een plan van aanpak.
6. Heeft de minister specifieke programma’s of trajecten geïmplementeerd met als doel 
het verminderen van stress en burn-out onder werknemers?
Zo ja, hoe wordt dat georganiseerd en gepromoot?
Zo niet, welke initiatieven acht de minister noodzakelijk om te implementeren? Graag 
een plan van aanpak.
7. a) Heeft de minister initiatieven ontwikkeld om de opvallende verschillen in 
ziekteverzuim tussen mannen en vrouwen binnen de Vlaamse overheidsdiensten 
aan te pakken?
b) Wordt er onderzoek gedaan naar de oorzaken van deze verschillen?
8. a) Heeft de minister initiatieven ontwikkeld om de opvallende verschillen in 
ziekteverzuim tussen statutaire en contractuele ambtenaren binnen de Vlaamse 
overheidsdiensten aan te pakken?
b) Wordt er onderzoek gedaan naar de oorzaken van deze verschillen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 146 van 23 februari 2024
van BRECHT WARNEZ
1. Ik verwijs u voor het antwoord op deze vraag door naar mijn antwoord op de schriftelijke 
vraag 348 van Els Ampe op 9 juni 2023.  De gevraagde cijfergegevens voor het jaar 
2023 zijn heden nog niet beschikbaar. 
2. Ik verwijs naar de bijlage voor een overzicht van de gevraagde gegevens. 
Het ziekteafwezigheidspercentage wordt verklaard door verschillende factoren 
waaronder demografische factoren, de aard van de taken en de grootte van de 
organisatie. 
a) De verschillen in ziekteafwezigheidspercentage bij de beleidsdomeinen zijn niet 
eenduidig te verklaren. De grootte van de entiteiten, de samenstelling van het 
personeelsbestand naar geslacht, leeftijd en niveau en de sector spelen een rol. 
Daarenboven kan ook de aard van de taken en opdrachten binnen de 
beleidsdomeinen een rol spelen. 
b) Verschillen in het ziekteafwezigheidspercentage tussen mannen en vrouwen zijn 
onder andere te verklaren door verschillen in de sectoren waarin gemiddeld genomen 
meer vrouwen werken en de fysieke en psychosociale arbeidsbelasting. Ook 
verschillen in de combinatie van werken en het opnemen van zorg- en huishoudelijke 
taken kunnen een rol spelen.
c) De belangrijkste verklaringen voor verschillen in het ziekteafwezigheidspercentage 
naar leeftijd zijn de natuurlijke slijtage van het lichaam (botten, spieren en 
gewrichten) en medische problemen die vaker voorkomen op oudere leeftijd (bv. 
kanker, hart- en vaatziekten).
d) Het verschil in ziekteafwezigheidspercentage tussen statutaire personeelsleden en 
contractuele personeelsleden is klein en met andere woorden verwaarloosbaar 
(0,29%). 
3. Ik verwijs u voor het antwoord op deze vraag door naar mijn antwoord op de schriftelijke 
vraag 348 van Els Ampe op 9 juni 2023. De gevraagde cijfergegevens voor het jaar 
2023 zijn heden nog niet beschikbaar. Voor een evaluatie van deze gegevens verwijs ik 
naar mijn antwoord op vraag 2.
4. Ik verwijs naar de bijlage voor een overzicht van de gevraagde gegevens. De 
rapportering over ziektebeelden wordt aangeleverd door het medisch controleorgaan. 
Het rapport over de ziektebeelden voor de jaren 2021 en 2022 kan niet worden 
aangeleverd door het medisch controleorgaan. Dat gebrek aan rapportering werd 
aangekaart en voor 2023 is er een oplossing. De gevraagde cijfergegevens voor het jaar 
2023 zijn echter nog niet beschikbaar.  
Het toenemend aantal mensen dat werkstress gerelateerde klachten ervaart en het 
bijhorend risico op psychische klachten vormen een maatschappelijke uitdaging. De 
redenen voor psychische klachten zijn multifactorieel en kunnen zowel in de organisatie 
liggen als bij het individu. Verder spelen de grootte van de organisatie, de samenstelling 
van het personeelsbestand naar geslacht, leeftijd en niveau en de sector eveneens een 
rol.  Voor een verdere toelichting verwijs ik naar mijn antwoord op vraag 2.
5. De Vlaamse overheid zet sterk in op re-integratie na langdurige ziekteafwezigheid. In 
november 2023 verspreidde ik de omzendbrief re-integratie, waarmee ik het beleid op 
vlak van re-integratie binnen de Vlaamse overheid bestendigde en nog verder 
versterkte. Meer informatie over het re-integratiebeleid is terug te vinden op de 
volgende webpagina: https://overheid.vlaanderen.be/personeel/welzijn/re-integratie. 
De externe dienst voor preventie en bescherming op het werk rapporteert jaarlijks over 
het aantal formele re-integratietrajecten voor die entiteiten die aangesloten zijn op het 
raamcontract arbeidsgeneeskunde. Gezien het beperkt aantal formele re-
integratietrajecten is er in de rapportering geen opdeling in demografische kenmerken 
beschikbaar om de anonimiteit te waarborgen.
- 2018: 22 formele re-integratietrajecten
- 2019: 25 formele re-integratietrajecten
- 2020: 34 formele re-integratietrajecten
- 2021: 59 formele re-integratietrajecten 
- 2022: 80 formele re-integratietrajecten
- 2023: 77 formele re-integratietrajecten
Voor entiteiten die niet aangesloten zijn op het raamcontract arbeidsgeneeskunde is er 
geen centrale rapportering betreffende formele re-integratietrajecten.  
Om een rapportering over de informele re-integratietrajecten mogelijk te maken, heb ik 
in de omzendbrief re-integratie voorzien dat mijn administratie een centrale 
registratietool voor re-integratie uitwerkt waarin alle entiteiten onder het 
toepassingsgebied van de omzendbrief alle re-integratietrajecten kunnen registreren. 
6. De Vlaamse overheid levert veel inspanningen op vlak van preventief welzijnsbeleid. 
Mijn administratie voorziet hiertoe in verschillende tools om het ziekteverzuim (en 
stress) op de werkvloer terug te dringen:
- Het actieplan stress en burn-out en bijhorende website 
(https://www.vlaanderen.be/informatie-voor-hr-professionals/dienstverlening-
welzijn-en-gezondheid/beleid-rond-stress-en-burn-out), die een gecoördineerd 
aanbod op organisatieniveau biedt als preventieve buffer tegen werkgerelateerde 
stress en burn-out.
- Begin 2019 is een pool van veerkrachtcoaches binnen de Vlaamse overheid 
opgericht.
- Sinds begin 2021 is het dashboard welzijn beschikbaar, waarbij de entiteiten 
verschillende indicatoren rond welzijn kunnen monitoren en opvolgen en dus sneller 
kunnen anticiperen.
- Mijn administratie lanceerde eveneens in 2021 het ‘welzijnskompas’, waarmee 
entiteiten handvaten aangereikt krijgen om een onderbouwd welzijnsbeleid te 
ontwikkelen dat geïntegreerd is met de andere HR-domeinen.
- Er is een raamovereenkomst welzijn beschikbaar voor de entiteiten, bestaande uit 
3 percelen:
oOndersteuning bij het opmaken van een welzijns- en re-integratiebeleid;
oMonitoring welzijn in teams;
oOndersteuningsaanbod sensibiliseren rond psychosociaal welzijn.
- De vertrouwenspersonen in de entiteiten zijn laagdrempelig aanspreekbaar en 
kunnen voor psychologische ondersteuning ook doorverwijzen naar de begeleiding 
van PULSO.
- Ook de preventieadviseurs psychosociale aspecten van de GDPB staan ter 
beschikking om vanuit hun ervaring en deskundigheid ondersteuning te bieden aan 
de entiteiten die daarom verzoeken.
- Tot slot is er nog een uitgebreid opleidings- en ondersteuningsaanbod via 
webpagina’s en webinars voor HR, leidinggevenden en personeelsleden over diverse 
aspecten van welzijn.
7. a) Aangezien verschillen in ziekteafwezigheidspercentage tussen mannen en vrouwen 
een maatschappelijk gegeven is, zet ik via een aanwezigheidsbeleid in op het 
voorkomen van ziekteafwezigheid bij álle medewerkers. 
Dit aanwezigheidsbeleid bestaat uit drie bouwstenen:
-Een preventief welzijnsbeleid en gezonde levensstijl: ik verwijs naar het 
antwoord op vraag 6.
-Een beleid tijdens ziekteafwezigheid: hierbij staan afspraken betreffende 
ziektemelding en het contact behouden met het personeelslid centraal. 
-Een performant re-integratiebeleid: ik verwijs naar het antwoord op vraag 5.  
b) Verschillen in het ziekteafwezigheidspercentage tussen mannen en vrouwen zijn 
onder andere te verklaren door verschillen in de sectoren waarin gemiddeld genomen 
meer vrouwen werken en de fysieke en psychosociale arbeidsbelasting. Ook 
verschillen in de combinatie van werken en het opnemen van zorg- en huishoudelijke 
taken spelen een rol. We zien gelijkaardige patronen in alle economische sectoren.
8. a) Het nominale verschil in ziekteafwezigheidspercentage tussen statutaire 
personeelsleden (7,78%) en contractuele personeelsleden (8,07%) bedraagt in 2022 
0,29% en is verwaarloosbaar. Aangezien dit verschil klein is, zet ik via een 
aanwezigheidsbeleid in op het voorkomen van ziekteafwezigheid bij álle 
medewerkers. Voor een toelichting van dit beleid verwijs ik naar het antwoord op 
vraag 7a. Daarenboven wordt dit onderscheid nog minder relevant door de 
harmonisatie van de arbeidsvoorwaarden na invoering van het 5-sporenbeleid.
b) Het verschil in ziekteafwezigheidspercentage tussen statutaire personeelsleden en 
contractuele personeelsleden is klein waardoor een onderzoek naar de oorzaken niet 
aangewezen is. 
BIJLAGE
Overzicht van gevraagde gegevens bij deelvraag 2 en 4
