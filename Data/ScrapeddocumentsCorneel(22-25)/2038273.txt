title: Basis- en secundair onderwijs - Grensoverschrijdend gedrag
thema: Onderwijs en Vorming
pdf link: https://docs.vlaamsparlement.be/pfile?id=2038273
thema link: https://www.vlaamsparlement.be/parlementaire-documenten/schriftelijke-vragen/1799095
SCHRIFTELIJKE VRAAG
nr. 283
van KATRIEN SCHRYVERS
datum: 29 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Basis- en secundair onderwijs  -  Grensoverschrijdend gedrag
Grensoverschrijdend gedrag komt, jammer genoeg, overal voor, zo ook in het onderwijs. 
Uit de werkbaarheidsenquête 2019 over het voorkomen van verschillende vormen van 
grensoverschrijdend gedrag in de onderwijssector en op de Vlaamse arbeidsmarkt, blijkt 
dat het aandeel werknemers uit het onderwijs dat in 2019 slachtoffer werd van lichamelijk 
geweld (9,6%) of intimidatie of bedreiging (23,2%) duidelijk hoger lag dan op de ruimere 
arbeidsmarkt (waar respectieve slachtofferpercentages van 6,2% en 18,6% werden 
opgetekend). Voor ongewenst seksueel gedrag lagen de sectorscores (2,4% is slachtoffer) 
lager dan op de rest van de arbeidsmarkt (3,8%). Dat staat te lezen in de publicatie 
‘Werkbaarheidsprofiel onderwijssector 2019. Sectorale analyse op de Vlaamse 
werkbaarheidsmonitor 2004-2019’, uitgegeven door de Stichting Innovatie en Arbeid van 
de Sociaal-Economische Raad van Vlaanderen (SERV).
In antwoord op mijn schriftelijke vraag nr. 437 van 18 maart 2022 stelt de minister dat 
scholen niet verplicht zijn aangifte van grensoverschrijdend gedrag te doen bij de 
onderwijsadministratie en er dus geen cijfers ter zake bekend zijn. De minister vulde aan 
wel in gesprek te zijn met Co-Prev, de organisatie die alle Belgische Externe Diensten voor 
Preventie en Bescherming op het Werk overkoepelt, om samen te bekijken of er in de 
toekomst cijfergegevens over grensoverschrijdend gedrag in het onderwijs kunnen worden 
aangeleverd. 
In antwoord op mijn schriftelijke vraag nr. 284 van 25 januari 2023 stelt de minister dat 
er al data over grensoverschrijdend gedrag bij Vlaams onderwijspersoneel door Co-Prev 
werden verzameld, maar dat die niet betrouwbaar genoeg zijn. Daarom zou worden 
bekeken op welke manier correcte data verzameld kunnen worden en de rapportering 
verduurzaamd kan worden, zodat bepaalde tendensen waarneembaar zouden worden.
In antwoord op mijn schriftelijke vraag nr. 824 van 8 augustus 2023 vernam ik dat de 
administratie met Co-Prev en binnen de begeleidingscommissie van het convenant 
onderwijs-federale overheidsdienst (FOD) Werkgelegenheid, Arbeid en Sociaal Overleg 
(WASO) bekijkt hoe een duurzame rapportering op sectorniveau mogelijk is.
1. Wat is de stand van zaken van het correct registreren en het verduurzamen van de 
rapportering over voorvallen van grensoverschrijdend gedrag bij Vlaams 
onderwijspersoneel? Welke concrete acties werden ter zake al genomen?
2. Als er al data werden verzameld, kan de minister daarvan dan een rapportage doen? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 283 van 29 januari 2024
van KATRIEN SCHRYVERS
Zoals ik meedeelde op de schriftelijke vraag nr. 824 (08/08/2023) heeft mijn administratie 
samen met Co-Prev, de organisatie die alle Belgische Externe Diensten voor Preventie en 
Bescherming op het Werk overkoepelt, bekeken hoe cijfergegevens over 
grensoverschrijdend gedrag in het onderwijs kunnen worden aangeleverd. De 
rapporteringen van Co-Prev blijken onvoldoende correct en duurzaam. 
Ik zal echter geen bijkomende gegevensbevraging doen bij onze scholen. In het Vlaams 
Parlement worden regelmatig pleidooien gehouden voor de verlaging van de planlast. 
Indien we aan de scholen zouden vragen om hierover te rapporteren, zou dit opnieuw een 
verhoging van de planlast betekenen.
