title: Zorgsector - Inzet stagiairs
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=2019486
thema link: https://www.vlaamsparlement.be/parlementaire-documenten/schriftelijke-vragen/1782498
SCHRIFTELIJKE VRAAG
nr. 122
van KATRIEN SCHRYVERS
datum: 27 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorgsector  -  Inzet stagiairs
Heel wat, zo niet alle, woonzorgcentra, zorgvoorzieningen, ziekenhuizen enzovoort laten 
studenten verpleegkunde stage lopen. Dat moet gebeuren onder toezicht en met de hulp 
van vaste medewerkers. De taken die ze mogen uitvoeren, zijn ook vastgelegd.
De krant Het Laatste Nieuws berichtte in de lente over studenten die tijdens hun 
stageperiode op redelijk zelfstandige basis aan de slag zouden moeten en zelfs taken 
zouden moeten uitvoeren die volgens de regelgeving niet door studenten mogen worden 
uitgevoerd. In reactie daarop organiseerde de minister een overleg met onder meer de 
Vlaamse Vereniging van Studenten (VVS), de werkgevers en de vakbonden, en de 
interfederale kabinetten. Uit een rondvraag van de VVS bleek onder andere dat er 
inderdaad studenten zijn die zonder (voldoende) begeleiding een grote 
verantwoordelijkheid toegewezen krijgen, maar ook dat er studenten zijn die worden 
ingezet voor meer logistieke taken, in plaats van werkelijk de kans te krijgen om hun 
technisch-verpleegkundige of zorgkundige handelingen te oefenen, aldus de minister in 
antwoord op mijn vraag om uitleg van 9 mei 2023.
De VVS gaf ook aan dat de betrokken studenten het moeilijk vinden om daarover een 
melding te doen uit angst voor een negatieve evaluatie. De minister kondigde aan om met 
het agentschap Zorg en Gezondheid te bekijken om een webpagina op te zetten die voor 
stagiairs vlot toegankelijk is en waarop onder meer informatie wordt gegeven over het 
melden van bepaalde situaties. In antwoord op mijn schriftelijke vraag nr. 953 van 24 
augustus 2023 vernam ik dat een webpagina wordt voorbereid voor zorgverleners in 
opleiding die meldingen willen doen over hun stage, stagebegeleiding of stageplek.
Vanuit de sector werd aangekaart dat de minst ervaren stagiairs vaak in de ouderenzorg 
terechtkwamen. Op een interkabinettenwerkgroep (IKW) voor zorgberoepen werd 
overeengekomen dat dat gewijzigd zou worden, zodat de eerste stages die studenten lopen 
ook meer zouden plaatsvinden in de eerstelijnszorg of in een ziekenhuis, aldus de minister 
tijdens de commissievergadering van 9 mei 2023. Daartoe werd de aanpassing van het KB 
van 12 januari 2006 besproken, zo vernam ik in antwoord op mijn schriftelijke vraag nr. 
953. 
Een ander actiepunt is om de werkwijze tijdens stages die wordt toegepast in de 
gezinszorg, door te trekken in andere sectoren. Het gaat dan om een eerste stuk met 
toezicht en een tweede stuk met verwijderd toezicht, waaraan een financiële consequentie 
is gekoppeld, namelijk het kunnen vragen van een gebruikersbijdrage aan de gebruiker. 
Dat zou worden besproken in de werkgroep Stages onder leiding van de zorgambassadeur.
Tijdens de werkgroep Werk-Welzijn-Onderwijs zou ook worden besproken hoe de rol van 
mentor en stagebegeleider beter verduidelijkt en afgebakend kan worden en hoe passende 
ondersteuning gegarandeerd kan worden. Ook vroeg de minister aan de 
werkgeverskoepels en de vakbonden om een kader uit te werken waarbinnen een gedegen 
mentoropleiding voor mentoren in de zorg- en welzijnssector opgericht kan worden. Ook 
die zaken zouden worden besproken in de werkgroep Stages, alsook binnen een 
adviesgroep Zorgkundige, samen met het beleidsdomein Onderwijs.
1. Wanneer zal de webpagina voor meldingen van zorgverleners in opleiding operationeel 
zijn? 
Op welke manier wordt het doelpubliek attent gemaakt op de mogelijkheid tot het doen 
van meldingen over hun stage?
2. Wat is de stand van zaken met betrekking tot de aanpassing van het koninklijk besluit 
(KB) van 12 januari 2006 ten einde ervoor te zorgen dat de eerste stages van studenten 
niet vooral in de ouderenzorg, maar ook in andere sectoren worden gelopen?
3. Werden er al concrete acties geformuleerd om de werkwijze van de stages binnen de 
gezinszorg door te trekken naar andere sectoren?
 Hoe wordt dat concreet aangepakt?
4. Werden al verdere initiatieven genomen om de rol van mentor en stagebegeleider beter 
te verduidelijken en af te bakenen? 
Wat is de stand van zaken met betrekking tot het uitwerken van een kader waarbinnen 
een gedegen opleiding voor mentoren in de zorg- en welzijnssector kan worden 
opgericht?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 122 van 27 november 2023
van KATRIEN SCHRYVERS
1+3-4.Op de website van het Departement Zorg zijn de informatiepagina’s waar 
zorgverleners in opleiding informatie kunnen terugvinden over bij de instanties 
waarbij ze terecht kunnen met klachten reeds publiek beschikbaar. 
•Klachten over de opleiding of de erkenning van stagemeesters of 
stagediensten: https://www.vlaanderen.be/departement-zorg/klachten/als-
zorgprofessional-een-klacht-indienen-over-uw-professionele-opleiding  
•Klachten over voorzieningen die erkend of gesubsidieerd worden door het 
Departement Zorg: https://www.vlaanderen.be/departement-
zorg/klachten/een-klacht-indienen-over-een-organisatie-of-voorziening-die-
het-departement-zorg-erkent-of-subsidieert 
De doelgroep zal in het kader van een generieke mailing die uitgestuurd wordt begin 
2024 actief op de hoogte gebracht worden van bovenstaande informatiepagina’s. 
De zorgambassadeur is samen met een werkgroep bestaande uit het werkveld, 
sociale partners en studenten een kader aan het opstellen voor kwaliteitsvolle 
stages en stagebegeleiding. Bij afronding van deze werkzaamheden zal hierover 
teruggekoppeld worden.
2. Het koninklijk besluit van 12 januari 2006 tot vaststelling van nadere regels om 
geregistreerd te worden als zorgkundige werd recentelijk gewijzigd door het koninklijk 
besluit van 23 oktober 2023. Deze wijziging betrof onder andere de aanpassing van 
artikel 2, 2°, a) welk bepaalt dat de opleiding die leidt tot het beroep van zorgkundige 
ten minste 400 contacturen theoretisch en praktisch onderwijs en ten minste 300 
contacturen klinisch onderwijs omvat, waarvan het klinisch onderwijs wordt uitgevoerd 
aan het bed van de patiënt en ten minste 200 uur worden uitgevoerd in minstens twee 
van de volgende drie gebieden: ziekenhuizen, woonzorgcentra, thuiszorg. Hiermee 
wordt getracht om een spreiding in de stageplaatsen te voorzien.
