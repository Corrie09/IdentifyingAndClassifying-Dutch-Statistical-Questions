title: Vlaamse overheid - Juridische procedures in het kader van de milieuregelgeving
thema: Natuur en Milieu
pdf link: https://docs.vlaamsparlement.be/pfile?id=2063907
thema link: https://www.vlaamsparlement.be/parlementaire-documenten/schriftelijke-vragen/1818540
SCHRIFTELIJKE VRAAG
nr. 506
van BART VAN HULLE
datum: 11 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vlaamse overheid  -  Juridische procedures in het kader van de milieuregelgeving
De minister komt geregeld in het nieuws met juridische procedures tegen rechtspersonen 
die de milieuregelgeving met voeten getreden (zouden) hebben. Geregeld onderneemt de 
minister ook juridische acties tegen rechtspersonen die eerder al een akkoord sloten met 
de Vlaamse Regering of de Vlaamse overheid over de afhandeling van dossiers die de 
minister opnieuw vanonder het stof haalt.
1. In hoeveel juridische procedures tegen rechtspersonen heeft het kabinet van de 
minister het initiatief genomen en wat is daarvan de totale kostprijs voor de Vlaamse 
belastingbetaler? 
2. Graag verneem ik ook het aantal juridische procedures tegen rechtspersonen in 
dossiers waar al eerder een akkoord werd gesloten met de Vlaamse Regering of de 
Vlaamse overheid en de totale kostprijs daaraan verbonden.
3. Graag verneem ik voor die laatste categorie ook hoeveel van de juridische procedures 
in het voordeel van de Vlaamse Regering of van de Vlaamse overheid werden beslecht.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 506 van 11 april 2024
van BART VAN HULLE
Ik begrijp uw vraag in die zin dat het gaat om het aantal gerechtelijke procedures tegen 
rechtspersonen die ingeleid werden op mijn initiatief en waarin ik bijgevolg optrad namens 
het Vlaamse Gewest, vertegenwoordigd door de Vlaamse Regering, en dit in het kader van 
de milieuregelgeving (en dus niet in het kader van de ruimtelijke ordening regelgeving of 
de energieregelgeving).
1. In 8 juridische procedures tegen rechtspersonen heeft mijn kabinet het initiatief 
genomen. 
Voor alle duidelijkheid geef ik nog mee dat ‘rechtspersonen’ zowel privaatrechtelijk als 
publiekrechtelijk kunnen zijn. Dit is van belang vermits op mijn initiatief enkele 
procedures zijn ingeleid tegen vergunningen verleend door het Waalse Gewest en een 
Waalse gemeente en beslissingen die genomen zijn door de Belgische Staat.  
Er is nog geen zicht op de totale kostprijs aangezien diverse procedures nog lopende 
zijn.
2. In 1 juridische procedure tegen een rechtspersoon in een dossier waarin eerder een 
akkoord werd gesloten heeft mijn kabinet het initiatief genomen.
Er is nog geen zicht op de totale kostprijs aangezien de procedure nog lopende is.
3. Voor laatstgenoemd dossier kan op heden niet gezegd worden in wiens voordeel de 
procedure werd beslecht, aangezien deze nog hangende is.
