title: Oosterweelproject - Geraamde tolinkomsten
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2043944
thema link: https://www.vlaamsparlement.be/parlementaire-documenten/schriftelijke-vragen/1799131
SCHRIFTELIJKE VRAAG
nr. 579
van PETER VAN ROMPUY
datum: 30 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Oosterweelproject  -  Geraamde tolinkomsten
Het Oosterweelproject wordt hoofdzakelijk gefinancierd via een langetermijnobligatielening 
van de Vlaamse overheid en toekomstige tolinkomsten. De tolinkomsten zullen worden 
aangewend om de lening terug te betalen en voor de exploitatie, het onderhoud en 
vervangingsinvesteringen aan de tunnels. 
Voor de tolinkomsten is een terugverdienmodel van toepassing tijdens de exploitatiefase 
2031-2080 (50 jaar). Daarvoor zijn tolinkomsten van de Scheldetunnel, de 
Liefkenshoektunnel en de Kennedytunnel in rekening gebracht. 
In antwoord op schriftelijke vraag nr. 669 van 21 januari 2022 stelt de minister: 
“Hiertoe werd een financieel model gebouwd en goedgekeurd en dat minstens jaarlijks 
wordt gecontroleerd op zijn robuustheid ingevolge evoluties in het project en de markt.” 
In de derde financiële voortgangsrapportage van maart 2023 stelt het Rekenhof:
“De tolrichtlijn 1999/62/EG legt op dat met de gewogen gemiddelde 
infrastructuurheffing enkel de aanlegkosten en de kosten voor exploitatie, onderhoud en 
ontwikkeling van de betrokken infrastructuur mogen worden terugverdiend, rekening 
houdend met het aandeel van de zware vrachtwagens in het verkeer. De huidige 
toltarieven leiden er echter toe dat zware vrachtwagens circa 80% van de tol zullen dragen, 
terwijl zij slechts 18% van de verwachte verkeersvolumes vertegenwoordigen.”
Om zicht te krijgen op de concrete cijfers volgens het recentste financiële model, graag 
volgende vragen.
1. Hoeveel inkomsten raamt Lantis te halen uit de tolinkomsten? 
a) Concrete bedragen in euro per jaar. 
b) Concrete bedragen in euro per tunnel. 
2. Welke aannames van verkeersvolumes neemt Lantis in rekening? 
a) Concrete aantallen per jaar. 
b) Concrete aantallen per tunnel. 
c) Opdeling tussen personenwagens en vrachtwagens.  
3. a) Zijn er overwegingen/denkpistes om alsnog één van de drie tunnels tolvrij te 
maken? 
b) Wat is daarvan de impact op het toltarief, de geraamde inkomsten en de 
aannames van verkeersvolumes? 
4. a) Zijn de geraamde inkomsten en de aannames van verkeersvolumes te rijmen 
met de tolrichtlijn 1999/62/EG? Waarom wel/niet?  
b) Welke aanpassingen dienen eventueel te gebeuren? Wat zal daarvan de concrete 
impact zijn op de geraamde inkomsten en aannames van verkeersvolumes? 
5. Hoe groot is de lening vandaag die via tolinkomsten terugbetaald dient te worden? 
6. Welk bedrag aan tolinkomsten zal jaarlijks aangewend worden voor de terugbetaling 
van de lening en hoeveel voor exploitatie, onderhoud en vervanging? Graag concrete 
bedragen in euro per jaar. 
7. Hoe beoordeelt de minister de robuustheid van die cijfers? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 579 van 30 januari 2024
van PETER VAN ROMPUY
Deze vraag handelt over aspecten die aan bod zullen komen in de geplande 
Voortgangsrapportage Toekomstverbond, waarvan de documenten op 8 maart 2024 aan 
het parlement zullen worden verstrekt en de inhoud wordt besproken in de Commissie 
voor Mobiliteit en Openbare Werken op 14 maart 2024. Er wordt bijgevolg verwezen naar 
deze rapportage en commissievergadering.
Indien er na lezing van de voortgangsrapportage nog vragen resteren, stel ik voor dat u 
deze separaat stelt na de commissievergadering.  
