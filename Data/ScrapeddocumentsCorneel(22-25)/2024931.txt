title: Buitengewoon onderwijs - Opmaken verslagen voor toegang door centra voor leerlingenbegeleiding (CLB)
thema: Onderwijs en Vorming
pdf link: https://docs.vlaamsparlement.be/pfile?id=2024931
thema link: https://www.vlaamsparlement.be/parlementaire-documenten/schriftelijke-vragen/1788457
SCHRIFTELIJKE VRAAG
nr. 196 
van HILÂL YALÇIN
datum: 14 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Buitengewoon onderwijs  -  Opmaken verslagen voor toegang door centra voor 
leerlingenbegeleiding (CLB’s) 
Om een kind in het buitengewoon onderwijs te kunnen inschrijven is er steeds een verslag 
voor toegang tot het buitengewoon onderwijs nodig. Dat verslag wordt opgesteld door de 
centra voor leerlingenbegeleiding; enkel die instanties zijn daarvoor bevoegd. In het 
verslag staat steeds opgenomen dat buitengewoon onderwijs noodzakelijk is voor de 
leerling en naar welk type buitengewoon onderwijs men de leerling doorverwijst. 
De minister weet dat het buitengewoon onderwijs is ingedeeld in tien types, volgens de 
beperking van de kinderen en dus vooral volgens de specifieke zorg die zij nodig hebben:
type basisaanbod: voor kinderen met specifieke onderwijsbehoeften voor wie het 
gemeenschappelijke curriculum met redelijke aanpassingen niet haalbaar is in een 
school voor gewoon onderwijs. Dat type vervangt sinds september 2015 geleidelijk de 
types 1 en 8;
type 1: voor kinderen met een lichte verstandelijke handicap (in afbouw);
type 2: voor kinderen met een verstandelijke beperking;
type 3: voor kinderen met een emotionele of gedragsstoornis, maar zonder 
verstandelijke beperking;
type 4: voor kinderen met een motorische beperking;
type 5: voor kinderen in een ziekenhuis, een preventorium of een residentiële setting;
type 6: voor kinderen met een visuele beperking;
type 7: voor kinderen met een auditieve beperking of een spraak- of taalstoornis;
type 8: voor kinderen met ernstige leerstoornissen (in afbouw);
type 9: voor kinderen met een autismespectrumstoornis, maar zonder verstandelijke 
beperking.
Er zijn signalen dat de CLB’s worstelen met het aantal aanvragen en er mogelijk volle 
wachtlijsten kunnen zijn voor het opmaken van een verslag. 
1. Heeft de minister een idee hoeveel kinderen en ouders op dit moment in de wacht 
staan voor het opmaken en ontvangen van een verslag? Graag een overzicht per 
provincie.
2. Wat is de gemiddelde doorlooptijd in de signalisatie van ouders/school aan het CLB 
over specifieke zorgnoden en de opmaak van een verslag?
3. Wat is de gemiddelde doorlooptijd in de signalisatie van ouders/school aan het CLB 
over specifieke zorgnoden en een mogelijke inschrijving in het buitengewoon 
onderwijs?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 196 van 14 december 2023
van HILÂL YALÇIN
In het Vlaams Parlement worden regelmatig pleidooien gehouden voor de verlaging van 
de planlast. Indien we aan scholen en CLB’s zouden vragen om hierover te rapporteren, 
zou dit opnieuw een verhoging van de planlast betekenen. 
