title: Hemelwaterverordening - Toepassing bij werken op het openbaar domein
thema: Natuur en Milieu
Openbare werken
Ruimtelijke ordening
pdf link: https://docs.vlaamsparlement.be/pfile?id=2051279
thema link: https://www.vlaamsparlement.be/parlementaire-documenten/schriftelijke-vragen/1813548
SCHRIFTELIJKE VRAAG
nr. 453
van KOEN DANIËLS
datum: 18 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Hemelwaterverordening  -  Toepassing bij werken op het openbaar domein
De Vlaamse Regering heeft op 10 februari 2023 de gewestelijke stedenbouwkundige 
verordening inzake hemelwater goedgekeurd. Die verordening bepaalt:
- minimale volumes van hemelwaterputten;
- normen voor infiltratievoorzieningen en buffervolume voor grote verharde oppervlakte 
(als om technische redenen geen infiltratievoorziening kan aangelegd worden);
- het hergebruik van opgevangen hemelwater voor toepassingen waar geen 
drinkwaterkwaliteit voor nodig is, waaronder toiletspoeling, kuiswater, wasmachine en 
buitengebruik;
- dat uiterlijk bij de ingebruikname van het gebouw, de verharding/uitbreiding, het 
bijgebouw, de overdekte constructie of de verharding hemelwaterput, infiltratie- of 
buffervoorziening of vertraagde afvoer worden geplaatst en in gebruik genomen en 
vanaf dan ook in gebruik blijven;
- mogelijkheid om verplichtingen met betrekking tot hemelwater collectief op te nemen.
Die verordening is geldig in het hele Vlaamse Gewest, waarbij het lokale bestuur – als het 
dat wenst – strengere regels kan afvaardigen voor zijn grondgebied. Die strengere regels 
zijn dan een keuze van het lokale bestuur.
Die nieuwe hemelwaterverordening is van toepassing op vergunningsaanvragen en 
meldingen die worden ingediend vanaf 2 oktober 2023. Op 
omgevingsvergunningsaanvragen of meldingen die ingediend zijn voor 2 oktober 2023 
geldt nog de vroegere hemelwaterverordening van 2016. Ze is niet van toepassing op 
vrijgestelde handelingen die zijn aangevat voor 2 oktober 2023.
Voor werken op het openbaar domein treedt de verordening pas in werking voor aanvragen 
van een omgevingsvergunning vanaf 7 januari 2025 en dat omwille van de complexiteit 
van werken bij (her)aanleg van openbaar domein.
Werken op de openbare weg kunnen worden vrijgesteld van de hemelwaterverordening 
als:
- enkel de afwerkingslaag van een verharding wordt heraangelegd mits er een 
funderingslaag aanwezig is én die behouden blijft;
- de werken volledig vrijgesteld zijn van vergunningen volgens artikel 10 van het besluit 
van de Vlaamse Regering van 16 juli 2010 tot bepaling van stedenbouwkundige 
handelingen waarvoor geen omgevingsvergunning nodig is.
Daarnaast kan de bevoegde overheid nog steeds uitzonderingen toestaan op de 
verplichtingen van de hemelwaterverordening, als dat voor de mogelijkheden van gebruik 
van hemelwater, de wettelijke voorschriften of de plaatselijke terreinkenmerken 
noodzakelijk wordt geacht.
Betreffende werken aan het openbaar domein zijn er ook terechte oproepen en 
verzuchtingen voor veilige fiets- en voetpaden. Het Vademecum fietsvoorzieningen bevat 
heel wat richtinggevende normen betreffende de afweging wanneer een afgescheiden 
fietspad is aangewezen, soort verharding alsook een indicatieve – niet verplichte – 
maatvoering: https://wegenenverkeer.be/sites/default/files/uploads/documenten/Vadem
ecum%20Fietsvoorzieningen.pdf.
Naar aanleiding van een rioleringsproject waarbij hemelwater en afvalwater worden 
gescheiden, doet zich de gelegenheid voor om (eindelijk) een afgescheiden fietspad te 
plannen op delen waar nu een verharde parkeerstrook is in de Houtvoortstraat. Het betreft 
een ontsluitingsweg met 3755 voertuigbewegingen per dag waarvan 455 vracht- en 
bestelwagenverkeer (en dus meer dan 10 procent van het aantal voertuigbewegingen). 
Daarnaast zijn er op de huidige weg – zonder fietspad – ook 235 fietsers per dag. Zowel 
bij de bevolking als op basis van die cijfers is er grote gedragenheid voor een fietspad aan 
weerszijden van de weg naast het bestaande voetpad, ook aan weerszijden.
De maatvoering van het fietspad kan worden aangepast zeker in de wetenschap dat heel 
wat fietsers uit veiligheidsoverweging vandaag over het bestaande voetpad rijden. Een 
indicatieve en alternatieve indeling van de weg zou kunnen zijn: 1,5 meter voetpad – 1,5 
meter fietspad (samen 3 meter voor de zachte weggebruiker) – 5,5 meter 
tweerichtingsrijbaan – 1,5 meter voetpad – 1,5 meter fietspad (opnieuw 3 meter voor de 
zachte weggebruiker), rest: 2,5 meter voor groen, borduren, goten, verlaagde 
alternerende parkeerstrook, wadi’s. Ook onder de voet-/fietspaden en/of parkeerstroken 
kan ondergrondse buffering.
Echter het lokaal bestuur oordeelt dat een rijweg met 1 rijvak in elke richting en fietspad 
en voetpad aan elke kant van de weg over een totale beschikbare breedte van 14 meter 
niet kan, omwille van de hemelwatervoorziening en ze door die hemelwaterverordening 
verplicht zijn wadi’s aan te leggen ten koste van het fietspad. Ze geven aan dat ze daarvan 
niet kunnen afwijken. Alternatieven zoals ondergrondse buffering kan volgens hetzelfde 
lokaal bestuur niet omdat men dan “plastic korven in de grond brengt waardoor 
microplastics worden verspreid” en omdat met ondergrondse buffering de normen niet 
worden gehaald. Bovendien haalt men aan dat waterpasserende verhardingen weinig nut 
hebben.
1. Kan de minister bevestigen dat, indien de vergunningsaanvraag voor die werken op 
openbaar domein wordt ingediend voor 7 januari 2025, de verordening niet van 
toepassing is?
2. Is het mogelijk dat – indien de aanvraag na 7 januari 2025 gebeurt – de aanleg van 
een verhard/waterpasserend voetpad en fietspad in het licht van verkeersveiligheid als 
uitzondering op de hemelwaterverordening toegestaan kan worden of primeert de 
verordening hemelwater en dienen fietspaden te wijken voor wadi’s?
3. Zijn vormen van ondergrondse waterbuffering toegestaan en kan de minister daar 
voorbeelden van geven?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 453 van 18 maart 2024
van KOEN DANIËLS
1. De nieuwe Vlaamse hemelwaterverordening is van toepassing voor 
vergunningsaanvragen die betrekking hebben op het openbaar domein en die ingediend 
worden vanaf 7 januari 2025.
2. Het besluit voorziet inderdaad de mogelijkheid voor de vergunningverlener om 
uitzonderingen toe te staan op gemotiveerd verzoek van de aanvrager. Ik verwijs 
hiervoor naar artikel 12.
Op gemotiveerd verzoek van de vergunningsaanvrager, kan de bevoegde 
overheid, vermeld in artikel 15 of 52 van het decreet van 25 april 2014 
betreffende de omgevingsvergunning, bij de beoordeling van een 
omgevingsvergunningsaanvraag uitzonderingen toestaan op de verplichtingen 
van dit besluit als dat om specifieke redenen met betrekking tot de 
mogelijkheden van gebruik, wettelijke voorschriften of plaatselijke 
terreinkenmerken verantwoord of noodzakelijk is. 
De bevoegde overheid houdt daarbij rekening met de bepalingen vermeld in titel 
I van het decreet van 18 juli 2003 betreffende het integraal waterbeleid, 
gecoördineerd op 15 juni 2018 en de uitvoeringsbesluiten ervan, in het bijzonder 
met de bepalingen vermeld in artikel 1.3.1.1 van het voormelde decreet wat de 
watertoets betreft.
3. Ik merk dat er vragen binnenkomen rond de aanleg van voet- en fietspaden als zou 
dat niet meer mogelijk zijn omdat er in de nieuwe Vlaamse hemelwaterverordening 
enkel nog bovengrondse infiltratievoorzieningen zouden toegelaten worden. Deze 
stelling klopt niet. Ook het ondergronds infiltreren blijft mogelijk en is geen afwijking 
van de hemelwaterverordening. Wel vraagt de verordening om de motivatie in de 
vergunningsaanvraag toe te voegen waarom een ondergrondse aanleg onvermijdbaar 
is. Plaatsgebrek binnen het geplande wegprofiel (openbaar domein of terreinen die na 
de handelingen tot het openbaar domein zullen behoren) en mobiliteits- of 
veiligheidsaspecten zijn voorbeelden van afdoende argumenten voor zulke motivatie. 
Ik verwijs hiervoor ook naar de verduidelijkingen in het technisch 
achtergronddocument dat de Coördinatiecommissie Integraal Waterbeleid (CIW) op 20 
maart 2024 goedkeurde. Daarin wordt het volgende vermeld:
Volgende zaken kunnen als argument aangebracht worden: 
•De aanvoer van het afstromend hemelwater naar de bovengrondse 
infiltratievoorziening kan enkel met een pompsysteem gebeuren; 
•Door wettelijke randvoorwaarden is er geen ruimte om een 
bovengrondse infiltratievoorziening aan te leggen; 
•Door de bestaande context is er geen ruimte om een bovengrondse 
infiltratievoorziening aan te leggen; 
•Plaatsgebrek binnen het geplande wegprofiel en mobiliteitsaspecten. 
…
Voorbeeld 1: Naast een bestaande weg liggen langsgrachten. De gemeente wil 
de weg uitrusten met fietspaden. Omwille van de aanwezige bebouwing die tot 
aan de straatkant komt is het niet realistisch om de rooilijn te verbreden. De 
gemeente voegt een motivatienota toe om de langsgrachten te vervangen door 
ondergrondse infiltratievoorzieningen. Het belang van veilige fietspaden en het 
plaatsgebrek om bovengronds te kunnen infiltreren zijn een afdoende motivatie.
Voorbeeld 2: Een marktplein in een beschermd dorpsgezicht wordt 
heraangelegd. Door de wettelijke bescherming moet de kenmerkende 
kasseiverharding behouden blijven en mag er geen bovengrondse groene 
infiltratiekom worden aangelegd. De gemeente voegt een motivatienota toe om 
te verantwoorden waarom er voor een ondergrondse infiltratievoorziening 
gekozen wordt.
Tevens verwijst het technisch achtergronddocument naar de volgende 
informatiebronnen met inspirerende voorbeelden om te infiltreren. Het is dus niet zo 
dat ondergrondse infiltratietechnieken beperkt zijn tot systemen met kratten.
VLARIO richtlijnen
VLARIO heeft richtlijnen gepubliceerd over het ontwerp, de aanleg en het 
onderhoud van bovengrondse en ondergrondse infiltratievoorzieningen: 
www.vlario.be/infiltratiesystemen/richtlijnen-bovengrondse-infiltratie
www.vlario.be/infiltratiesystemen/richtlijnen-ondergrondse-infiltratie
Blauwgroenvlaanderen
De website van Blauwgroenvlaanderen biedt heel wat interessante 
inspiratievoorbeelden van de voorzieningen die in dit document worden 
toegelicht.
blauwgroenvlaanderen.be/professionals/maatregelen
www.blauwgroenvlaanderen.be/bewoners/maatregelen
Infiltratiewaaier
Netwerk Architecten Vlaanderen publiceerde een infiltratiewaaier waar alle 
infiltratievoorzieningen in toegelicht worden:
infiltratiewaaier.waterbewustbouwen.be
