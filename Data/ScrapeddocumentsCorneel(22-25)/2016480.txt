title: Studierichtingen secundair onderwijs - Nieuwe programmatienorm en eventuele verdere rationalisatie
thema: Onderwijs en Vorming
pdf link: https://docs.vlaamsparlement.be/pfile?id=2016480
thema link: https://www.vlaamsparlement.be/parlementaire-documenten/schriftelijke-vragen/1780418
SCHRIFTELIJKE VRAAG
nr. 133
van JAN LAEREMANS
datum: 16 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Studierichtingen secundair onderwijs  -  Nieuwe programmatienorm en eventuele verdere 
rationalisatie
Uit een studie van het departement Onderwijs die de minister had besteld in het kader van 
de rationalisatie van het studieaanbod in het secundair onderwijs, blijkt dat 24% van de 
ingerichte studierichtingen in de tweede en de derde graad van het secundair onderwijs 
vorig schooljaar minder dan vijf leerlingen telde. De minister verkondigde in de media 
n.a.v. deze studie dat hij de "wildgroei aan studierichtingen" wil aanpakken en ingrijpen 
tegen deze zogenaamde 'spookrichtingen'. In de schoot van Onderwijsdecreet 33 heeft de 
minister eind vorig schooljaar al wijzigingen aangebracht aan de programmatienorm, d.i. 
de regels om nieuwe richtingen te programmeren. Concreet zullen nieuwe studierichtingen 
met vrije programmatie vanaf het schooljaar 2024-2025 enkel nog mogen worden ingericht 
als ze binnen twee schooljaren minstens vijf leerlingen tellen. Scholen met richtingen die 
leiden tot een knelpuntberoep (vooral in het technisch en beroepsonderwijs) krijgen drie 
schooljaren om de norm te halen. Door de norm te verhogen, moet er volgens de minister 
een rem op de versplintering van mensen en middelen in het onderwijs komen om dus zo 
ook voor een stuk het lerarentekort te temperen.
Scholen hebben inderdaad nu te veel de neiging om zo veel mogelijk richtingen te 
programmeren, omdat het huidige financieringsstelsel nu eenmaal scholen met veel 
leerlingen beloont, ongeacht in hoeveel richtingen dat is. Dat leidt tot concurrentie tussen 
scholen. Nu is concurrentie natuurlijk niet ongezond, maar soms bieden scholen daarbij 
echt wel te veel tegen elkaar op. Het is inderdaad onlogisch en financieel inefficiënt als in 
één middelgrote stad vier scholen dezelfde richting aanbieden met elk gemiddeld maar een 
leerling of vier.
Maar anderzijds valt er vanuit het veld ook duidelijk kritiek te horen omtrent deze nieuwe 
programmatienorm, aangezien die te veel puur op dat kwantitatieve criterium focust. Op 
die manier wordt het moeilijker om bepaalde minder populaire maar net uitdagende en 
relevante studierichtingen te gaan inrichten zoals koeltechnieken, sanitair en allerhande 
bouwkundige opleidingen. Anderzijds verlaagde de minister de planlast enorm voor vrij te 
programmeren richtingen die wel minimum vijf leerlingen halen, waardoor er minder 
vereisten zijn qua toetsing van de doelmatigheid van die opleiding. Op die manier kan een 
school makkelijker populaire richtingen programmeren, zelfs al is hun maatschappelijke 
meerwaarde beperkter. Zo werkt de Vlaamse Regering net de versnippering van het 
studieaanbod in de hand.
Die kritiek wordt bijvoorbeeld ook gedeeld door onderwijsexpert Dirk Van Damme, die zegt 
dat men met een dergelijke uniforme programmatienorm een algemene streep over heel 
het onderwijslandschap trekt. Dit negeert compleet de tendens in het technisch en 
beroepsonderwijs tot alsmaar meer specialisatie omwille van nieuwe technologische 
ontwikkelingen en de vraag van de arbeidsmarkt naar nieuwe specifieke profielen. Van 
Damme stelde dat er maatwerk nodig is en dat men bij het bepalen van 
programmatienormen moet kijken naar waar de arbeidsmarkt eigenlijk behoefte aan heeft.
1. Heeft die studie enkel gekeken naar de structuuronderdelen of ook naar de 
schoolpraktijk? Vaak zitten leerlingen in een kleine studierichting immers maar enkele 
uren apart en zitten ze voor het merendeel van hun uren samen met leerlingen uit een 
of meerdere andere studierichtingen. In die zin zal deze nieuwe programmatienorm 
toch normaal geen werkelijke bijdrage leveren aan het verminderen van het 
lerarentekort?
2. Hoe evalueert de minister de genoemde kritieken voor wat betreft de nieuwe 
programmatienorm voor (de aanvraag van) nieuwe studierichtingen?
3. In de nieuwe programmatienorm wordt weliswaar een onderscheid gemaakt tussen 
niche- en niet-niche-opleidingen, maar toch zijn er zoals gezegd heel wat niet-
nicheopleidingen die weinig leerlingen kennen, maar die wel leiden tot 
knelpuntberoepen en een grote maatschappelijke waarde kennen.
Is het voor dat soort studierichtingen dan inderdaad niet beter om in uitzonderingen 
te kunnen voorzien op die programmatienorm van vijf? Want als die wordt 
doorgetrokken, dan kunnen/moeten in de toekomst ambitieuze nieuwe 
studierichtingen die een nieuw innovatief domein behelzen na twee of drie jaar 
geaborteerd worden omdat ze misschien niet aan de vereiste vijf leerlingen komen. Ik 
denk dan in het bijzonder aan duale opleidingen, waarvan al aangetoond is dat die 
zeer moeilijk van de grond komen.
4. Als de studie tot de bevinding komt dat een kwart van de al ingerichte studierichtingen 
in de tweede en derde graad minder dan vijf leerlingen telt, dan gaat dat niet zozeer 
om nieuwe programmaties, maar om versnippering in het bestaande aanbod. 
In hoeverre is de minister op basis van de bevindingen uit de studie van plan om de 
huidige regels rond rationalisatie van het bestaande aanbod te wijzigen? Zitten 
hieromtrent concrete initiatieven in de pijplijn? Op dit moment is het al zo dat de Codex 
secundair onderwijs oplegt dat scholen die twee schooljaren op rij een studierichting 
niet inrichten, het recht verliezen om die studierichting verder in te richten. Een 
structuuronderdeel waarin op 1 oktober geen leerlingen zijn ingeschreven, kan nadien 
in de loop van het schooljaar niet meer worden (her)opgestart. Wil de school dit 
aanbod toch opnieuw inrichten, dan dient de school een programmatieaanvraag in, die 
op basis van de bestaande regelgeving moet worden beoordeeld. Zal de minister 
eventueel deze regel (kwantitatief) verstrengen?
5. Naast echte decretale rationalisatie- en programmatienormen valt er heel wat winst te 
halen uit het tot stand brengen van meer samenwerkingen tussen scholen en 
scholengroepen onderling. Zoiets behoort natuurlijk voor een groot deel tot de 
autonomie van de instellingen, maar de minister kan wel degelijk een faciliterende rol 
spelen. 
Welke extra stimulansen zal de minister inzetten om scholen op dat vlak te laten 
samenwerken, desnoods over de netten heen?
6. Welke eventuele andere maatregelen wil de minister nemen om te komen tot een 
rationeler studieaanbod in het secundair onderwijs, zonder evenwel afbreuk te doen 
aan aanbod aan uitdagende doch maatschappelijk zinvolle (knelpunt)opleidingen die 
minder populair zijn?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 133 van 16 november 2023
van JAN LAEREMANS
1. De cijfers uit het betrokken artikel hebben enkel betrekking op het aantal ingeschreven 
leerlingen per leerjaar en structuuronderdeel. Samenzettingen van leerlingen behoren 
tot de interne organisatie van een school en autonomie. Hierover worden geen 
gegevens doorgegeven aan het ministerie. Uiteraard ben ik me ervan bewust dat 
kleinere klasgroepen vaak worden samengezet, maar die versnippering heeft 
onmiskenbaar een impact op de leerling/leraar-ratio. Voor veel kleine studierichtingen 
zijn nu eenmaal meer leerkrachten nodig. Bovendien zorgen samenzettingen van 
klassen voor heel wat (organisatorische en praktische) kopzorgen voor een school 
2. De nieuwe programmatienorm is enkel van toepassing op nieuwe aanvragen voor 
structuuronderdelen die nog niet bestaan op een bepaalde school en mogelijks nieuw 
ingericht zullen worden vanaf het schooljaar 2024-2025. Met deze nieuwe norm zetten 
we een rem op de toekomstige versnippering van personeel en middelen bij het 
inrichten van nieuwe structuuronderdelen. Dit komt ten goede aan het lerarentekort 
en aan de verdere versnippering van ons onderwijslandschap. Scholen zullen bewuster 
gaan nadenken voor welke structuuronderdelen het opportuun is om die daadwerkelijk 
op te nemen in het studieaanbod. 
3. Scholen hebben 2 schooljaren de tijd om met nieuw geprogrammeerde 
structuuronderdelen de programmatienorm te halen. Voor structuuronderdelen die 
toeleiden naar knelpuntberoepen zullen scholen 3 schooljaren de tijd hebben. De lijst 
met structuuronderdelen werd een eerste keer principieel goedgekeurd op de Vlaamse 
Regering van 1 december 2023. Aangezien de TSO en BSO richtingen dunbevolkt zijn, 
werd er beslist dat scholen de duale variant, de niet-duale variant en het 
aanloopstructuuronderdeel mogen samentellen om aan de norm te geraken.
 
4. De nieuwe programmatienorm is geen rationalisatienorm en raakt dus niet aan 
bestaande structuuronderdelen die secundaire scholen nu al inrichten. 
5-6.Scholen en schoolbesturen beslissen zelf in volle autonomie over welke 
structuuronderdelen ze nieuw willen inrichten en moeten bij hun aanvraag of melding 
afwegen of het halen van de programmatienorm van 5 leerlingen haalbaar zal zijn. 
Door deze nieuwe maatregel zullen scholen genoodzaakt zijn om meer samen te 
werken. Ze zullen dus over de scholengemeenschappen heen afspraken moeten 
maken om tot een rationeel en transparant studieaanbod te komen in de regio. 
