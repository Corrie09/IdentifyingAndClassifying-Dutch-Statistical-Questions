title: Pleegzorggemeenten - Registraties en initiatieven
thema: Lokale overheden en Binnenlands bestuur
Welzijn en Gezin
pdf link: https://docs.vlaamsparlement.be/pfile?id=2003767
thema link: https://www.vlaamsparlement.be/parlementaire-documenten/schriftelijke-vragen/1768273
SCHRIFTELIJKE VRAAG
nr. 26
van BRECHT WARNEZ
datum: 5 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Pleegzorggemeenten  -  Registraties en initiatieven
Een pleegzorggemeente is een gemeente die zich wil engageren om kwetsbare kinderen, 
jongeren en volwassenen een thuis te bieden. Ze gaat een duurzame samenwerking aan 
met Pleegzorg Vlaanderen en maakt pleegzorg op een laagdrempelige manier bekend in 
de gemeente zodat het maatschappelijk draagvlak voor pleegzorg als hulpverlening 
vergroot wordt, er meer kandidaat-pleeggezinnen aangetrokken worden en het taboe 
errond doorbroken wordt. De gemeente kiest daarnaast zelf op welke mogelijke manieren 
ze pleegzorg verder ondersteunt.
Elke gemeente kan een aanvraag indienen om pleegzorggemeente te worden. Dat kan 
eenvoudig door via mail contact op te nemen met Pleegzorg Vlaanderen. Zij bekijken 
samen met de gemeente in welke samenwerking ze zich beide kunnen vinden.
1. Graag een update van de cijfers van het afgelopen jaar (in Excel) met betrekking tot:
- de gemeenten die geregistreerd zijn als pleegzorggemeente. Graag een overzicht 
per provincie en met vermelding van de datum waarop de gemeente tot 
pleegzorggemeente werd benoemd;
- de gemeenten die momenteel de procedure om officieel pleegzorggemeente te 
worden aan het doorlopen zijn. Graag een overzicht per provincie en met 
vermelding van de datum waarop deze gemeenten de procedure zijn gestart;
- de initiatieven die de pleegzorggemeenten hebben genomen. Graag - indien 
beschikbaar - een overzicht van de initiatieven per pleegzorggemeente met 
vermelding van de timing.
2. Kan de minister toelichten of de initiatieven van de pleegzorggemeenten merkbare 
positieve effecten hebben gehad; hebben er het afgelopen jaar bijvoorbeeld meer 
gezinnen zich aangemeld als pleeggezin ten opzichte van de vorige jaren?
3. Kan de minister een overzicht geven van de initiatieven die Vlaanderen het afgelopen 
jaar heeft genomen om de pleegzorggemeenten te ondersteunen? Graag een overzicht 
van deze initiatieven met vermelding van de inhoud van het initiatief, de timing en het 
budget ervan, alsook een evaluatie van het initiatief.
4. Kan de minister een overzicht geven per West-Vlaamse gemeente van het huidige 
aantal kinderen in pleegzorg en het huidige aantal pleeggezinnen? Graag ook een 
overzicht van het aantal gezinnen en kinderen in West-Vlaanderen dat nog op de 
wachtlijst staat.
5. Hoe evalueert de minister het concept ‘pleegzorggemeente’? Ziet ze nood aan 
bijsturingen of bijkomende initiatieven in dezen? Zo ja, graag een plan van aanpak 
met timing en budget.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 26 van 5 oktober 2023
van BRECHT WARNEZ
1. Als bijlage gaat een tabel m.b.t. een update van de cijfers van het afgelopen jaar die 
te maken hebben met: 
a) De gemeenten die geregistreerd zijn als pleegzorggemeente;
b) De gemeenten die momenteel de procedure om officieel pleegzorggemeente 
te worden aan het doorlopen zijn;
c) De initiatieven die de pleegzorggemeenten hebben genomen. 
De informatie over de pleegzorggemeentes is ook terug te vinden op 
https://www.pleegzorg.be/pleegzorggemeenten
De diensten voor pleegzorg benadrukken dat niet enkel de gemeentes met een 
structureel engagement als pleegzorggemeente voor hen belangrijk zijn. Er zijn heel 
wat eenmalige initiatieven van bepaalde gemeentes, zoals het inzetten op 
bekendmaking van pleegzorg door lokale PR-acties vanuit pleegzorg te ondersteunen 
bij lokale diensten en via bv. de plaatselijke middenstand. Er zijn bovendien heel wat 
aparte acties vanuit pleegzorg gericht op bibliotheken, speelpleinwerkingen, scholen, 
zwembaden (waarbij de sportdiensten van de gemeenten ook worden aangesproken). 
En ten slotte, sommige gemeentes, ook als ze geen pleegzorggemeente zijn, 
organiseren ad hoc bv. contactmomenten ook specifiek voor de pleeggezinnen van hun 
stad of gemeente. Op die manier dragen ze bij aan de ontmoeting en participatie van 
pleeggezinnen.
2. Effecten zijn moeilijk te meten. Er wordt eerder uitgegaan van het ‘steppingstone-
principe’. Iemand schrijft zich niet in voor een informatiesessie ‘pleegouder worden’ 
louter op basis van een artikel over pleegzorg in een stads- of gemeentetijdschrift, 
maar zo’n actie draagt wel bij aan de bekendmaking van en de sensibilisering rond 
pleegzorg. Het is vaak een reminder of trigger voor al wie misschien al interesse heeft, 
maar nog twijfelt. In dat opzicht spelen pleegzorggemeenten een belangrijke rol in het 
uitdragen en ondersteunen van wervingsacties. De diensten voor pleegzorg zien zelf 
volgende voordelen van pleegzorggemeenten:
•Ze zijn een belangrijke partner in het bekendmaken van pleegzorg, zowel 
lokaal als in de pers, …
•Het gaat over nabije, warme contacten waarop gerekend kan worden voor 
het verdelen van PR-materiaal.
•Pleegzorggemeenten kunnen lokaal voor verbinding en waardering zorgen 
bij pleeggezinnen.
(Receptie/bedankingskaartje/kerstattentie/sint-attentie/…).
•Ze bieden regelmatig lokale ondersteuning aan diensten voor pleegzorg door 
zalen of lokalen beschikbaar te stellen aan sterk verminderde tarieven of 
soms zelfs helemaal gratis (vb. grote zalen voor info-sessies zijn een grote 
hulp, sommige gemeentes bieden ook lokalen aan om overleg of contacten 
met de biologische ouders te laten plaatsvinden).  
•Activiteiten die georganiseerd kunnen worden in lokalen van de gemeenten 
geven een ‘dicht-bij-de-burger’-gevoel; ze bevorderen laagdrempeligheid. 
•Pleegzorggemeentes kunnen een extra-ondersteuning aanbieden voor 
pleeggezinnen als ze hen bepaalde voordelen aanbieden (al is dit nooit een 
eis of verwachting van pleegzorg). Voorbeelden zijn uitpassen aan bepaalde 
groepen (pleegkinderen -18, soms pleeggasten, soms volledige 
pleeggezinnen), een installatiepremie, zwembadtickets, …
Erg belangrijk zijn ook de lokale communicatiekanalen: sociale media die berichten 
van de pleegzorgdiensten delen, maar ook gemeentebladen die inhoudelijke artikels 
over pleegzorg, interviews of getuigenissen van pleeggezinnen of (ex-) pleegkinderen 
publiceren of linken leggen met de website en data van infosessies bekendmaken. Ook 
zichtbaarheid geven aan pleegzorg op beurzen of netwerkmomenten is helpend. 
De diensten benadrukken nog dat ze bij elke campagne bepalen welke 
communicatieplatformen best ingezet worden en/of in welke mate een actie via de 
pleegzorggemeentes een meerwaarde heeft voor het doel dat men wenst te bereiken. 
3. Het zijn de diensten voor pleegzorg die initiatief nemen om te onderhandelen met 
gemeentes in functie van de kwalificatie ‘pleegzorggemeente’. Dit kadert in de ruimere 
opdracht van de diensten voor pleegzorg m.b.t. sensibilisering en werving van 
pleeggezinnen. Vlaanderen heeft hier geen apart initiatief in genomen.
4. In West-Vlaanderen waren er op 31 december 2022 1641 kinderen en volwassenen in 
pleegzorg en werden er 1195 pleeggezinnen begeleid (bron: Pleegzorg Vlaanderen). 
De cijfers over de wachtenden zijn maar beschikbaar op het moment van publicatie 
van deze cijfers door Opgroeien (volgende maand). Deze cijfers zullen terug te vinden 
zijn op de website van Opgroeien (cijfers wachtenden) https://www.opgroeien.be/. Ze 
kunnen gefilterd worden op regio.
5. Ondertussen zijn 177 gemeenten in Vlaanderen pleegzorggemeente en 15 gemeenten 
in gesprek hierover. 2/3e van alle gemeenten. Op de 77 inwoners van Herstappe na is 
heel Limburg ingestapt. De provincies Antwerpen en West-Vlaanderen zijn ook al bijna 
helemaal ingekleurd. En Oost-Vlaanderen en Vlaams-Brabant en Brussel hebben de 
inhaalbeweging ingezet.
De diensten geven duidelijk aan dat het concept ‘pleegzorggemeente’ bijdraagt tot de 
bredere bekendmaking van en enthousiasme rond pleegzorg. Ik kan dit enkel 
onderschrijven.
Het concept maakt deel uit van de strategie die pleegzorg autonoom ontwikkelt om 
aan haar doelstellingen te werken, met name om pleegzorg op een concrete en 
werkbare manier te vertalen in een sterke lokale samenwerking.
BIJLAGE
Overzicht van de (kandidaat-)pleegzorggemeenten per provincie, datum van aanvraag 
en/of benoeming als pleegzorggemeente en de inhoud van de ondersteuning van de 
initiatieven
