title: Kloosterstraatbrug Drongen - Aanleg fietspad
thema: Mobiliteit en Verkeer
pdf link: https://docs.vlaamsparlement.be/pfile?id=2047824
thema link: https://www.vlaamsparlement.be/parlementaire-documenten/schriftelijke-vragen/1803292
SCHRIFTELIJKE VRAAG
nr. 676
van STIJN DE ROO
datum: 12 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Kloosterstraatbrug Drongen  -  Aanleg fietspad 
In de Kloosterstraat in Drongen bouwt het Agentschap Wegen en Verkeer (AWV) een 
nieuwe brug over de E40. De Kloosterstraatbrug wordt voorzien van een afgescheiden 
dubbelrichtingsfietspad. De brug wordt doorgetrokken tot aan het kruispunt met de 
Halewijnstationstraat en Baarleveldestraat. De huidige rotonde wordt heraangelegd zodat 
fietsers richting Halewijnkouter en Landegem kunnen doorrijden zonder gemotoriseerd 
verkeer te kruisen.
Voor fietsers komende van de Wijkbosstraat en het deel van de Baarleveldestraat ten 
oosten van de huidige rotonde was initieel geen specifieke aansluiting gepland op het nieuw 
aangelegde fietspad. Nadat enkele buurtbewoners hun bezorgdheden hebben geuit, zou 
nu in de bocht in verlaagde boordstenen voorzien worden.
1. Hoe was in de doorstroming van fietsers vanuit de richting van de Wijkbosstraat initieel 
voorzien? Ontvingen de diensten daar meldingen over? Graag meer uitleg.
2. Worden de boordstenen in de bocht verlaagd zodat de fietsers kunnen aansluiten op 
het vernieuwde fietspad? Zo ja, hoe kwam de beslissing tot stand? Welke factoren 
speelden mee en hoe werd de locatie en de manier van aansluiten bepaald?
3. Hoe wordt de veiligheid van de fietsers gewaarborgd in het (vernieuwde) ontwerp, met 
inachtneming van de draaicirkel van trekker-opleggers in beide richtingen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 676 van 12 februari 2024
van STIJN DE ROO
1. Bij de bouw van de nieuwe brug in de Kloosterstraat werd er door de stad Gent 
(beheerder van de lokale weg) voor gekozen om een veilige fietsverbinding aan te 
leggen over de E40. Hiertoe dienden ook aanpassingen aan de rotonde gemaakt 
worden, het dubbelrichtingsfietspad werd hierbij gescheiden van de ontsluitingsweg 
Baarleveldestraat/Kloosterstraat/Industriepark Booiebos naar het industriepark. 
Aanpassingen aan de aansluitende wegen, Halewijnstationstraat en Baarleveldestraat 
(oost en west) waren niet voorzien. Het bestaande fietspad van de 
Halewijnstationstraat is direct aangesloten op het dubbelrichtingsfietspad op de 
voormalige rotonde, aansluiting vanaf de westelijke en oostelijke Baarleveldestraat, 
die geen fietspad hebben, werd ook voorzien. Wijkbosstraat kan via Baarleveldestraat 
(oost) of Halewijnstationstraat ontsluiten naar de rotonde. Ook de ontsluiting van de 
opritten van de aanliggende bewoning werd voorzien.
2. Er worden lage boordstenen geplaatst om de bereikbaarheid van het 
dubbelrichtingsfietspad te garanderen en ook om in geval van calamiteiten ontsluiting 
voor de hulpdiensten mogelijk te maken vanuit de Halewijnstationstraat.
3. De bocht in de Baarleveldestraat/Kloosterstraat is verbreed naar het zuiden toe om het 
vrachtverkeer ruimte te geven voor zijn draaicirkel. Tussen het dubbelrichtingsfietspad 
en de weg is een veiligheidsstrook voorzien en er worden paaltjes geplaatst (deels 
verwijderbaar voor de hulpdiensten). Het gemengd verkeer op de Baarleveldestraat, 
zowel oost als west, blijft voorlopig behouden. De Baarleveldestraat blijft wel de 
ontsluiting voor het industriepark Booiebos, met de afsluiting van de Kloosterstraat ten 
zuiden van de E40 wordt dit de enige ontsluitingsweg voor het industriepark. De 
bewoners van de Wijkbosstraat worden sterk aangeraden om zich via het fietspad van 
de Halewijnstationstraat naar de voormalige rotonde te begeven, in plaats van via de 
Baarleveldestraat, aangezien deze bestemd blijft voor gemengd verkeer, met veel 
vrachtverkeer met bestemming industriepark.
