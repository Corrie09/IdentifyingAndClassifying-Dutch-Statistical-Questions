title: Uitbreiding gezondheidsdoelstelling 'Gezonder Leven' - Mondzorg
thema: Gezondheid
pdf link: https://docs.vlaamsparlement.be/pfile?id=2016090
thema link: https://www.vlaamsparlement.be/parlementaire-documenten/schriftelijke-vragen/1780584
SCHRIFTELIJKE VRAAG
nr. 113
van ELKE SLEURS
datum: 17 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Uitbreiding gezondheidsdoelstelling 'Gezonder Leven'  -  Mondzorg
Tandartsen maken al een tijdje deel uit van de cluster zorg binnen de zorgraden in 
Vlaanderen. De Vlaamse overheid besliste om verschillende beroepsorganisaties - 
waaronder die van de tandartsen - proactief te ondersteunen. Op die manier wordt er 
gewerkt aan de verdere professionalisering van de vertegenwoordiging van verschillende 
zorgberoepen in de zorgraden.
Begin maart 2023 was er de interkabinettenwerkgroep (IKW) Preventie over o.m. 
preventieve mondgezondheid. Vanuit de Vlaamse overheid is er gewezen op verschillende 
elementen: 
- de drempels die men ervaart voor een jaarlijks preventief tandartsbezoek zoals 
wachttijd en kostprijs, 
- de gezonde ambitie om de mondhygiënist breder in te zetten, naast de tandartspraktijk, 
en de ambitie om de mondhygiënist meer taken te laten opnemen via nomenclatuur 
dan dat nu het geval is,
- de informatie en de mogelijkheid tot synergieën met de Vlaamse initiatieven, o.a. om 
de mondhygiënist in te zetten in wijkgezondheidscentra (een project waar de federale 
overheid 1 miljoen euro voor vrijmaakte).
Uit het antwoord op mijn schriftelijke vraag nr. 555 van 28 maart 2023 is gebleken dat 
deze vragen op een volgende IKW ‘Preventie’ zouden worden besproken.
Nu uit de Preventiepeiling, die het Vlaams Instituut Gezond Leven vzw uitvoerde bij 199 
Vlaamse woonzorgcentra (wzc’s), blijkt dat de helft van de ouderen met 
tandplakproblemen zit, zou de minister met een duidelijke bijsturing moeten komen.
1.Is er intussen een nieuwe IKW Preventie over preventieve mondgezondheid 
bijeengeroepen? Zo ja, wat is daar concreet besproken? Kan de minister bij de 
opgesomde onderwerpen, zoals hierboven toegelicht, een stand van zaken geven? 
Graag een uitgebreid antwoord.
2.Aan de Preventiepeiling hebben slechts 199 van de 825 erkende Vlaamse 
woonzorgcentra meegedaan.
Heeft de minister zicht op de motieven van die lage participatiegraad? Wordt dat 
ervaren als een bijkomende administratieve rompslomp?
3.De mondzorg bij ouderen in de woonzorgcentra kan beter.
Waar zal de minister al dan niet bijsturen? In hoeverre worden de mondhygiënisten 
ook in de woonzorgcentra ingezet? Graag hier ook een uitgebreid antwoord.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 113 van 17 november 2023
van ELKE SLEURS
1. De genoemde elementen werden besproken in de vergadering van de interfederale 
IKW Preventie op 1 maart 2023. In de vergadering van 26 april 2023 heeft de federale 
overheid een beknopte toelichting gegeven over de volgende federale initiatieven op 
vlak van mondgezondheid:
Voor mondhygiënisten werden volgende doelstellingen geformuleerd:
- bepaalde taken overnemen van de tandarts, zodat tandartsen meer patiënten 
kunnen behandelen;
- verbeteren van de mondgezondheid bij kwetsbare bevolkingsgroepen door 
patiënten op te zoeken, hen aan te moedigen tot tandartsbezoek, naar de tandarts 
te begeleiden en door hen te volgen in hun mondhygiënetraject. Mondhygiënisten 
geven ook advies over mondgezondheid.
Meer recente initiatieven die werden voorgesteld:
- Tandheelkundige zorg is goed voor 1,3 miljard euro in de federale begroting. Dit 
budget omvat maatregelen voor zorgverleners en patiënten die verder gaan dan 
preventie; 
- Mondhygiënisten zijn erkend als volwaardig paramedisch beroep;
- Op 1/10/2022 is er een nomenclatuur voor mondhygiënisten ingevoerd. De 
verstrekkingen worden echter nog steeds voorgeschreven door een tandarts, 
zodat de band tussen tandartsen en mondhygiënisten momenteel nog zeer sterk 
blijft;
- De twee semestriële preventieve mondonderzoeken voor kinderen worden tegen 
hetzelfde tarief in rekening gebracht;
- De leeftijdsgrens voor gratis tandheelkundige behandelingen werd in 2023 
opgetrokken tot 19 jaar. Het KB doorloopt momenteel het wetgevingsproces; 
- De leeftijdsgrens voor het jaarlijkse mondonderzoek wordt afgeschaft;
- Er is 1 miljoen euro beschikbaar voor de integratie van mondhygiënisten in de 
eerstelijnszorg, om tegemoet te komen aan behoeften van kwetsbare burgers. 
In de IKW Preventie werden onderstaande punten door de Vlaamse overheid 
aangehaald:
- De mogelijkheid om het budget van 1 miljoen euro in te zetten buiten de 
wijkgezondheidscentra. Het RIZIV antwoordde dat de omvang van het project 
nader moet worden omschreven, maar dat implementatie in 
wijkgezondheidscentra geen noodzakelijke voorwaarde is;
- De mogelijkheid om de Vlaamse partnerorganisatie "Gezonde Mond" nauwer te 
betrekken bij het project m.b.t. mondhygiënisten in de eerstelijnszorg. Volgens de 
FOD gaat het om een proefproject en is Gezonde Mond vertegenwoordigd in de 
Dentomut en via die weg betrokken bij het proefproject;
- Burgers worden financieel benadeeld omdat ze door wachtlijsten niet bij de 
tandarts terecht kunnen voor hun jaarlijkse controle. Mondhygiënisten zouden 
deze controle kunnen uitvoeren. Er is vraag naar een uitbreiding van de 
nomenclatuur voor mondhygiënisten zodat tandartsen meer tijd hebben voor 
technische zorg en mondhygiënisten advies kunnen geven over mondhygiëne. Het 
RIZIV stelt dat de situatie complex is en dat het moeilijk is om de weg via 
voorschrijven te vermijden. In het KB worden verstrekkingen door 
mondhygiënisten in categorieën ingedeeld:
oAutonoom uit te voeren diensten i.k.v. preventief mondonderzoek. In het 
proefproject wordt nagegaan wat dit juist omvat. 
oProcedures op voorschrift (waarin reeds twee verstrekkingen zijn opgenomen).
oProcedures die in aanwezigheid van de tandarts worden uitgevoerd.
Er zijn ook procedures die op de lijst van bevoegdheden van de mondhygiënisten 
staan, maar die niet door het RIZIV worden opgenomen omdat ze geen onderdeel 
zijn van de gezondheidszorg. 
In voorjaar 2024 staat dit onderwerp opnieuw op de agenda van de IKW Preventie. 
2. De responsgraad in de preventiepeiling in deze setting is toegenomen tot 24%. In de 
vorige editie (2020) was de responsgraad 13% (105 op 822 erkende WZC) en ligt 
telkens boven de grens van de vooropgestelde 10%. De onderzoekers gingen 
bovendien na of de verdeling van de kenmerken ‘provincie’ en ‘erkende capaciteit’ 
(=aantal bedden) in de groep deelnemende WZC in overeenstemming was met de 
verdeling in de totale groep WZC. De verdeling van beide kenmerken volstaat en dat 
is, in combinatie met de voldoende hoge responsgraad van 24%, een belangrijke 
maatstaf om de resultaten te kunnen veralgemenen naar alle door Vlaanderen erkende 
WZC. 
De administratieve last n.a.v. de preventiepeiling is niet bevraagd. Uit de cijfers blijkt 
wel dat 22 van de 221 invullers uitvielen tijdens het proces. De reden is niet gekend. 
Mogelijk speelt de lengte van de vragenlijst hierin een rol.
3. Vlaanderen onderstreept het belang van inzetten van mondhygiënisten in WZC. De 
partnerorganisatie ‘Gezonde Mond’ doet de nodige inspanningen om het beroep van 
de mondhygiënist te bestendigen via haar werking. De Belgische Beroepsvereniging 
Mondhygiënisten (BBM) en de UC Leuven-Limburg en Arteveldehogeschool Gent zijn 
partner binnen het consortium van Gezonde Mond. Daarnaast worden de 
mondhygiënisten betrokken bij diverse acties die vanuit de partnerorganisatie 
geïnitieerd worden op vlak van preventieve mondgezondheidszorg. Gezonde Mond 
heeft 4 mondhygiënisten deeltijds in loondienst om diverse taken op te nemen, zoals 
screening bij kwetsbare groepen en projectwerk en evaluaties ter verbetering van de 
mondgezondheid bij kwetsbare groepen (waaronder ook ouderen die in 
woonzorgcentra verblijven).
Via het project 'Procesbegeleiding voor Preventie binnen woonzorgcentra' worden 
zowel tandartsen als mondhygiënisten als procesbegeleiders ingezet om Vlaamse 
woonzorgcentra te ondersteunen in het implementeren van een kwalitatief preventief 
mondgezondheidsbeleid. De totale equipe actieve procesbegeleiders bestaat eind 2023 
uit 22 personen: 14 tandartsen en 8 mondhygiënisten. In december 2023 worden nog 
5 mondhygiënisten opgeleid tot procesbegeleiders. 
Op heden hebben zich 148 WZC ingeschreven, waarvan 67 WZC een actief lopend 
implementatietraject hebben mét de ondersteuning van een procesbegeleider 
mondgezondheid. Andere WZC zijn vroegtijdig gestopt vanwege bv. personeelstekort 
of –verloop in de WZC. Voor 6 WZC die op de wachtlijst staan, werd nog geen 
procesbegeleider gevonden. De rekrutering en het behoud van procesbegeleiders 
mondgezondheid is een uitdaging. Door Gezonde Mond worden blijvend inspanningen 
geleverd om bijkomende procesbegeleiders te rekruteren (via sociale media, artikels 
in ledenbladen van beroepsverenigingen, informeren tijdens studiedagen en 
afstudeerdagen, …), om te kunnen voldoen aan de grote vraag naar opstart van 
trajecten met procesbegeleiding. Voor de rekrutering wordt ook samengewerkt met de 
Logo’s.
De intramurale zorgsector kan ook de verbinding maken met andere actoren binnen 
en buiten het WZC om de nodige actie te ondernemen op vlak van preventieve 
mondgezondheid. Om o.a. die reden werkt de partnerorganisatie nauw samen met de 
onderzoeksgroep Gerodent van UGent en actoren van de intramurale sector 
ouderenzorg. 
Door het zesde Vlaams Intersectoraal Akkoord van 30 maart 2021 is het voor WZC 
mogelijk om een mondhygiënist in dienst te nemen voor professionele ondersteuning 
op vlak van de mondverzorging en doorverwijzing. Via signalen die de 
procesbegeleiders terugkoppelen aan Gezonde Mond merken we dat steeds meer WZC 
overwegen een mondhygiënist in loondienst te nemen, gezien dit de weg opent naar 
borging van het mondzorgbeleid. Uit de Preventiepeiling van Gezond Leven (2023) 
blijkt dat 11% van de bevraagde WZC (totaal 200 WZC) een samenwerking heeft met 
een mondhygiënist die op vraag een variatie aan taken kan opnemen (bv. preventieve 
mondscreening en detectie, geven van voorlichting/instructies, gebitsprofylaxis). Een 
kleine minderheid (5%) heeft een mondhygiënist in dienst in het WZC voor het 
ondersteunen en waarborgen van een gestructureerd preventief mondzorgbeleid. Uit 
de praktijk krijgen we het signaal dat WZC het ontbreken van een wettelijk kader voor 
een autonome tewerkstelling buiten de tandartspraktijk als een belangrijke drempel 
ervaren om een mondhygiënist in dienst te nemen. Hierdoor worden geen tot 
nauwelijks vacatures uitgeschreven uit vrees dat deze niet ingevuld zullen geraken. 
Sinds 2022 voert Universiteit Gent een vervolgonderzoek uit waarbij de data van het 
Gerodent-zorgpad waardevol zijn. Daarnaast loopt ook een doctoraatsonderzoek dat 
het effect nagaat van het Gerodent-zorgpad op de mondhygiëne van kwetsbare 
bewoners in woonzorgcentra, de beleving van alle betrokken partijen rond Gerodent 
en de evolutie van de mondgezondheid in woonzorgcentra 10 jaar na de initiële 
analyses. Dit alles om een optimale en betaalbare mondgezondheid te kunnen 
waarborgen voor alle kwetsbare ouderen. Het Departement Zorg staat in contact met 
dit onderzoeksteam en volgt deze ontwikkelingen.
Sinds 2021 voert KU Leuven een onderzoek uit naar de nationale en internationale 
evaluatie van het luik mondgezondheid van de BelRAI en de incorporatie ervan in de 
interRAI-instrumenten. Mondzorgprofessionals zijn de meest voor de hand liggende 
zorgverleners om de mondgezondheid van zorgafhankelijke ouderen te beoordelen. 
Het is echter de niet-tandheelkundige zorgverlener die verantwoordelijk is voor hun 
adequate dagelijkse mondzorg en tijdige verwijzing naar een tandarts of andere 
mondzorgprofessional. Het is daarom essentieel dat niet-tandheelkundige 
zorgverleners de mondgezondheidstoestand van de zorgafhankelijke ouderen kunnen 
inschatten. Sinds de jaren tachtig zijn multidimensionele instrumenten ontwikkeld om 
bewoners van verzorgingstehuizen te beoordelen met als doel hun zorgbehoeften te 
identificeren en om een adequate algemene zorgplanning mogelijk te maken. Het 
internationaal gebruikte instrument interRAI (www.interrai.org) omvat een sectie voor 
de beoordeling van mondgezondheid en beschouwt mondgezondheid als onderdeel van 
de algemene gezondheid en het welzijn. Het biedt de mogelijkheid om mondzorg te 
integreren in de algehele zorgplanning. Aangezien de validiteit van de huidige interRAI-
sectie gerelateerd aan mondgezondheid onvoldoende is (Folse et al. 2001, Nordenram 
& Ljunggren 2002, Krausch-Hofmann et al. 2019), ontwikkelde en valideerde deze 
onderzoeksgroep een geoptimaliseerde versie van de sectie mondgezondheid van de 
interRAI (gefinancierd door intern fonds KU Leuven C24-15-034), de OHR-RAI. Er 
werden twee CAP's (Clinical Assessment Protocols) ontwikkeld. Dit zijn 
triggeralgoritmen die de verzamelde gegevens van de interRAI-beoordeling verwerken 
en de zorgverlener waarschuwen als een zorgactie nodig is. Eén CAP wordt geactiveerd 
wanneer de mondhygiëne tekortschiet en hulp bij de dagelijkse mondhygiëne vereist 
is. De andere CAP wordt geactiveerd als de mondgezondheid tekortschiet en verwijzing 
naar een tandarts vereist is. Er zijn richtlijnen voor de dagelijkse mondzorg ontwikkeld 
en gekoppeld aan de CAP's. Met deze CAP's wordt de verzamelde informatie 
betreffende mondgezondheid vertaald naar concrete acties die, waar nodig, in de zorg 
toepasbaar zijn. Het voorgestelde project heeft drie doelstellingen. Ten eerste zal het 
effect van dit nieuw ontwikkelde beoordelingsinstrument van de mondgezondheid en 
bijhorende training worden geëvalueerd op het niveau van de zorgafhankelijke oudere 
en op het niveau van de zorgverleners. Op het niveau van de oudere wordt het effect 
van het gebruik van de OHR-RAI op mondhygiëne, mondgezondheid, mondzorg en 
algemene gezondheid geëvalueerd in de tijd. Op het niveau van de zorgverleners wordt 
het effect op de kennis en attitude ten opzichte van mondgezondheid (en mondzorg) 
beoordeeld. Naast het effect van de OHR-RAI zelf, wordt ook het effect onderzocht van 
een specifiek ontwikkelde training, zowel op de overeenkomende validiteit van de 
OHR-RAI als op de kennis en attitude van de hulpverleners. Dit zal leiden tot een 
verdere verfijning en verankering van het beoordelingsinstrument van de 
mondgezondheid in de BelRAI. Ten tweede zal de aanpassing van dit 
beoordelingsinstrument aan de internationale context, in samenwerking met 
internationale partners, internationale validatie en evaluatie mogelijk maken. Het 
uiteindelijke doel van dit project is om de beoordeling van de mondgezondheid te 
integreren en te verankeren in de interRAI-instrumenten en daarmee de mondzorg en 
mondgezondheid voor zorgafhankelijke ouderen internationaal te verbeteren. Ten 
derde zullen op basis van deze twee eerste doelstellingen aanpassingen worden 
gedaan om het instrument en de opleiding verder te verfijnen en betrouwbaarder en 
effectiever te maken. 
In recente besprekingen omtrent de rol en het mandaat van de coördinerend en 
raadgevend arts wordt het thema “mondzorg” voorgesteld om expliciet te vermelden 
in de te wijzigen regelgeving (Besluit van de Vlaamse Regering van 28 juni 2019 
betreffende de programmatie, de erkenningsvoorwaarden en de subsidieregeling voor 
woonzorgvoorzieningen en verenigingen voor mantelzorgers en gebruikers, Bijlage 
11).
