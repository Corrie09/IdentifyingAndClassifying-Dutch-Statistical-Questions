title: Nieuwe veerdienst Vlaanderen-Schotland - Facilitering Port of Antwerp-Bruges Zeebrugge
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2025083
thema link: https://www.vlaamsparlement.be/parlementaire-documenten/schriftelijke-vragen/1787641
SCHRIFTELIJKE VRAAG
nr. 388 
van MAARTEN DE VEUSTER
datum: 13 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Nieuwe veerdienst Vlaanderen-Schotland  -  Facilitering Port of Antwerp-Bruges Zeebrugge
Vlaanderen heeft sinds eind 2020 geen veerdienst meer met het Verenigd Koninkrijk. Toen 
stopte P&0 Ferries met de verbinding naar Hull, die in 1974 werd opgericht door North Sea 
Ferries. Een nieuwe veerdienst voor vracht en passagiers naar het Verenigd Koninkrijk is 
dus zeker welkom.
In verband met de mogelijke nieuwe veerdienst naar Schotland is het opvallend dat er de 
laatste tijd wordt gesproken over Duinkerken als aanloophaven in plaats van Zeebrugge. 
Rederij DFDS denkt immers nog steeds aan een verbinding tussen Rosyth en Zeebrugge, 
maar praat intussen ook met de haven van Duinkerken in Frankrijk.
1. Wat doet de Vlaamse overheid om de trafiek Vlaanderen-Schotland te verankeren 
en/of te faciliteren in Zeebrugge? Zal de minister een initiatief nemen om die 
verbinding tot stand te brengen?
2. Klopt het dat Port of Antwerp-Bruges in Zeebrugge geen vrije terminal heeft om die 
trafiek te ontvangen? Hoe ziet de minister dat voor de toekomst?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 388 van 13 december 2023
van MAARTEN DE VEUSTER
1. Het verlies van de verbinding tussen Zeebrugge en Rosyth na het incident met de 
Finlandia Seaways in 2018 wordt als een groot economisch verlies gezien. In het kader 
daarvan werd in 2022 een handelsmissie opgezet en werden er gesprekken gevoerd 
met o.a. de Schotse regering.
Enkele voorzichtige overeenkomsten materialiseerden tot op vandaag echter niet in 
concrete stappen. Essentieel voor dergelijke nieuwe ferryverbinding is een gezond 
economisch model en daarvoor zijn de rederijen nu aan zet. Het initiatief dient dus 
daar genomen te worden. Overheden kunnen mogelijke ondersteuning bekijken 
wanneer er een concreet voorstel komt.
2. In het havenplatform Zeebrugge is nog niet alle infrastructuur voorzien voor het 
ontvangen van passagiers op de beschikbare kaai. Die is echter wel aanwezig in de 
haven, maar daarvoor zouden overeenkomsten moeten gesloten worden tussen de 
maatschappijen onderling. Daarnaast dient ook de veiligheid van passagiers 
voldoende gewaarborgd te kunnen worden, gezien de aanwezigheid van gevaarlijke 
stoffen in de haven. Mogelijks dienen daarvoor nog maatregelen genomen te worden, 
maar hiervoor is het havenbedrijf in overleg met de maatschappijen aan zet.
