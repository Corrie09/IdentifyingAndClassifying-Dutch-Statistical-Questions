title: Interlandelijk geadopteerde kinderen - Terugzenden of niet adopteren
thema: Welzijn en Gezin
pdf link: https://docs.vlaamsparlement.be/pfile?id=2062565
thema link: https://www.vlaamsparlement.be/parlementaire-documenten/schriftelijke-vragen/1817126
SCHRIFTELIJKE VRAAG
nr. 327
van CELIA GROOTHEDDE
datum: 28 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Interlandelijk geadopteerde kinderen  -  Terugzenden of niet adopteren
Hoeveel Vlaamse adoptieouders hebben afstand gedaan van hun adoptiekind, door het 
ofwel in een instelling te plaatsen, ofwel terug te sturen naar het land van herkomst, ofwel 
het niet eens mee te brengen?
Graag een opsplitsing per jaar sinds 2004 met hetzij welk percentage dat is van het 
totaalaantal adopties, hetzij steeds met vermelding van het totaalaantal adopties. Daarbij 
graag een uitsplitsing per jaar, per centrumstad en het Brusselse Hoofdstedelijke Gewest.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 327 van 28 maart 2024
van CELIA GROOTHEDDE
Kort na de plaatsing van een kindje uit het buitenland in een Vlaams adoptiegezin, worden 
door de adoptiedienst die instaat voor de nazorg steeds een aantal huisbezoeken en 
contacten voorzien met het oog op de opvolging van de eerste hechting en integratie in 
het nieuwe gezin. Voor heel wat herkomstlanden is er daarnaast nog verplichte follow-up 
en rapportage gedurende één of meerdere jaren. Ook voorzien de diensten nazorg op 
vraag, en is er een uitreikend nazorgaanbod op een aantal scharnierleeftijden.
Niet alle gezinnen maken echter (blijvend) gebruik van deze mogelijkheden, waardoor 
noch de diensten die instaan voor de nazorg, noch het Vlaams Centrum voor Adoptie, een 
volledig zicht hebben op het welzijn en de concrete gezinssituatie van interlandelijk 
geadopteerden doorheen de tijd (in de jaren na de plaatsing). De opvolging van meer 
problematische opvoedingssituaties gebeurt, zoals voor alle kinderen die in Vlaanderen 
geboren worden en hier verblijven, door de bevoegde diensten van de jeugdhulp. 
Het Vlaams Centrum voor Adoptie heeft aldus enkel zicht op de plaatsingen die niet zijn 
doorgegaan na afloop van of tijdens de bindingsperiode, alsook op de procedures waar er 
kort na de aankomst in België een probleem rees. Dit gaat om een beperkt aantal adopties. 
Het Vlaams Centrum voor Adoptie vroeg aanvullend bijkomende informatie op bij de drie 
gewezen diensten voor interlandelijke adoptie (Ray of Hope, FIAC-Horizon en Het Kleine 
Mirakel).
Als we alle informatie bij elkaar leggen komen we tot onderstaand overzicht per land. 
Informatie over de woonplaats van de gezinnen in kwestie en ook de reden van de ‘breuk’ 
werd beperkt (‘weigering’, ‘herplaatsing’ of ‘uithuisplaatsing’). Dit voorkomt dat de privacy 
van de gezinnen in kwestie geschaad wordt.
Bulgarije
-Toewijzing 2018. Tijdelijke uithuisplaatsing van 1 kind. 
China
-Toewijzing in 2010. Weigering ter plaatse door het adoptiegezin. 
-Toewijzing in 2010. Stopzetting voor de uitspraak op vraag van Chinese Autoriteit. 
De Filipijnen
-Toewijzing 2004. Uithuisplaatsing van 1 kind.
Ethiopië
Toewijzing in 2005: uithuisplaatsing in 2008 op vraag van het adoptiegezin.
Toewijzing in 2006: uithuisplaatsing in 2008 op vraag van het adoptiegezin.
Toewijzing in 2008: weigering op vraag van het adoptiegezin. Herplaatsing (niet in 
België).
Toewijzing in 2011. Adoptiekind (reeds meerderjarig) woont niet meer thuis. 
Toewijzing in 2012: uithuisplaatsing in 2014. 
Toewijzing in 2012: weigering op vraag van adoptiegezin. Herplaatsing in een ander 
adoptiegezin in Vlaanderen. 
Toewijzing in 2015. Weigering na aankomst. Herplaatsing in ander adoptiegezin in 
Vlaanderen. 
Toewijzing in 2015. Weigering door het adoptiegezin nog voor de adoptie uitspraak. 
Herplaatsing in een Spaans gezin.
India
-Toewijzing in 2015. Weigering voor de uitspraak op vraag van het adoptiegezin.
-Toewijzing in 2015. Weigering voor de uitspraak op vraag van het adoptiegezin. 
-Toewijzing in 2016. Weigering voor de uitspraak op vraag van het adoptiegezin.  
Kazachstan
-Toewijzing in 2011. Uithuisplaatsing van 1 kind in 2021.  
Polen
-Toewijzing in 2016. Uithuisplaatsing van 1 kind in 2017.
Portugal 
-Toewijzing in 2014: één kind stopzetting tijdens bindingsperiode
-Toewijzing in 2019; één kind herplaatst in Nederland (en daarna in Portugal) 
-Toewijzing in 2019: twee kinderen uithuisgeplaatst en vervolgens na overleg met 
de Portugese CA  teruggekeerd naar Portugal
-Toewijzing in 2021: stopzetting adoptie van twee kinderen tijdens bindingsperiode 
op vraag van adoptanten.
Sri Lanka
-Toewijzing in 2014. Weigering voor de uitspraak door het adoptiegezin.   
Thailand
-Toewijzing in 2005: één kind herplaatst na aankomst bij wachtende kandidaten van 
dezelfde dienst.
-Toewijzing in 2021: één kind herplaatst na aankomst bij wachtende kandidaten van 
dezelfde dienst.
