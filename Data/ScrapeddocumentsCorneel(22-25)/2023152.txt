title: Deelwagens - Transport huisdieren
thema: Dierenwelzijn
Mobiliteit en Verkeer
pdf link: https://docs.vlaamsparlement.be/pfile?id=2023152
thema link: https://www.vlaamsparlement.be/parlementaire-documenten/schriftelijke-vragen/1786834
SCHRIFTELIJKE VRAAG
nr. 186
van SOFIE MERTENS
datum: 8 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Deelwagens  -  Transport huisdieren
Momenteel heeft ongeveer 77 procent van de huishoudens in Vlaanderen een eigen auto, 
maar de deelwagen wordt wel steeds populairder. Uit het impactrapport 2022 van 
Autodelen.net blijkt dat er het afgelopen jaar in Vlaanderen 33 procent actieve gebruikers 
bijkwamen. Zo telt Vlaanderen ondertussen al bijna 68.000 actieve autodelers. Daarmee 
verdwijnen er per deelwagen zo’n 3 tot 10 privéauto’s. Dat is niet alleen goed voor de 
mobiliteit, maar ook voor het leefmilieu. Op die manier vermindert de druk op het verkeer 
en komt er extra ruimte vrij voor speeltuinen en groen.
Daarnaast blijkt uit een studie van de Belgian Pet Food Association (BEPEFA) dat 59 procent 
van de Belgische gezinnen een huisdier heeft. Katten en honden blijven de populairste 
huisdieren. Zo werden er vorig jaar in Vlaanderen bijna 85.000 katten en iets meer dan 
97.000 honden geregistreerd. We zijn dus echte dierenvrienden.  
Helaas is het niet bij alle deelauto-exploitanten toegelaten om een huisdier te 
transporteren in de deelwagens. Zo is er een exploitant die het transport van huisdieren 
verbiedt omwille van mogelijke allergische reacties van andere autodeelgebruikers.  
1. Zijn er in Vlaanderen, op het vlak van vergunningen voor deelauto-exploitanten, 
voorwaarden die gebruikers van deelwagens het recht geven om met een huisdier te 
reizen? Zo ja, welke? Zo niet, waarom niet? 
2. Heeft de minister er zicht op welke deelauto-exploitanten in Vlaanderen het vervoer 
van huisdieren volledig verbieden? En welke deelauto-exploitanten in Vlaanderen het 
vervoer van huisdieren toestaan mits voldaan wordt aan strikte voorwaarden (zoals 
het vervoer in gesloten kooien of manden)? Welke voorwaarden leggen ze precies op? 
En ten slotte welke deelauto-exploitanten in Vlaanderen het vervoer van huisdieren 
toestaan zonder strikte voorwaarden op te leggen? 
3. Heeft de minister al klachten ontvangen over een verbod? 
4. Heeft de minister al een overleg gehad met de deelauto-exploitanten in Vlaanderen 
om hen bewust te maken van dat probleem? Zo ja, wanneer en wat is eruit 
voortgekomen? Zo niet, waarom niet? Is de minister van plan zo’n overleg in te 
plannen? Wanneer? 
5. Heeft de minister al nagedacht over een mogelijk systeem waarbij deelwagens 
gecategoriseerd kunnen worden met een label waaruit blijkt dat huisdieren welkom 
zijn (bijvoorbeeld aan de hand van een sticker) of niet welkom zijn en de wagens 
voorbehouden blijven voor mensen met allergieën?
Deze vraag werd gesteld aan de ministers Ben Weyts (186), Lydia Peeters (377)
BEN WEYTS
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 186 van 8 december 2023
van SOFIE MERTENS
Een gecoördineerd antwoord zal worden verstrekt door Lydia Peeters, Vlaams minister van 
Mobiliteit en Openbare Werken.
