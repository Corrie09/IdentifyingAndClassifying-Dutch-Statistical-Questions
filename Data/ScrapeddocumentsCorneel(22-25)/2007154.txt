title: Handhavingsweek tegen zwerfvuil en sluikstorten - Subsidies
thema: Vlaamse administratie
pdf link: https://docs.vlaamsparlement.be/pfile?id=2007154
thema link: https://www.vlaamsparlement.be/parlementaire-documenten/schriftelijke-vragen/1770696
SCHRIFTELIJKE VRAAG
nr. 41
van BRECHT WARNEZ
datum: 12 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Handhavingsweek tegen zwerfvuil en sluikstorten  -  Subsidies
Jaarlijks organiseert Mooimakers de handhavingsweek tegen zwerfvuil en sluikstorten. In 
die week wordt er extra aandacht gevraagd voor de problematiek door overtreders aan te 
spreken en alternatieven voor te stellen (en dus de sociale controle op te voeren), 
overtreders te beboeten en positieve acties van burgers te waarderen. Het doel is burgers 
laten ervaren dat ze niet zomaar afval kunnen achterlaten op het openbaar domein. 
In het kader van deze Week van de Handhaving, die in oktober plaatsvindt, kunnen 
gemeenten of afvalintercommunales acties organiseren. Daarvoor kunnen ze jaarlijks één 
aanvraag doen voor een forfaitaire vergoeding van 750 euro. 
Gelieve alle gegevens in een Excel-bestand weer te geven.
1. Hoeveel gemeenten of intercommunales hebben de afgelopen drie jaar een aanvraag 
ingediend voor deze subsidie?
a) Graag een overzicht per provincie.
b) Welke West-Vlaamse gemeenten of intercommunales deden een aanvraag?
2. Hoeveel gemeenten of intercommunales kregen een toekenning van de subsidie?
a) Graag een overzicht per provincie.
b) Welke West-Vlaamse gemeenten of intercommunales kregen goedkeuring? Graag 
met een beschrijving van het project.
3. Beschikt de minister over de voornaamste reden van afwijzing? 
4. Is de minister tevreden over het aantal toegekende subsidies en de effecten van de 
oproep? 
a) Zo niet, wat onderneemt de minister om de subsidie meer te belichten opdat er 
de volgende jaren meer aanvragen komen vanuit gemeenten en 
intercommunales?
b) Ziet de minister nood aan verdere maatregelen om de zwerfvuilproblematiek tegen 
te gaan? Zo ja, welke maatregelen?
c) Is de minister tevreden met de geografische spreiding van de aanvragen?
d) Zal de minister goede praktijkvoorbeelden uit deze oproep delen met andere lokale 
besturen? Zo ja, graag plan van aanpak met timing.
5. Acht de minister het vooropgestelde budget voor de subsidie voldoende?
a) Plant de minister na deze oproep nieuwe initiatieven om zwerfvuil en sluikstorten 
aan te pakken?
b) Welke actoren zal ze daarbij betrekken? Graag een plan van aanpak, met timing 
en budget.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 41 van 12 oktober 2023
van BRECHT WARNEZ
1. In 2020 deden er 7 afvalintercommunales en 71 steden en gemeenten een aanvraag 
voor subsidies in het kader van hun deelname aan de Week van de Handhaving op 
zwerfvuil en sluikstort. In 2021 waren dit 8 afvalintercommunales en 85 steden en 
gemeenten. In 2022 waren dit 10 afvalintercommunales en 94 steden en gemeenten.
a. Het overzicht per provincie is terug te vinden in bijlage.
b. In 2020 waren dit: Mirom Roeselare, Beernem, Blankenberge, De Panne, 
Heuvelland, Ieper, Menen, Mesen, Meulebeke, Middelkerke, Oostkamp, 
Oostrozebeke, Poperinge, Veurne, Vleteren, Wervik, Wevelgem, Zedelgem. In 2021 
waren dit IMOG en Mirom Roeselare, Beernem, Blankenberge, De Panne, 
Heuvelland, Koksijde, Menen, Meulebeke, Middelkerke, Oostende, Roeselare, 
Vleteren, Wevelgem, Zedelgem. In 2022 waren dit IMOG, Mirom Roeselare, 
Beernem, Blankenberge, De Haan, De Panne, Diksmuide, Heuvelland, Ieper, 
Koksijde, Menen, Mesen, Meulebeke, Middelkerke, Oostende, Oostkamp, Poperinge, 
Vleteren, Wervik, Wevelgem, Zedelgem
2. Alle steden, gemeenten en afvalintercommunales die een geldige registratie en 
rapportering hadden voor het einde van de rapporteringsperiode en die tijdig een 
aanvraag indienden voor een vergoeding, mochten de vergoeding ontvangen.
a. Het overzicht per provincie is terug te vinden in bijlage.
b. In 2020 waren dit: Mirom Roeselare, Beernem, Blankenberge, De Panne, 
Heuvelland, Ieper, Menen, Mesen, Meulebeke, Middelkerke, Oostkamp, 
Oostrozebeke, Poperinge, Veurne, Vleteren, Wervik, Wevelgem, Zedelgem. In 2021 
waren dit IMOG en Mirom Roeselare, Beernem, Blankenberge, De Panne, 
Heuvelland, Koksijde, Menen, Meulebeke, Middelkerke, Oostende, Roeselare, 
Vleteren, Wevelgem, Zedelgem. In 2022 waren dit IMOG, Mirom Roeselare, 
Beernem, Blankenberge, De Haan, De Panne, Diksmuide, Heuvelland, Ieper, 
Koksijde, Menen, Mesen, Meulebeke, Middelkerke, Oostende, Oostkamp, Poperinge, 
Vleteren, Wervik, Wevelgem, Zedelgem. De projectbeschrijving is terug te vinden 
in het bestand in bijlage.
3. Er werd geen enkele subsidieaanvraag afgewezen, gezien de steden, gemeenten en 
afvalintercommunales die een subsidieaanvraag indienden allemaal aan de 
voorwaarden voldeden. Zij die geen geldige registratie en rapportering indienden, 
konden geen aanspraak maken op de vergoeding.
4. Ik apprecieer elke actie die bij kan dragen tot een proper en net openbaar domein. Ik 
ben tevreden dat het aantal deelnemende steden, gemeenten en afvalintercommunales 
aan de Week van de Handhaving op zwerfvuil en sluikstort in stijgende lijn zit. Met het 
jaarlijks initiatief wordt duidelijk gemaakt dat het veroorzaken van zwerfvuil en 
sluikstort niet straffeloos kan gebeuren in Vlaanderen. Uiteraard moet er niet enkel 
gehandhaafd worden op zwerfvuil en sluikstort tijdens de Week van de Handhaving, 
maar het ganse jaar door. Daarom is er binnen de Openbare Vlaamse 
Afvalstoffenmaatschappij (OVAM) sinds 2021 een team van handhavers ter beschikking 
van de gemeenten om hen bij te staan bij het uitvoeren van controles.
a. De informatie over de subsidies is aanwezig op de website van Mooimakers. 
Hierover wordt regelmatig op een actieve manier gecommuniceerd naar alle steden, 
gemeenten en afvalintercommunales. Steden, gemeenten en afvalintercommunales 
die nog niet deelnamen, worden actief aangeschreven. Het aantal vergoedingen dat 
wordt aangevraagd neemt toe sinds 2020. Het staat de gemeenten en 
intercommunales vrij om deze vergoeding aan te vragen.
b. De Vlaamse integrale zwerfvuilaanpak is  gebaseerd op een zes-pijlerbeleid 
(preventie, communicatie en sensibilisering, participatie, omgeving, infrastructuur 
en handhaving), waarvan handhaving het sluitstuk is. Binnen elke pijler worden 
initiatieven genomen. 
c. Verspreid over heel Vlaanderen werd het signaal gegeven dat zwerfvuil en sluikstort 
niet aanvaardbaar is.
d. Via het initiatief Mooimakers worden goede praktijkvoorbeelden gedeeld via de 
kennisdatabank en de structurele communicatie (sociale media, website en 
maandelijkse handhavingsnieuwsbrief). Dit start direct na de Week van de 
Handhaving en hierover wordt maandelijks gecommuniceerd.
5. Elk jaar wordt er op basis van het voorgaande jaar een budget voorzien voor de 
vergoedingen in het kader van de Week van de Handhaving. Dit budget voldoet elk jaar 
aan de reële nood. Steden, gemeenten en afvalintercommunales zijn tevreden met dit 
financieel duwtje in de rug door Mooimakers. 
a. We zoeken continu naar oplossingen en proberen hierbij zo veel mogelijk partners 
te betrekken. Ondanks alle inspanningen zien we dat zwerfvuil op het openbaar 
domein onvoldoende daalt. Daarom zullen we in de toekomst blijvend inspanningen 
moeten leveren en deze problematiek prioriteit geven. Daarbij wordt ook gewerkt 
aan bijkomende initiatieven (vb. invoeren van statiegeld) om het probleem verder 
terug te dringen. Het Lokaal Materialenplan schetst de visie, doelstellingen en 
initiatieven die we in Vlaanderen willen nemen om de zwerfvuilproblematiek aan te 
pakken. Het platform Mooimakers zal hierbij een centrale ondersteunende rol 
spelen.
b. De strijd tegen zwerfvuil en sluikstort is een strijd van iedereen. Hiervoor worden 
de nodige partnerschappen aangegaan met lokale en bovenlokale besturen, 
bedrijven, NGO’s en particulieren. Alle organisaties die hun steentje willen 
bijdragen, worden via het ondersteuningsaanbod van Mooimakers gestimuleerd en 
ondersteund.
BIJLAGE
Overzicht van steden, gemeenten en intercommunales die een aanvraag indienden en 
subsidies ontvingen in het kader van hun deelname aan de Week van de Handhaving op 
zwerfvuil en sluikstort in 2020, 2021 en 2022
