title: De Lijn Antwerpen - Agressie tegen voertuigen, personeel en reizigers
thema: Mobiliteit en Verkeer
pdf link: https://docs.vlaamsparlement.be/pfile?id=2050537
thema link: https://www.vlaamsparlement.be/parlementaire-documenten/schriftelijke-vragen/1809138
SCHRIFTELIJKE VRAAG
nr. 732
van MARINO KEULEN
datum: 1 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn Antwerpen -  Agressie tegen voertuigen, personeel en reizigers
Op donderdag 22 februari 2024 hielden de vakbonden in de voormiddag opnieuw 
spoedoverleg met vervoersmaatschappij De Lijn en de bevoegde veiligheidsdiensten.
Het overleg volgt op het zoveelste incident op Linkeroever (Antwerpen), waarbij een bus 
werd bekogeld door jongeren en er zelfs enkele ramen sneuvelden. Gelukkig was er 
niemand gewond. Dat was niet het enige feit. Een week eerder was er ook al eens 
spoedoverleg nadat een bus onder vuur werd genomen met een luchtdrukpistool. Nog 
erger: de laatste maanden gebeurden er al een half dozijn incidenten op de lijn in kwestie.
In het verleden hebben we nog locaties gehad in Vlaanderen waar herrieschoppers 
dergelijke zaken uithaalden tegen de voertuigen van De Lijn. Daar werd nadien zwaar 
ingezet door de stad/gemeente op een lik-op-stukbeleid en sociale correcties.
Dat was nodig om te vermijden dat andere mensen slachtoffer zouden worden, omdat de 
enige mogelijke oplossing is de wijk niet meer te ontsluiten met openbaar vervoer.
Het is echter onduidelijk welke acties de stad Antwerpen gaat ondernemen om de 
problematiek onder controle te krijgen, ook in andere wijken waar er duidelijk een 
verglijding plaatsvindt.
1. Heeft De Lijn en/of de minister overleg gehad met de stad Antwerpen rond de 
inspanning die de stad Antwerpen gaat doen?
Zo ja, wat kwam daaruit naar inhoud en timing?
Zo niet, wanneer zal dat overleg alsnog plaatsvinden?
2. Bestaat het risico dat, als de doelstellingen om te komen tot meer veiligheid niet 
gehaald worden, de bediening door De Lijn opgeschort wordt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 732 van 1 maart 2024
van MARINO KEULEN
1. Rond de problematiek op lijn 36 hebben er al een aantal overlegmomenten 
plaatsgevonden tussen De Lijn en de betrokken exploitant en met de 
vakbondsafgevaardigden.
Een van de actiepunten was om een overleg te hebben met vertegenwoordigers van 
de stad Antwerpen, de lokale politie, stadstoezicht en medewerkers van De Lijn die 
specifiek instaan voor (sociale) veiligheid en controlepersoneel. Dit overleg vond 
plaats op donderdag 7 maart aan het politiekantoor Linkeroever, zodat alle 
betrokkenen de situatie ter plaatse konden bekijken.
De genomen acties van de voorgaande week werden overlopen:
- verhoogde aanwezigheid van politie op de voertuigen, in uniform of in burger;
- verhoogde aanwezigheid van begeleiders van De Lijn;
- verhoogde aanwezigheid van lijncontrole;
- buurtwerking, actief in gesprek met buurtbewoners.
Tijdens deze periode deden zich geen incidenten voor.
De situatie op Linkeroever met impact op deze lijn wordt door De Lijn ook 
meegenomen naar de vervoerregioraad.
Een volgend overleg met de vakbondsafgevaardigden ging door op 14 maart. Daar 
zijn de volgende afspraken gemaakt:
- Vanaf vrijdag 15 maart wordt op lijn 36 gereden tot 22 uur.
- Vanaf maandag 1 april zal opnieuw de normale dienstregeling gereden worden.
2. Omdat de meeste agressie-incidenten zich voordoen na 19 uur, werd in overleg met 
de vakbondsafgevaardigden en de exploitant gekozen voor een beperking in de 
dienstverlening voor twee weken (tot het volgende overleg van 14 maart 2024). 
Tijdens het overleg van 7 maart werd ook afgesproken dat de situatie op Linkeroever 
met impact op deze lijn door De Lijn ook meegenomen wordt naar de 
vervoerregioraad.
