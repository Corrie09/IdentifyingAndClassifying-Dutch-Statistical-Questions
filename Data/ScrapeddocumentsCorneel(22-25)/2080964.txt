title: UHasselt - Plannen tot organisatie van een tri-nationale opleiding Circular Science
thema: Onderwijs en Vorming
pdf link: https://docs.vlaamsparlement.be/pfile?id=2080964
thema link: https://www.vlaamsparlement.be/parlementaire-documenten/schriftelijke-vragen/1836350
SCHRIFTELIJKE VRAAG
nr. 62
van ROOSMARIJN BECKERS
datum: 25 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
UHasselt  -  Plannen tot organisatie van een tri-nationale opleiding Circular Science
De universiteiten van Hasselt, Maastricht, Luik, Aken en Heerlen willen samenwerken om 
een gezamenlijke masteropleiding in Circular Science te ontwikkelen. Ze plannen in 
december een Europees subsidieverzoek in te dienen om deze tri-nationale samenwerking 
verder te onderzoeken. Het curriculum van de opleiding zou gericht zijn op thema's als 
circulaire economie, duurzame materialen en hergebruik van grondstoffen. Rector Bernard 
Vanheusden van UHasselt benadrukte in de media dat dit een zeer actueel onderwerp is, 
wat het gemakkelijker maakt om een samenhangend studieprogramma op te zetten. In de 
toekomst ziet hij ook mogelijkheden voor een opleiding rond de Einsteintelescoop, die 
mogelijk in dat grensgebied zou worden gevestigd.
De masteropleiding zou een flexibel programma bieden waarbij studenten delen van hun 
studie aan verschillende universiteiten volgen. Er wordt nog overwogen of het een één- of 
tweejarige opleiding wordt, waarbij studenten bijvoorbeeld zes maanden aan een 
universiteit studeren en daarna zes maanden aan een andere. Daarnaast zou de opleiding 
niet alleen academische kennis, maar ook culturele en taalkundige vaardigheden 
bevorderen, gezien de verschillende talen en culturen van de betrokken landen. Dat kan 
de studenten helpen om later in de regio aan het werk te gaan en niet alle vakken hoeven 
bovendien in het Engels gegeven te worden, om zo de lokale verankering te versterken.
Rector Vanheusden is ook zeer optimistisch over de timing. Volgens hem zou de opleiding 
als alles goed verloopt er al over twee jaar kunnen zijn.
1. In Nederland zijn de vertegenwoordiger van de universiteit Maastricht en de 
verantwoordelijke gedeputeerde van de Nederlandse provincie Limburg al in gesprek 
gegaan met de Nederlandse minister van Onderwijs.
Is UHasselt al met de minister in gesprek gegaan over het project? 
Zo ja, wat waren de conclusies? Welke verdere stappen moeten er vervolgens nog 
worden gezet? 
Zo niet, staat dat overleg nog gepland?
2. In de schoot van een eerdere bespreking in de commissie Onderwijs van 20 oktober 
2022 werd door Karolien Grosemans gesuggereerd om te onderzoeken hoe we met 
ons Limburgs academisch onderwijs nauwer kunnen gaan samenwerken met andere 
universiteiten en vooral met nabije hogeronderwijsinstellingen net over de grens, zoals 
Maastricht, de Technische Universiteit Eindhoven of de Rheinisch-Westfälische 
Technische Hochschule in Aken. 
In een latere zitting van de commissie op 5 oktober 2023 vroeg ik in het kader van een 
vraag omtrent het toekomstperspectief voor het Limburgse hoger onderwijs aan 
minister Weyts of hij daar toekomst in zag en of hij ter zake een faciliterende rol zag 
weggelegd voor de regering. Minister Weyts had zeker oren naar die betere 
samenwerking en somde enkele al bestaande goede voorbeelden op, maar bleef ietwat 
op de vlakte in hoeverre hij er een faciliterende rol in kon en/of wilde spelen.
In het Vlaamse regeerakkoord heeft de huidige minister als nieuwe minister van 
Onderwijs ingeschreven dat we in Vlaanderen moeten toewerken naar “een hedendaags 
en rationeel opleidingsaanbod. De focus komt te liggen op een betere territoriale 
spreiding van het aanbod en maximale instellingsoverstijgende samenwerking en 
overleg tussen de hogeronderwijsinstellingen en het afnemend veld.” In het 
actualiteitsdebat omtrent de regeerverklaring heb ik de minister opgeroepen om dan 
ook effectief werk te maken van een ruimer, rijker en performant hoger onderwijs in 
Limburg. Dit betreft zowel een ruimer aanbod van het Vlaamse 
hogeronderwijslandschap, sterke regionale synergieën faciliteren tussen onze 
hogeronderwijsinstellingen, bedrijven en andere relevante publieke werkgevers alsook 
kansen benutten tot die internationale samenwerking. Kort erna stelde de minister in 
de media dat het inderdaad belangrijk is dat UHasselt bijkomende richtingen krijgt en 
dat we het Limburgse hoger onderwijs beter moeten positioneren in het kader van het 
tegengaan van de braindrain in Limburg.
a) In hoeverre ziet de minister in dat kader van verkennen en realiseren van nadere 
samenwerking tussen Limburgs academisch onderwijs en nabije buitenlandse 
hogeronderwijsinstellingen voor deze Vlaamse Regering en voor haarzelf een 
(faciliterende) rol weggelegd?
b) Welke initiatieven heeft de regering ter zake mogelijk al genomen? Welke eventuele 
extra initiatieven wil de minister in de toekomst nog nemen in dat verband?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 62 van 25 oktober 2024
van ROOSMARIJN BECKERS
1. Er zal binnenkort een overleg plaatsvinden.
2. Hogeronderwijsinstellingen kunnen op vele vlakken samen werken met andere 
instellingen, zowel met andere instellingen binnen de Vlaamse Gemeenschap als met 
buitenlandse instellingen. De keuze tot samenwerking behoort volledig tot de 
autonomie van de hogeronderwijsinstellingen. 
Het klopt dat in het Regeerakkoord is opgenomen dat we in Vlaanderen moeten 
toewerken naar “een hedendaags en rationeel opleidingsaanbod. De focus komt te 
liggen op een betere territoriale spreiding van het aanbod en maximale 
instellingsoverstijgende samenwerking en overleg tussen de 
hogeronderwijsinstellingen en het afnemend veld.”
Deze maatregel uit het Regeerakkoord zal later deze legislatuur het voorwerp zijn van 
verdere beleidsontwikkeling. 
