title: Drie- en vierwielers - Aanpassing wegcode
thema: Mobiliteit en Verkeer
pdf link: https://docs.vlaamsparlement.be/pfile?id=2062160
thema link: https://www.vlaamsparlement.be/parlementaire-documenten/schriftelijke-vragen/1813660
SCHRIFTELIJKE VRAAG
nr. 783
van KATRIEN SCHRYVERS
datum: 18 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Drie- en vierwielers  -  Aanpassing wegcode
In het koninklijk besluit betreffende het verkeersreglement staat duidelijk vermeld (artikel 
2.15.1, laatste lid) dat drie- en vierwielers die een breedte hebben van maximum 1 meter 
worden gelijkgesteld met fietsen. Wanneer de breedte van het rijwiel meer dan 1 meter 
bedraagt, is de bestuurder van het rijwiel verplicht om dezelfde regels te volgen als een 
auto en op de rijbaan te rijden.
We stellen echter vast dat heel wat drie- en vierwielige fietsen vandaag beschikbaar op de 
markt, breder zijn dan één meter. Enkele voorbeelden zijn de Triobike, Van Raam, fietsen 
van bakfiets.nl. Allemaal zijn ze breder dan 1 meter net om het vervoer van personen 
mogelijk te maken. Daarbij is voldoende zitplaats essentieel voor het comfortabele vervoer 
van vaak kwetsbare personen:
- een elektrische riksja van bakfiets.nl heeft een breedte van 105 cm;
- een riksja van Van Raam heeft een breedte van 111 cm;
- een duofiets van Van Raam heeft een breedte van 113 cm;
- een rolstoelfiets van Van Raam heeft een breedte van 110 cm.
Met de beperking tot maximum 1 meter in artikel 2.15.1 van het verkeersreglement, 
worden verenigingen en dienstencentra die aan de slag gaan met bovenstaande drie- en 
vierwielers verplicht om dezelfde regels te volgen als een auto en op de rijbaan te rijden. 
Bij het vervoeren van personen met dergelijke aangepaste drie- en vierwielers creëren we 
onnodig een onveilige situatie voor vaak kwetsbare passagiers. Daardoor kan die vorm van 
mobiliteit niet altijd aangeboord worden, terwijl vervoer per fiets juist duurzamer is en 
beter voor het milieu dan het vervoer (van mindermobielen) met de wagen.
Nochtans ging Vlaanderen reeds aan de slag met een pilootproject voor 
fietsaanhangwagens. In het kader van een emissievrij stedelijk goederenvervoer, werd de 
wegcode tijdelijk aangepast en konden fietsaanhangwagens tot 1,20 meter breed zijn. Het 
project liep tot 1 mei 2023.
Tot slot verwijs ik graag naar mijn resolutie over een betere mobiliteit voor mensen met 
een verminderde mobiliteit, die unaniem werd goedgekeurd op 14 juni vorig jaar. In de 
resolutie vragen we ook meer aandacht voor buitenmaatse fietsen en fietsen die zijn 
aangepast aan mensen met een verminderde mobiliteit, zoals driewielers en 
rolstoelfietsen. Met een sterke toename van het functionele fietsgebruik in Vlaanderen 
mogen mensen met een verminderde mobiliteit niet achterblijven.
1. Hoe werd het pilootproject in het kader van emissievrij stedelijk goederenvervoer, 
geëvalueerd?
a) Kan die aanpassing in de wegcode (waarbij de breedte van fietsaanhangwagens 
tijdelijk mogelijk werd tot 1,20 meter) permanent behouden worden mits 
positieve wordt geëvalueerd?
b) Zullen er nog soortgelijke pilootprojecten worden georganiseerd?
2. Klopt het dat Vlaanderen eerder negatief staat tegenover een aanpassing van het 
koninklijk besluit, artikel 2.15.1, laatste lid, waardoor drie- en vierwielers tot 120 
centimeter worden gelijkgesteld met een fiets, zoals dat ook in buurlanden zoals 
bijvoorbeeld Nederland het geval is?
a) Om welke redenen is de minister eerder terughoudend in dit specifieke geval?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 783 van 18 maart 2024
van KATRIEN SCHRYVERS
Het pilootproject met brede fietsaanhangwagens ging van start op 28 november 2022 en 
loopt nog tot eind 2024 (met mogelijkheid tot verlenging). 
In juni 2023 vond een eerste evaluatie van het pilootproject plaats, waarbij gebruikers 
hun ervaringen met het gebruik van de brede aanhangwagens konden rapporteren. Op 
dat moment hadden 5 bedrijven een vergunning, waarvan er 2 aan de evaluatie 
deelnamen. 
Er werden bij de evaluatie geen ongevallen of verkeersovertredingen gerapporteerd. 
Occasioneel ondervonden gebruikers problemen, bv. in smalle straten of op drukke 
fietspaden. De meest opvallende conclusie was dat de deelnemers vaak op de rijbaan 
reden, ook waar fietspaden aanwezig zijn (merk op, voor dit pilootproject was het gebruik 
van fietspaden op wegen met een snelheidsbeperking van 50 km/u niet verplicht en 
mocht dus ook de rijbaan gebruikt worden). Redenen daarvoor waren de soms beperkte 
breedte en de algemene staat van het fietspad. Omdat slechts 2 bedrijven deelnamen 
aan de evaluatie, kunnen deze vaststellingen echter niet veralgemeend worden. Ik wacht 
dan ook het einde van het pilootproject af om hierover standpunten in te nemen.
