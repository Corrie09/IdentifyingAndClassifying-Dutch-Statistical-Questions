title: Zorgkassen - Audit
thema: Welzijn en Gezin
pdf link: https://docs.vlaamsparlement.be/pfile?id=2002155
thema link: https://www.vlaamsparlement.be/parlementaire-documenten/schriftelijke-vragen/1768024
SCHRIFTELIJKE VRAAG
nr. 23
van IMMANUEL DE REUSE
datum: 5 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorgkassen  -  Audit
In de beleidsnota Welzijn, Volksgezondheid, Gezin en Armoedebestrijding 2019-2024 geeft 
de minister aan dat er een grondige evaluatie moet gebeuren van de zorgkassen en meer 
bepaald op het gebied van de volgende aspecten: werking, efficiëntie, kwaliteit, 
transparantie en neutraliteit.
In de begrotingsuitvoering 2022 werd daarover nog het volgende gezegd: “We evalueren 
grondig de dienstverlening, transparantie en doelmatigheid van de zorgkassen aan de hand 
van een doorlichting door een onafhankelijke instantie. In 2022 kreeg deze opdracht verder 
vorm. We focussen hierbij op de werking van de zorgkassen met betrekking tot de 
zorgbudgetten, de mobiliteitshulpmiddelen en de residentiële ouderenzorg. De doorlichting 
zal bestaan uit een combinatie van procesaudit en financiële audit en zal doorgaan in 2023 
op basis van de jaarrekening 2022.”
1. Hoever staat de minister met de uitrol van dat beleidspunt?
2. Zijn er al voorbereidende vergaderingen geweest en zo ja, met wie? Wat zijn de 
resultaten van die meetings en bestaan daarover rapporten?
3. Is er al een onafhankelijke instantie aangeduid die de uitvoering voor haar rekening 
moet nemen? Zo ja, wie en hoever staat die instantie vandaag met de uitwerking ter 
uitvoering van de audit? Zo niet, tegen wanneer zal die instantie aangeduid worden?
4. Indien er nog geen stappen zijn ondernomen, hoe komt dat en zal de minister 
initiatieven nemen om dat punt uit het regeerakkoord te realiseren? Zo ja, binnen 
welke termijn?
5. Kan de minister garanderen dat die evaluatie zeker nog dit jaar wordt afgerond en er 
deze legislatuur nog de nodige aanpassingen gedaan worden?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 23 van 5 oktober 2023
van IMMANUEL DE REUSE
1. Voor deze audit heeft het Agentschap Vlaamse Sociale Bescherming in overleg met 
Audit Vlaanderen een geschikte en onafhankelijke opdrachtnemer gezocht. De 
opdracht werd toegekend aan PWC binnen de raamovereenkomst 2019/HFB/OP/52630 
‘Raamovereenkomst voor de ondersteuning bij de uitvoering van auditopdrachten of 
zelfstandig uitvoeren van auditopdrachten’. In overleg met de opdrachtnemer werd 
ervoor gekozen de auditscope af te bakenen in een voorstudie met workshops. Deze 
fase is afgerond.
Nu de auditscope is afgebakend is het de bedoeling de auditeerbaarheid na te gaan in 
een pilootfase. Elke auditvraag zal via roll out bij alle zorgkassen onderzocht worden. 
Er wordt een globaal eindrapport opgemaakt tegen 1 maart 2024. 
2. Er hebben voorbereidende vergaderingen met het Agentschap Vlaamse Sociale 
Bescherming en de zorgkassen plaatsgevonden met als resultaat volgende finale 
auditvragen.
a. De opdrachtnemer brengt de componenten van de financiële rapportering (enkel 
S-bladen) van de pijlersubsidies door de zorgkassen aan VSB in kaart en valideert 
het bestaan, de volledigheid en de correctheid van de gerapporteerde 
tegemoetkomingen, alsook hun toewijzing aan het juiste werkingsjaar. De 
financiële audit geeft aanbevelingen voor het efficiënter maken van de toewijzing 
van de voorschotten vanuit een digitaal oogpunt en identificeert opportuniteiten 
tot automatisering van de bestaande processen.
b. De opdrachtnemer auditeert de terugvorderingsprocessen van onterecht 
toegekende zorgbudgetten die door de zorgkas worden gehanteerd, inclusief de 
procedures om deze terugvorderingen door te sturen naar VSB. De opdrachtnemer 
evalueert hierbij zowel het ontwerp van de procescontroles als de operationele 
effectiviteit in lijn met de handleiding vooropgesteld door het VSB.
c. De opdrachtnemer analyseert de financiële informatie onderliggend aan de 
jaarrekening van de zorgkassen in functie van behaalde financiële resultaten ten 
opzichte van de ingezette middelen over de laatste 5 boekjaren en brengt 
voornaamste financiële ratio’s en trends in kaart.
d. De opdrachtnemer brengt de types van samenwerking tussen de zorgkassen en 
de mutualiteiten, exclusief de Vlaamse Zorgkas, in kaart, en evalueert de mate 
waarin voor deze samenwerking ook overeenkomsten zijn afgesloten.
Verder identificeert de opdrachtnemer de (types van) financiële transfers van de 
zorgkas naar de mutualiteit en valideert hun oorsprong en/of de link met de 
samenwerkingsovereenkomsten.
De opdrachtnemer evalueert de adequaatheid van de processen die aanwezig zijn 
om kostenefficiëntie te bewaken.
e. De opdrachtnemer evalueert de mate waarin het proces van rapportering van de 
huidige indicatoren i.k.v. de financiële responsabilisering geschikt is om de 
doelmatige aanwending van de middelen op te volgen. Verder formuleert de 
opdrachtnemer vanuit de financiële audit in nauw overleg met agentschap VSB 
aanbevelingen m.b.t. toekomstige indicatoren.
f. De opdrachtnemer gaat na of de zorgkas het COSO ERM-model adequaat 
geïmplementeerd heeft en geeft aan waar desgevallend remediëring vereist is. De 
opdracht omvat enkel de risico-identificatie, -evaluatie en -beheer;
g. De opdrachtnemer evalueert de mate waarin het instrument van de 40-vragenlijst 
geschikt is om de maturiteit van het interne controlesysteem op te volgen, of de 
antwoorden overeenstemmen met de realiteit ter plaatse en of opvolgacties zijn 
gepland n.a.v. het resultaat van de zelfevaluatie en de beoordeling van de revisor;
h. De opdrachtnemer brengt in kaart wat de voornaamste residuele strategische en 
operationele risico’s zijn en bekijkt in nauw overleg met agentschap VSB hoe die 
risico’s beter beheerst kunnen worden;
Dit traject is momenteel volop lopende. Er zijn nog geen rapporten ter beschikking.
3. Ik verwijs naar mijn antwoord op de eerste twee vragen. PWC is aangesteld als 
onafhankelijk opdrachtnemer. 
4. Bijkomend hebben er workshops met vertegenwoordigers van de zorgkassen 
plaatsgevonden. 
5. Ik verwijs naar mijn antwoord op de eerste vraag. 
6. Het is de bedoeling een globaal eindrapport te hebben tegen 1 maart 2024. 
