title: Damesvolleybal - Doorstroming talentvolle speelsters en invulling topfunctie
thema: Sport
pdf link: https://docs.vlaamsparlement.be/pfile?id=2033300
thema link: https://www.vlaamsparlement.be/parlementaire-documenten/schriftelijke-vragen/1792082
SCHRIFTELIJKE VRAAG
nr. 228
van ANNICK LAMBRECHT
datum: 8 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Damesvolleybal  -  Doorstroming talentvolle speelsters en invulling topfunctie
Op 8 november 2023 stelde ik de minister een vraag om uitleg (nr. 243) over de macht 
van bepaalde figuren binnen het damesvolleybal en de negatieve gevolgen daarvan voor 
de nationale ploeg en de clubcompetitie. Zo is het duidelijk dat al jarenlang het overgrote 
deel van de volleybaltalenten, die opgeleid worden in de Topsportschool in Vilvoorde, 
doorstromen naar één club: Asterix AVO Beveren. Die club is tegelijk de hofleverancier 
voor de nationale ploeg en ontvangt daarvoor ook een vergoeding per speelster die wordt 
geselecteerd voor de Yellow Tigers. De minister zei daarover het volgende: "Wij hebben 
Volley Vlaanderen gevraagd om een evaluatie uit te voeren met betrekking tot een ander 
deel van het verhaal, namelijk de beschuldiging die wordt geuit dat één volleybalclub wordt 
bevoordeeld." Daarnaast liet de minister blijken geen voorstander te zijn van een decumul 
betreffende het aantal op te nemen functies binnen het volleybal.
1. Is de evaluatie door Volley Vlaanderen rond de bevoordeling van één volleybalclub al 
afgerond? Zo ja, wat was de conclusie van het rapport en kan de minister dat rapport 
bezorgen? Zo niet, wanneer mogen we die evaluatie dan verwachten?
2. Hoe staat de minister zelf tegenover het feit dat één volleybalclub jaar na jaar het 
overgrote deel van de talentrijke speelsters uit de Topsportschool overneemt? Zou het 
volgens hem niet beter zijn voor de competitie als de betrokken speelsters verdeeld 
worden over meerdere topclubs?
3. Mag ik, aangezien de minister geen voorstander is van decumul binnen het 
damesvolley, aannemen dat hij geen probleem heeft met één persoon die zowel 
bondscoach, clubcoach als directeur binnen de Topsportschool volley is? Zo ja, waarom 
acht de minister dat geen te grote machtspositie binnen één sporttak?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 228 van 8 januari 2024 
van ANNICK LAMBRECHT
1. De nieuwe technische directeur werkt aan een volledige evaluatie van het integrale 
topsportbeleid van Volley Vlaanderen en wil dit voor de zomer afgerond hebben. 
2. De procedure waarbij spelers en speelsters vanuit de topsportschool doorstromen naar 
de clubs staat beschreven in een charter. Dat charter 
(https://volleyvlaanderen.be/uploads/file-galleries/2022-02-09-09-44-
4819950986.pdf) bepaalt aan welke voorwaarden een club moet voldoen om in 
aanmerking te komen voor een topsportschool-club statuut. Het gaat voornamelijk 
over het aanbieden van voldoende kwalitatieve trainingsuren die noodzakelijk zijn om 
te beantwoorden aan de noden van topsport. Momenteel zijn dit voor de dames Asterix 
AVO Beveren, VDK Bank Gent damesvolley en VC Oudegem. De procedure verloopt 
als volgt:
•In de periode maart/april wordt door de selectiecommissie bepaald welke 
spelers/speelsters erbij gebaat zouden zijn om het seizoen nadien in een club in de 
liga mee te spelen of extern te trainen.
•Vervolgens wordt aan de clubs gevraagd een dossier uit te werken waarin 
beschreven wordt op welke manier zij aan de voorwaarden uit het charter zullen 
voldoen. Dit wordt aan de technisch directeur bezorgd.
•Aan de clubs die aan het charter voldoen wordt de lijst bezorgd met 
spelers/speelsters die in aanmerking komen voor het topsportschool-club statuut 
en/of extern kunnen meetrainen.
•Geïnteresseerde clubs komen zich nadien voorstellen aan de 
spelers/ouders/topsportschool.
•De topsporter kiest ten slotte zelf of hij/zij hier al dan niet op ingaat en bij welke 
club.
Ook dit charter wordt momenteel herbekeken door de nieuwe technisch directeur 
topsport en de topsporttrainers en kan worden bijgestuurd indien nodig, op basis van 
een objectieve evaluatie. Er zijn ondertussen ook ouders en speelsters (zes ex-
leerlingen van de topsportschool) die spontaan gereageerd hebben op een artikel in 
de pers om te benadrukken dat zij nooit het gevoel hebben gehad in een bepaalde 
richting te zijn geduwd. 
3. In bepaalde ploegsporten vinden de competities van nationale ploegen plaats in 
specifieke timeframes of windows, tijdens een beperkte maar intensieve periode. 
Coaching van een nationale ploeg is in dit geval geen voltijdse functie gespreid over 
een volledig kalenderjaar, tenzij de sport/federatie het zich financieel kan permitteren 
om een topcoach fulltime te betalen zoals in het voetbal. Ook in andere ploegsporten 
zoals in hockey en basketbal is het, gezien de beperktere budgetten, gebruikelijk dat 
er combinaties worden gemaakt tussen de rol van (assistent) bondscoach, clubcoach 
en andere professionele activiteiten om een voltijds inkomen te genereren en om de 
nodige praktijkervaring en persoonlijke ontwikkeling te kunnen garanderen. Enerzijds 
is het belangrijk om geen algemene restricties op te leggen die nefast kunnen zijn voor 
topsport op basis van één case, anderzijds verdient het centraliseren van macht bij 
één persoon of een beperkt aantal personen natuurlijk onze volle aandacht. Hier kan 
de werking van een topsportcommissie, zoals die decretaal is vastgelegd, een 
antwoord op bieden door het opzetten van een objectief selectiesysteem, waar open 
en transparant wordt over gecommuniceerd, met duidelijke taken, rollen en 
verantwoordelijkheden voor iedereen die hierin betrokken is.
