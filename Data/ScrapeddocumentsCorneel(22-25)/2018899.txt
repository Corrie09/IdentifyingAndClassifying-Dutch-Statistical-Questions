title: Elektriciteitsleveringscontracten - Toekenning extra EAN-nummer of submeter
thema: Energie
pdf link: https://docs.vlaamsparlement.be/pfile?id=2018899
thema link: https://www.vlaamsparlement.be/parlementaire-documenten/schriftelijke-vragen/1780687
SCHRIFTELIJKE VRAAG
nr. 140
van PETER VAN ROMPUY
datum: 20 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Elektriciteitsleveringscontracten  -  Toekenning extra EAN-nummer of submeter
Deze vraag in opvolging van mijn schriftelijke vraag nr. 775 van 24 mei 2023 over de 
toekenning van een extra EAN-nummer of submeter. 
In het antwoord stelde de minister: 
“De VREG geeft aan dat zij verder willen onderzoeken waar de verschillende knelpunten 
zich bevinden en welke wijzigingen in regelgeving noodzakelijk zouden zijn om meerdere 
elektriciteitsleveringscontracten (al dan niet via submeters) verder te faciliteren in 
Vlaanderen. Het VEKA zal hierover ook in dialoog gaan met de VREG en mee bekijken 
welke regelgeving er mogelijks moet worden aangepast.”
Reeds op 1 januari 2023 leverde netbeheerder Fluvius hiertoe een visienota aan.
De regelgeving omtrent de plaatsing van de submeter is vandaag bijzonder strikt. Zo is 
plaatsing alleen toegestaan direct naast de oorspronkelijke meter. Daarnaast is de 
submeter meteen een tweede hoofdmeter. Dat kan veel kleiner en goedkoper uitgevoerd 
worden.
Daarnaast wordt de bestaande EU-Elektriciteitsrichtlijn (‘EMD’) herzien. In het voorstel van 
de Europese Commissie (14 maart 2023) wordt ook het recht voor afnemers om meerdere 
elektriciteitsleveringscontracten op een toegangspunt te hebben, versterkt.
1. Hoever staat de VREG met zijn onderzoek naar de knelpunten in functie van meerdere 
elektriciteitsleveringscontracten (al dan niet via submeters) in Vlaanderen? 
a) Welke stappen werden sinds de oplevering van de visienota van Fluvius gezet?
b) Wat zijn de (voorlopige) conclusies en verdere timing voor een eventuele vertaling 
in een wetgevend kader?
2. Hoever staat de aanpassing van de EU-Elektriciteitsrichtlijn? 
a) Welke elementen werden opgenomen in functie van meerdere 
elektriciteitsleveringscontracten (al dan niet via submeters)?
b) Wat is de verdere timing vanuit de EU? Evenals in functie van de omzetting ervan?
3. Welke mogelijkheden ziet de minister doorheen dit proces voor een submeter zonder 
dat dit een tweede hoofdmeter hoeft te zijn?
4. Welke mogelijkheden ziet de minister doorheen dit proces om de submeter (of 
tweede hoofdmeter) verder van de bestaande meter te plaatsen? 
5. Hoeveel residentiële installaties met een submeter of tweede hoofdmeter zijn vandaag 
al uitgevoerd?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 140 van 20 november 2023  
van PETER VAN ROMPUY
1. a) De Vlaamse Regulator voor de Energie- en Gasmarkt (VREG) geeft aan dat ze sinds 
het ontvangen van de visienota van Synergrid enkele eerste interne analyses 
uitgevoerd heeft waarbij de belangrijkste knelpunten in kaart werden gebracht. 
Volgens de VREG zou de bestaande regelgeving nog niet voldoende voorzien zijn op 
het faciliteren van meerdere leveringscontracten.
b) Om stromen van aparte delen van de binneninstallatie van de 
distributienetgebruiker te vermarkten, moet elke fysieke installatie eenduidig 
worden voorgesteld in de markt. Daarop introduceerde de VREG in 2019 het begrip 
‘allocatiepunt’ in het Technisch Reglement voor de Distributie van Elektriciteit in het 
Vlaamse Gewest (TRDE). Op decretaal niveau bestaat vandaag enkel het 
toegangspunt als concept om de relatie tussen netgebruikers en marktpartijen uit 
te drukken. Het toegangspunt krijgt in het Energiedecreet een veeleer ‘fysieke’ 
invulling – punt waar elektriciteit van het net wordt afgenomen en verbruikt, dan 
wel geïnjecteerd – en is als dusdanig niet geschikt om te voorzien in een correcte 
en eenduidige voorstelling van relaties tussen verschillende partijen in de markt, 
indien men uitgaat van meerdere leveringscontracten. 
Een eventuele aanpassing van het regelgevende kader voor meerdere 
elektriciteitsleveringscontracten en submeters kan bij voorkeur tegelijk met de 
omzetting van EMD 5 (zie punt 2a en 2b) naar Vlaamse regelgeving 
geïmplementeerd worden.
2. a) In het voorstel van de vijfde herziening van EU-elektriciteitsmarktwerking (EMD 5) 
wordt het bestaande artikel 4 (in de elektriciteitsrichtlijn - 2019/944) over vrije 
leverancierskeuze aangepast. In het aangepaste artikel wordt gesteld dat de 
lidstaten erop moeten toezien dat alle afnemers vrij zijn om op hetzelfde moment 
over meer dan 1 elektriciteitsleveringscontract te beschikken, en dat afnemers 
daarom recht hebben op meer dan 1 meet- en factureringspunt voor het centrale 
aansluitpunt voor hun terrein. Daarnaast is er in de elektriciteitsverordening ook 
een nieuw artikel 7c dat de ‘dedicated measurement device’ (DMD) oftewel het 
‘specifiek meettoestel’ introduceert. Dit gaat over een submeter of meter die 
verbonden is met een toestel of ingebed is in een toestel (bv. een warmtepomp) 
dat flexibiliteitsdiensten kan leveren. De gegevens uit dit ‘specifiek meettoestel’ 
kunnen gebruikt worden door distributienetbeheerders en 
transmissienetbeheerders in het kader van flexibiliteitsdiensten. Zowel voor 
meerdere elektriciteitsleveringscontracten als voor flexibiliteitsdiensten zullen dus 
submeters gebruikt kunnen worden. Daarbij zal nog bepaald moeten worden wat 
de technische specificaties van deze submeters zullen zijn en welke partijen deze 
zullen kunnen plaatsen.
b) Op 14 maart 2023 publiceerde de Europese Commissie een nieuw voorstel voor de 
herziening van de interne elektriciteitsmarktwerking. Op 14 september 2023 werd 
het rapport met amendementen op het voorstel van de Commissie vanuit het 
Europees Parlement goedgekeurd. Op 17 oktober 2023 werd er binnen de Europese 
Raad overeenstemming bereikt (algemene oriëntatie) over het voorstel tot 
herziening van de interne elektriciteitsmarkt. De trilogen tussen de Europese 
Commissie, de Raad en het Parlement onder leiding van het Spaanse 
voorzitterschap zijn gestart op 19 oktober 2023. Op 14 december hebben de 
Europese Commissie, de Raad en het Parlement een voorlopig akkoord bereikt over 
de herziening van de interne elektriciteitsmarkt. 
3. Voor submeters m.b.t. meerdere elektriciteitsleveringscontracten achter de meter zijn 
er verschillende opties mogelijk. De netbeheerder Fluvius zou de submeters kunnen 
plaatsen of eventueel kan er gewerkt worden met submeters van een derde partij. 
In elk geval is er nieuwe regelgeving nodig om afspraken vast te leggen over de 
verantwoordelijkheden voor deze meters en de data ervan (bijvoorbeeld op het vlak 
van validatie van de gegevens). Ook de captatie van de gegevens van meters van derde 
partijen zou nog moeten geïmplementeerd worden. Deze stappen zijn heel gelijkaardig 
aan wat er nodig is voor de ondersteuning van DMD (zoals voorzien in de 
elektriciteitsverordening). De verschillende vormen van submetering zouden dan best 
ook samen bekeken worden.
Een nieuw regelgevend kader rond submetering kan bij voorkeur tegelijk 
geïmplementeerd worden met de omzetting van EMD 5 naar Vlaamse regelgeving.
4. Momenteel is er een geen specifieke of strikte regelgeving over de plaatsing van 
submeters, behalve voor submeters of meters in het kader van flexibiliteit met een 
energieoverdracht. Fluvius geeft aan dat het bij een submeteropstelling, waarbij een 
tweede hoofdmeter achter een gemeenschappelijke beveiliging zit, belangrijk is dat de 
afstand tussen de hoofdmeter en submeter beperkt wordt omwille van veiligheid en 
fraudegevoeligheid.
5. Volgens Fluvius zijn er momenteel 20 actieve digitale meters in parallel met een 
bestaande digitale meter geplaatst.
