title: Mobiele zorgwoningen - Toepassing gewestelijke stedenbouwkundige verordening inzake hemelwater (2)
thema: Ruimtelijke ordening
pdf link: https://docs.vlaamsparlement.be/pfile?id=2018938
thema link: https://www.vlaamsparlement.be/parlementaire-documenten/schriftelijke-vragen/1780918
SCHRIFTELIJKE VRAAG
nr. 151
van KATRIEN SCHRYVERS
datum: 21 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Mobiele zorgwoningen  -  Toepassing gewestelijke stedenbouwkundige verordening inzake 
hemelwater (2)
Sinds augustus 2019 is het mogelijk om, met een gewone melding, een zorgwoning te 
creëren bij een bestaande hoofdzakelijk vergunde woning, bijvoorbeeld in een bestaand 
bijgebouw of in een tijdelijke constructie in de tuin. Volgens het Zorgdecreet van juni 2021 
moet de zorgunit voor haar voorzieningen (elektriciteit, drinkwater en afvalwater) volledig 
aangesloten zijn op de hoofdwoning.
Op 2 oktober 2023 trad het besluit van de Vlaamse Regering (BVR) van 10 februari 2023 
tot vaststelling van een gewestelijke stedenbouwkundige verordening inzake hemelwater 
in werking. In antwoord op mijn schriftelijke vraag nr. 46 van 13 oktober 2023 geeft de 
minister meer duiding bij de toepassing van dat besluit op zorgwoningen in een 
afzonderlijke unit.
De Hemelwaterverordening van 2023 is van toepassing op zorgwoningen, “tenzij het 
hemelwater dat erop valt op eigen terrein in de onverharde zone infiltreert zonder dat 
hiervoor een afvoersysteem moet worden aangelegd, met uitzondering van dakgoten en 
standpijpen”.
Wordt evenwel een afvoersysteem aangelegd, aangepast of uitgebreid, dan is men 
gehouden aan de verplichtingen van de Hemelwaterverordening van 2023, tenzij men, “als 
dat om specifieke redenen met betrekking tot de mogelijkheden van gebruik, wettelijke 
voorschriften of plaatselijke terreinkenmerken verantwoord of noodzakelijk is”, een 
vergunning met inbegrip van een uitzondering vraagt en krijgt.
1. Hoeveel vergunningen zijn al gevraagd respectievelijk verleend of geweigerd voor 
zorgwoningen in een nieuwe, tijdelijk verplaatsbare unit? Graag een opdeling per jaar, 
sinds het begin van de mogelijkheid in 2019.
2. Hoeveel uitzonderingen op de Hemelwaterverordening van 2023 zijn al gevraagd 
respectievelijk verleend of geweigerd voor zorgwoningen in een nieuwe, tijdelijke 
verplaatsbare unit? 
3. Welke beoordelingsmaatstaven gebruiken de advies- respectievelijk 
vergunningverlenende overheden, in casu en in concreto, bij het al dan niet toestaan 
van uitzonderingen op de Hemelwaterverordening van 2023? 
4. In welke stappen voorziet de minister desgevallend om te voorkomen dat zorgwonen 
in nieuwe en tijdelijk verplaatsbare wooneenheden ingevolge de bepalingen van de 
Hemelwaterverordening feitelijk onuitvoerbaar wordt?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 151 van 21 november 2023
van KATRIEN SCHRYVERS
1. Begin dit jaar publiceerde het Departement Omgeving een evaluatierapport van de 
procedures en regelgeving in de Vlaamse Codex Ruimtelijke Ordening (VCRO) die van 
toepassing zijn op zorgwonen. Veel van de door u gevraagde cijfers kunnen in dat 
rapport teruggevonden worden: 
https://omgeving.vlaanderen.be/nl/onderzoek-cijfers-en-geoloketten/evaluatie-van-
de-procedures-en-de-regelgeving-in-de-vcro-die-van-toepassing-zijn-voor-zorgwonen
Het rapport bevatte nog geen cijfers voor 2023, maar ik kan u wel al een aantal 
voorlopige cijfers geven. Dit jaar werden reeds 641 meldingen en 254 aanvragen voor 
een omgevingsvergunning voor zorgwonen ingediend in het Omgevingsloket. Het 
Omgevingsloket werd voor deze vraag op 23 november geconsulteerd. Uit ervaring 
weten we dat dit cijfer in december nog kan toenemen. Het aantal ingediende dossiers 
voor zorgwonen in tijdelijke verplaatsbare constructies nam in 2023 sterk toe, met 
voorlopig al een derde meer dossiers dan in 2022. Er werden dit jaar 146 meldingen 
geregistreerd voor een tijdelijke constructie en 29 aanvragen voor een 
omgevingsvergunning. Ook hier kunnen we mogelijks nog een stijging verwachten met 
dossiers die nog ingediend zullen worden in december. Er werd voor die dossiers akte 
genomen van 73 meldingen en 14 aanvragen werden vergund; 17 dossiers zijn nog in 
behandeling.
2. Deze informatie wordt niet gestructureerd bijgehouden en kan niet uit het 
Omgevingsloket worden gehaald.
3. De verordening zelf bevat het toetsingskader voor het toestaan van afwijkingen. U 
verwijst er zelf reeds naar in uw vraagstelling.
4. Er hebben mij nog geen signalen bereikt dat de verordening en de regeling rond 
tijdelijke zorgunits onuitvoerbaar zouden zijn.
