title: Werkgroep Institutionele Zaken - Overleg auteursrechten
thema: Cultuur
Media
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2051112
thema link: https://www.vlaamsparlement.be/parlementaire-documenten/schriftelijke-vragen/1806606
SCHRIFTELIJKE VRAAG
nr. 80
van KARL VANLOUWE
datum: 27 februari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Werkgroep Institutionele Zaken  -  Overleg auteursrechten
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting. 
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder andere een meer structureel en periodiek overleg op het vlak van het 
auteursrecht naar voren geschoven.
1. Graag een overzicht van alle overlegmomenten over het uitklaren van de 
problematieken van het auteursrecht. 
2. Graag een overzicht van de concrete output van die overlegmomenten.
3. Hoe evalueert de minister de bestaande bevoegdheidsverdeling met betrekking tot 
auteursrechten in globo en in welke mate is die verdeling voldoende aangepast aan de 
noden en de realiteiten van het media- en audiovisueel en literair cultuurlandschap in 
Vlaanderen? 
Deze vraag werd gesteld aan de ministers Jan Jambon (150), Benjamin Dalle (80)
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
GECOÖRDINEERD ANTWOORD
op vraag nr. 80 van 27 februari 2024
van KARL VANLOUWE
1. Op heden bestaan er een aantal mechanismen die moeten garanderen dat er overleg 
plaatsvindt tussen het Vlaamse en Federale niveau op het vlak van auteursrecht. Zo 
zijn er de interministeriële conferentie cultuur en de Raad voor de Intellectuele 
Eigendom (waarin de Vlaamse Gemeenschap vertegenwoordigd is). Deze 
overlegorganen komen voornamelijk op ad-hoc basis samen. In de schoot van de IMC 
Cultuur is recent de werkgroep ‘Lezen en boekeneconomie’ opgericht met 
vertegenwoordigers van de drie Gemeenschappen, die o.a. het auteursrecht 
behandelt. Namens de Vlaamse Gemeenschap zetelt Literatuur Vlaanderen in deze 
werkgroep. De werkgroep komt op regelmatige basis samen.
2. De output van de Raad voor de Intellectuele Eigendom bestaat uit adviezen gericht 
aan de federale minister die de intellectuele eigendom onder diens bevoegdheid heeft. 
De adviezen kunnen geraadpleegd worden op de website van de FOD Economie: 
https://economie.fgov.be/nl/themas/intellectuele-eigendom/instellingen-en-
actoren/raad-voor-de-intellectuele/adviezen-van-de-raad-voor-de
Als overlegorganen hebben de IMC Cultuur en de werkgroep ‘Lezen en 
boekeneconomie’ geen formele output. Binnen de interministeriële conferentie cultuur 
is het onderwerp auteursrecht aan bod gekomen in het kader van integratie van 
muziekstreaming-platforms in het Europese wetgevingskader en dat van de lidstaten. 
De ministers besloten dat er binnen elke gemeenschap een grondige analyse zal 
worden gemaakt van de inkomsten die artiesten ontvangen uit streaming en dat deze 
analyse met de andere gemeenschappen zal worden gedeeld. Ook in de werkgroep 
lezen en boekeneconomie kwam het auteursrecht aan bod. Daar werd tot nog toe 
gefocust op de fiscale regeling voor auteursrecht en naburige rechten, en werd het 
belang aangehaald van een goede afstemming tussen de gemeenschappen en de 
federale overheid.
3. Conform de huidige bevoegdheidsverdeling is het auteursrecht een zuiver federale 
bevoegdheid, met weliswaar een grote weerslag op enkele Vlaamse bevoegdheden. 
Zo wordt men ook binnen de beleidsvelden Cultuur, en Media vaak geconfronteerd met 
auteursrechten. Dit vloeit voort uit het feit dat het auteursrecht werd ingevoegd ter 
bescherming van (kunst-, audiovisuele-, en andere) werken, terwijl binnen de 
beleidsvelden Cultuur en Media net aandacht wordt gegeven aan de creatie en het 
gebruik van deze werken. 
Bovendien raakt de regelgeving omtrent auteursrechten steeds meer vervlochten met 
andere regelgeving, waarvoor Vlaanderen wel bevoegd is. Een voorbeeld is de 
digitaledienstenverordening (‘DSA’, gedeeltelijk omgezet in het decreet betreffende 
radio-omroep en televisie), die complementair is aan de richtlijn inzake auteursrecht 
in de digitale eengemaakte markt.
Het is echter belangrijk om erop te wijzen dat het auteursrecht vandaag de dag meer 
en meer geharmoniseerd wordt vanuit Europa (zowel rechtstreeks via verschillende 
richtlijnen, als onrechtstreeks via de rechtspraak van het Europese Hof van Justitie), 
met als gevolg dat de voornaamste beleidsbeslissingen inzake auteursrecht op het 
Europese niveau genomen worden.
