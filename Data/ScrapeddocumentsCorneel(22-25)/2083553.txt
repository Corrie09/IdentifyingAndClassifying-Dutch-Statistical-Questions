title: BAR-middelen (Brexit Adjustment Reserve) - Nieuwe visgronden
thema: Landbouw
Visserij
pdf link: https://docs.vlaamsparlement.be/pfile?id=2083553
thema link: https://www.vlaamsparlement.be/parlementaire-documenten/schriftelijke-vragen/1835559
SCHRIFTELIJKE VRAAG
nr. 14
van JASPER PILLEN
datum: 23 oktober 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
BAR-middelen (Brexit Adjustment Reserve)  -  Nieuwe visgronden
Op 23 september jl. vond de Europese Visserijraad plaats. Een van de topics die daar aan 
bod kwamen, is de relatie van de Europese Unie ten aanzien van het Verenigd Koninkrijk 
en Noorwegen. Na de Brexit is de toegang tot Britse visgronden én het verkrijgen van 
visserijrechten een stuk moeilijker geworden. In het bijzonder de Vlaamse vissers 
ondervinden daarvan moeilijkheden. Gedurende enkele jaren werd in de zogenaamde BAR-
middelen voorzien ter compensatie van lidstaten en regio’s (in casu Vlaanderen) die de 
grootste gevolgen van de Brexit ondervonden op het vlak van visserij. Zo werden 
bijvoorbeeld middelen toegekend aan twee projecten die werden ingediend door het 
Vlaams Instituut voor de Zee (VLIZ) over de toekomst van de Vlaamse visserij en mariene 
robotica.
1. Graag kreeg ik een overzicht van de aan Vlaanderen toegekende BAR-middelen.
2. Op basis van welke parameters werden die middelen verdeeld?
3. Waaraan werden de middelen concreet besteed?
4. Hoeveel van de middelen kwamen rechtstreeks ten goede van de individuele vissers?
5. Welke concrete resultaten heeft de besteding van de BAR-middelen tot nog toe 
opgeleverd?
6. Ten gevolge van de verminderde toegang en visserijrechten in Britse wateren, werd 
aangekondigd dat er gezocht zou worden naar nieuwe visserijgronden voor Vlaamse 
vissers. Dat is geen evidente oefening.
a) Welke initiatieven werden daaromtrent al genomen?
b) Welke concrete resultaten heeft dat opgeleverd?
c) Welke initiatieven staan er nog in de steigers in deze zittingsperiode?
HILDE CREVITS
VICEMINISTER-PRESIDENT VAN DE VLAAMSE REGERING EN VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
ANTWOORD
op vraag nr. 14 van 23 oktober 2024
van JASPER PILLEN
1-3.Het Agentschap Innoveren & Ondernemen (VLAIO) is beheerautoriteit voor BAR en 
valt onder de bevoegdheid Economie van minister-president Diependaele. Voor een 
volledig overzicht verwijs ik door naar collega Diependaele.
Specifiek voor visserij werden de middelen besteed voor :
- de reders, eigenaars en uitbaters van een vissersvaartuig, te compenseren voor 
meerkosten en minder opbrengsten veroorzaakt door de Brexit;
- investeringen en digitalisering aan boord die bijdragen aan een betere identificatie 
en traceerbaarheid en optimalisatie van de administratieve processen na Brexit;
- het ontwikkelen van alternatieve logistieke ketens om vis, gevangen nabij het 
Verenigd Koninkrijk, naar Vlaamse visveilingen te brengen alsook de begeleiding 
van de reders bij dit proces;
- compensatie voor reders die hun activiteiten stopgezet hebben.
4. Het doel van de toegekende middelen is om de eerste zware klappen door de Brexit 
op te vangen en de activiteiten van de Vlaamse visserij zoveel als mogelijk op peil te 
houden en aldus de werkgelegenheid in de sector te handhaven. Er werden geen BAR-
middelen rechtstreeks aan individuele vissers die als werknemer op een 
vissersvaartuig werken uitbetaald maar op een onrechtstreekse manier kwamen deze 
middelen hen wel ten goede.
5. Wat betreft het resultaat van de besteding van de BAR-middelen specifiek voor de 
visserijsector kan ik zeggen dat:
- door de compensatie aan de reders werd vermeden dat ze hun activiteiten 
stopzetten; 
- steun voor digitalisering aan boord van vissersvaartuigen heeft ertoe geleid dat 
het overgrote deel van de vloot uitgerust werd met de nodige hard- en software 
om de vangsten beter te kunnen registreren; 
- de steun voor het ontwikkelen van alternatieve logistieke ketens zorgde ervoor 
dat de reders vis gevangen in de Ierse Zee, de Keltische Zee of in hun gebruikelijke 
visgronden in Britse wateren kunnen verkopen in een Vlaamse visveiling. De 
klassieke doorvoer doorheen het Verenigd Koninkrijk heeft zich nog niet op grote 
schaal hersteld omdat het vrij moeilijk blijft en transport via Ierland wel goed 
loopt;
- door de compensatie voor stopzetting kwamen vangstrechten vrij die nadien 
konden opgenomen worden door de overige vissers die hun quota zagen dalen 
door de Brexit.
6. Om te kunnen vissen op ‘nieuwe’ visgronden’ moeten er visserijmogelijkheden en 
quota beschikbaar zijn. Bovendien zijn er met het Verenigd Koninkrijk ook afspraken 
om de visserijdruk op de ‘niet-quotasoorten’ niet te verhogen in vergelijking met de 
periode voor de Brexit. De Belgische visserij heeft na de Brexit de Noorse zone opnieuw 
opgezocht. De Belgische vissers hebben daar historische rechten. In 2022 hebben 5 
vaartuigen daar gevist waarvan 2 met de boomkor en 3 met de planken. Vanaf 1 
oktober 2022 werd door de Noorse overheid een boomkorverbod ingesteld voor de 
Noorse wateren. In 2023 werden 4 vismachtigingen en in 2024 werden 2 
vismachtigingen voor de Noorse zone uitgereikt aan plankenvissers. Recent gaf 
Noorwegen de toelating voor een pilootproject met één boomkorvaartuig dat onder 
wetenschappelijke begeleiding aan ‘precisievisserij’ gaat doen. Dit zal uitgevoerd 
worden in 2025. 
In overleg met quotacommissie zorgen we ervoor dat de jaarlijkse quota overal 
optimaal kunnen benut worden.
