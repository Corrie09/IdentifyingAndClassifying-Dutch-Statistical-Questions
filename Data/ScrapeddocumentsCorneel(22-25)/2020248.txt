title: Slecht afgestelde fietsverlichting - Maatregelen
thema: Mobiliteit en Verkeer
pdf link: https://docs.vlaamsparlement.be/pfile?id=2020248
thema link: https://www.vlaamsparlement.be/parlementaire-documenten/schriftelijke-vragen/1783607
SCHRIFTELIJKE VRAAG
nr. 296
van ANNICK LAMBRECHT
datum: 30 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Slecht afgestelde fietsverlichting  -  Maatregelen
Wie met de fiets in het donker rijdt, heeft ongetwijfeld al gemerkt dat de verlichting van 
tegenliggers vaak niet goed afgesteld is. Door die slecht afgestelde verlichting kan men 
tijdelijk verblind worden en kunnen er dus gevaarlijke situaties ontstaan. We vermoeden, 
want we kunnen het niet feitelijk vaststellen, dat het probleem zich voornamelijk voordoet 
bij elektrische fietsen waarbij de (vaak LED-) verlichting is aangesloten op de batterij van 
de fiets. In het geval van speedpedelecs, die een groeiend aandeel vormen van het huidige 
fietspark, is er nog een bijkomend probleem: die verlichting kan moeilijk worden aangepast 
omdat ze vaak verwerkt is in het frame van de fiets.
Gelet op het groeiende aantal fietsers in Vlaanderen, zal dit probleem in de donkere 
maanden waarin we ons nu bevinden wellicht gevaarlijke situaties creëren.
1. Welke maatregelen zal de minister op korte termijn nemen om het probleem aan te 
pakken? Overweegt ze een sensibiliseringscampagne te starten?
2. Welke maatregelen zal de minister op lange termijn nemen om het probleem aan te 
pakken? Overweegt ze om bijvoorbeeld in een wettelijk kader, als dat nog niet bestaat, 
te voorzien (zo het kan met handhaving)? Zal ze daarvoor contact opnemen met haar 
federale collega?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 296 van 30 november 2023
van ANNICK LAMBRECHT
1. Verkeerd afgestelde fietsverlichting kan tegenliggers inderdaad verblinden en zo voor 
gevaarlijke situaties zorgen. Het is dan ook belangrijk om fietsers hierover te 
informeren en sensibiliseren. Dat deden we in het afgelopen jaar bijvoorbeeld via de 
praktische gids ‘Veilig fietst het langst’, met tips en uitleg om veiliger en met meer 
vertrouwen te fietsen. In de brochure, die u hier online kan raadplegen, is er ook 
informatie opgenomen over fietsverlichting en de correcte afstelling. Daarnaast 
besteedt ook de Vlaamse Stichting Verkeerskunde (VSV) via haar 
communicatiekanalen aandacht aan het belang en het correct gebruik van het 
fietslicht, bijvoorbeeld via de website veilig verkeer. We nemen fietsverlichting in elk 
geval mee als aandachtspunt voor toekomstige communicatie-initiatieven en 
campagnes.
2. Er bestaat vandaag al een wettelijk kader inzake fietsverlichting. Artikel 30.3.1° van 
het verkeersreglement stelt dat “bereden rijwielen vooraan over een wit of geel licht 
moeten beschikken en achteraan over een rood licht”. Artikel 82.1.1. van hetzelfde 
reglement gaat over “Lichten en reflectoren” en stelt heel duidelijk in punt 1° dat 
“fietsers tussen het vallen van de avond en het aanbreken van de dag, en in alle 
omstandigheden wanneer het niet meer mogelijk is duidelijk te zien tot op een afstand 
van ongeveer 200 meter, vooraan en achteraan een niet verblindend vast licht of 
knipperlicht voeren. Vooraan moet het licht wit of geel zijn, achteraan rood.”
Aangezien duidelijk opgenomen staat dat verlichting niet mag verblinden, moeten 
gebruiker en fabrikant er alles aan doen om te vermijden dat verlichting bij gebruik 
zal leiden tot verblinding.
De politie controleert elk jaar tijdens de donkere dagen op fietsers en hun verlichting, 
maar dit gaat voornamelijk over de aan- of afwezigheid van fietsverlichting. Een 
inschatting maken over sterkte of afstelling is niet evident. Ik zal mijn administratie 
vragen om dit punt op te nemen tijdens een volgende interfederale ambtelijke 
werkgroep over de wegcodes.
