title: Innovatieve laadsystemen - Projectoproep
thema: Energie
Mobiliteit en Verkeer
pdf link: https://docs.vlaamsparlement.be/pfile?id=2012031
thema link: https://www.vlaamsparlement.be/parlementaire-documenten/schriftelijke-vragen/1774398
SCHRIFTELIJKE VRAAG
nr. 150
van SOFIE MERTENS
datum: 24 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Innovatieve laadsystemen  -  Projectoproep
Met het actieplan Clean Power for Transport (CPT) wil de Vlaamse overheid inzetten op de 
omschakeling naar zero-emissievervoermiddelen en vervoermiddelen aangedreven door 
alternatieve brandstoffen.
Begin september 2023 lanceerde het Departement Mobiliteit en Openbare Werken in het 
kader van het actieplan Clean Power for Transport een projectoproep voor innovatieve 
laadsystemen. Het gaat om proefprojecten die verkennend en innovatief van aard zijn, 
maar die na afloop opgeschaald kunnen worden. Projecten waarmee traditionele laadpalen 
worden uitgerold op privaat of openbaar domein komen dus niet in aanmerking.
Elke onderneming (bedrijf, instelling, organisatie) kan een aanvraag indienen voor zichzelf 
of met partners in een samenwerkingsverband. De projectvoorstellen kunnen worden 
ingediend tot en met 23 oktober 2023. De maximale subsidie per project bedraagt 300.000 
euro. Daarmee kan maximaal 40 procent van de uitgaven vergoed worden.
Er zijn vijf thema’s die in aanmerking komen:
- mobiele laadsystemen voor elektrische voertuigen;
- laadsystemen voor elektrische voertuigen binnen een energiemanagementsysteem, dat 
gevoed wordt door hernieuwbare energie die ter plekke wordt geproduceerd;
- innovatieve laadsystemen voor elektrische wagens waarbij de laadpunten gedeeld 
worden tussen diverse EV-rijders zonder dat ze publiek toegankelijk zijn;
- publiek toegankelijke innovatieve laadsystemen voor elektrische wagens op locaties 
waar niet in laadpunten voorzien kan worden via de concessies voor de uitrol van 
laadinfrastructuur;
- het management van voor deelwagens voorbehouden laadpalen op het openbaar 
domein.
1. Hoeveel aanvragen werden er in totaal ingediend? Graag een overzicht:
a) in totaal;
b) per gemeente;
c) per provincie;
d) per maand;
e) naargelang het aantal projecten per aanvrager;
f) naargelang de aard van de aanvrager (bedrijf, bestuur, organisatie, ...);
g) naargelang het thema.
2. Werden er nog aanvragen ingediend na de deadline van 23 oktober 2023? Zo ja, 
hoeveel?
3. Hoe zal de minister op de hoogte gebracht worden van de start, het verloop en de 
afronding van de projecten? Zullen er tussentijdse evaluatiemomenten ingepland 
worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 150 van 24 oktober 2023
van SOFIE MERTENS
1. a) Er werden 41 aanvragen ingediend.
b) De informatie is niet op niveau van gemeenten en provincies beschikbaar.
c) Zie hierboven.
d) Alle aanvragen werden ingediend in de maand september of oktober.
e) Enkele organisaties dienden meerdere projecten in. Het gaat om:
- Sparki met 4 projecten
- Gabriëls & Co met 3 projecten
- S.Air, UZE & Triple Living met elk 2 projecten
De andere organisaties/partijen dienden steeds één project in.
f) Er werd één project ingediend door een lokaal bestuur. De overige projecten 
werden ingediend door ondernemingen.
g) De indeling van de projecten naargelang het thema is als volgt:
Thema 1 8
Thema 2 26
Thema 3 3
Thema 4 3
Thema 5 1
2. Er werden geen aanvragen meer ingediend na het verstrijken van de deadline van 23 
oktober 2023.
3. Bij het indienen van de aanvragen werd de aanvangsdatum van de projecten reeds 
bekend gemaakt door de indieners. Halfweg de uitvoeringstermijn volgt er een 
tussentijdse rapportering door de indieners. Na het verstrijken van de 
uitvoeringstermijn worden de eindrapporteringen ingediend en volgt er een 
eindevaluatie.
