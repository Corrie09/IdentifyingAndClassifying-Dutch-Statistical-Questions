title: Huursubsidies scholen - Oproepen (2)
thema: Onderwijs en Vorming
pdf link: https://docs.vlaamsparlement.be/pfile?id=2016472
thema link: https://www.vlaamsparlement.be/parlementaire-documenten/schriftelijke-vragen/1779793
SCHRIFTELIJKE VRAAG
nr. 127
van BRECHT WARNEZ
datum: 16 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Huursubsidies scholen  -  Oproepen (2)
Het Agentschap voor Infrastructuur in het Onderwijs (AGION) heeft sinds 2016 al zes 
oproepen gelanceerd waarbij scholen een huursubsidie kunnen aanvragen om een gebouw 
te huren. De eerste vijf oproepen leverden 293 huursubsidiedossiers op. 
In het kader van de besparingen die ook het onderwijs moest doen, werd afgesproken om 
één oproep voor huursubsidies over te slaan en zo 5 miljoen euro minder uit te geven. De 
nieuwe oproep werd gelanceerd en scholen kregen tijd tot 15 september 2023.
De huursubsidienorm zal worden afgestemd op de financiële norm op het einde van de 
oproep. In de praktijk betekent dit dat de norm van augustus 2023 bepalend zal zijn. 
In het antwoord op mijn schriftelijke vraag nr. 39 van 12 oktober 2023 gaf de minister aan 
dat er 137 aanvragen binnen de zesde oproep zijn binnengekomen maar dat hij nog niet 
over resultaten beschikt. Hij gaf ook een overzicht per provincie en per onderwijsniveau 
van het budget dat in 2023 is gereserveerd voor al gerealiseerde huursubsidieprojecten. 
Daarom de volgende opvolgvraag.
Graag alle data in Excel beschikbaar stellen.
1. Kan de minister een overzicht geven van de resultaten van de zesde oproep voor 
huursubsidies in het onderwijs? Graag, in Excel, een overzicht per provincie, per 
project (school en adres) met vermelding van de jaarlijkse huurprijs, het aantal 
leerlingen dat gebruikmaakt van het te huren gebouw en het aantal vierkante meter 
per gebouw. Graag, waar van toepassing, vermelding van het aantal extra plaatsen.
2. Hoeveel dossiers van het totaalaantal ingediende dossiers zullen de subsidie krijgen?
a) Waar liep het mis bij de niet-geselecteerde dossiers?
b) Hoe apprecieert de minister het aantal aanvragen?
c) Is de langere wachttijd voor een oproep merkbaar bij het aantal aanvragen?
3. Wanneer zal de volgende en zevende oproep plaatsvinden?
a) Wordt het vroegere ritme opnieuw opgenomen?
b) Wanneer loopt deze aanvraagperiode dan af?
c) Welk budget reserveert de minister voor de volgende aanvraagperiode?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 127 van 16 november 2023
van BRECHT WARNEZ
AGION ontving 137 aanvragen binnen de zesde oproep voor huursubsidies. Op dit moment 
is het nog niet mogelijk om gegevens mee te delen of uitspraken te doen over een volgende 
oproep, gezien de verwerking van deze aanvragen volop lopende is.  
