title: Aantal zittenblijvende kleuters - Oorzaken en evolutie
thema: Onderwijs en Vorming
pdf link: https://docs.vlaamsparlement.be/pfile?id=2011795
thema link: https://www.vlaamsparlement.be/parlementaire-documenten/schriftelijke-vragen/1774517
SCHRIFTELIJKE VRAAG
nr. 80
van KOEN DANIËLS
datum: 24 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Aantal zittenblijvende kleuters  -  Oorzaken en evolutie
“3846 kleuters moesten vorig schooljaar hun derde kleuterklas nog een keertje overdoen”, 
zo beginnen een aantal artikels over het aantal zittenblijvers in de derde kleuterklas. Het 
aantal komt overeen met 1,5 procent. In het schooljaar 2014–2015 lag dat percentage op 
1,2 procent. Er is dus een kleine stijging merkbaar.
Vanuit allerlei actoren komen er verschillende verklaringen voor deze stijging. De Vlaamse 
onderwijsadministratie wijst naar de verlaging van de leerplicht naar 5 jaar en de 
verplichting van het aantal halve dagen waarop 5-jarige kleuters minstens aanwezig 
moeten zijn om toegang te krijgen tot het eerste leerjaar. Andere actoren wijzen dan weer 
naar de focus op de vraag of 6-jarigen wel klaar zijn voor het eerste leerjaar en de 
verhoogde focus op de kennis van het Nederlands.
Die focus op de kennis van het Nederlands wordt door de taaltest voor kleuters verhoogd. 
Dat is ingegeven door het feit dat onvoldoende kennis van het Nederlands voor kinderen 
die starten in de lagere school hun kansen op een succesvolle onderwijscarrière en een 
goede start in het lager onderwijs bedreigen. Maar toch mogen we de oorzaken van het 
zittenblijven van kleuters niet verengen tot de kennis van het Nederlands. Klassenraden 
hebben vaak een gegronde reden om een kind een jaar opnieuw te laten afleggen.
1. Hoe verklaart de minister de evolutie van het aantal kleuters dat een jaartje langer in 
het kleuteronderwijs blijft?
2. Wat zijn de voornaamste redenen om kleuters in het derde kleuterklas hun jaar te 
laten overdoen? In welke mate is de aanwezigheid van de kleuter gedurende het 
schooljaar de grootste bepalingsfactor om een jaar langer in het kleuteronderwijs te 
blijven?
3. In welke mate wordt, wanneer de kennis van het Nederlands het probleem is, gekozen 
voor een bijkomend taaltraject als voorwaarde voor het overgaan naar het eerste 
leerjaar?
4. Er wordt gesteld dat de komende jaren, door de focus op de kennis van het Nederlands, 
nog meer kleuters zullen moeten blijven zitten.
Hoe staat de minister daartegenover?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 80 van 24 oktober 2023
van KOEN DANIËLS
1-3.Wat de verklaring is voor de evolutie van het aantal kleuters die een jaartje langer in 
het kleuteronderwijs blijven, kan niet met zekerheid worden bepaald. De administratie 
heeft immers geen zicht op de adviezen van de klassenraden en dus evenmin op de 
argumenten om een leerling een schooljaar langer kleuteronderwijs te laten volgen. 
In het Vlaams Parlement worden regelmatig pleidooien gehouden voor de verlaging 
van de planlast. Indien we aan scholen zouden vragen om over de redenen van 
klassenraadsbeslissingen te rapporteren, zou dit opnieuw een verhoging van de 
planlast betekenen. Ik heb er alle vertrouwen in dat onze leerkrachten, directies en 
klassenraden hier niet lichtzinnig overgaan.  
Uit de cijfers van verschillende schooljaren blijkt wel dat onvoldoende aanwezige 
vijfjarigen meer blijven zitten. Voldoende aanwezigheid volgens de norm van 290 
halve dagen hangt dus duidelijk samen met zittenblijven. Echter, dat wil nog niet 
zeggen dat aanwezigheid op zich de enige belangrijke factor is. 
4. Kennis van het Nederlands is belangrijk voor de verdere onderwijsloopbaan van een 
leerling. Om de kennis van het Nederlands te verbeteren, worden veel initiatieven 
genomen. Zo wordt in november de KOALA-test afgenomen, precies met het oog op 
het nog kunnen remediëren van een aantal tekorten zodat leerlingen met een sterkere 
kennis van het Nederlands de lagere school kunnen aanvatten. Voor deze 
taalondersteuning wordt jaarlijks 12 miljoen euro extra uitgetrokken. Bovendien 
krijgen scholen die in de voorbije 3 schooljaren minstens éénmaal meer dan 50% 
leerlingen hebben met een andere thuistaal dan het Nederlands, 250 euro voor elk van 
deze leerlingen. Dit is een extra injectie van 20 miljoen euro per jaar. 
