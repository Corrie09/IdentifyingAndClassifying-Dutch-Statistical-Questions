title: Buitenschoolse kinderopvang - Controles kwaliteit en personeel door Zorginspectie
thema: Welzijn en Gezin
pdf link: https://docs.vlaamsparlement.be/pfile?id=2011150
thema link: https://www.vlaamsparlement.be/parlementaire-documenten/schriftelijke-vragen/1773986
SCHRIFTELIJKE VRAAG
nr. 63
van ILSE MALFROOT
datum: 20 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Buitenschoolse kinderopvang  -  Controles kwaliteit en personeel door Zorginspectie
IBO staat voor initiatieven buitenschoolse opvang, dat wil zeggen: voor- en naschoolse 
opvang, woensdagnamiddagen, schoolvrije dagen en vakanties of speelweken, voor 
kindjes van 3 tot 12 jaar oud.
Vanaf 2026 zal in de buitenschoolse kinderopvang 1 begeleider per 18 kinderen worden 
ingezet. Momenteel is de ratio voor de opvang van kinderen voor en na school van 3 tot 
12 jaar nog 1 op 14. 
Hieromtrent volgende vragen, gericht aan Zorginspectie.
1. Graag een overzicht van IBO’s die de voorbije 5 jaar (dus vanaf 2018) controle van 
Zorginspectie kregen. Daarbij graag de gegevens volgens: naam voorziening, 
gemeente, naam organiserend bestuur, adres locatie voorziening, type opvang, 
IKT/niet-IKT, datum inspectie (IKT: inkomenstarief).
2. Hoeveel IBO’s op het totaalaantal IBO’s kregen sinds 2018 geen controle van 
Zorginspectie?
3. Indien Zorginspectie niet langsgaat, op welke manier gebeurt de controle op kwaliteit 
van zorg/inzet personeel/aanwezige kinderen bij de IBO’s? 
4. Bij hoeveel van de gecontroleerde IBO’s bleek dat er meer dan 14 kinderen per 
begeleider werden opgevangen? Graag de aantallen en percentages.
5. Hoe evalueert de minister het controlesysteem binnen de sector van de buitenschoolse 
kinderopvang? 
6. Welke verbeterpunten zijn er volgens de minister?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 63 van 20 oktober 2023
van ILSE MALFROOT
1. Voor de inspectiebezoeken van 01/01/2018 tot 01/01/2022 aan de initiatieven 
buitenschoolse opvang (IBO): zie bijlage “IBO tot 2022”.
Sedert 01/01/2022 werden alle initiatieven buitenschoolse opvang (IBO) omgezet naar 
het “kwaliteitslabel kleuteropvang”. 
De gevraagde informatie m.b.t. IKT/niet-IKT kan niet worden gegeven gezien er bij 
IBO’s of voorzieningen met kwaliteitslabel kleuteropvang niet wordt gewerkt met het 
IKT systeem.
2. Zie bijlage “IBO tot 2022” met de gegevens van de 98 gebrachte inspectiebezoeken 
aan IBO’s. 
3. Eind 2022 vond een steekproefbevraging plaats bij locaties met een kwaliteitslabel 
kleuteropvang. Voor organisatoren waarbij tekorten werden vastgesteld, werd ofwel 
een plan van aanpak opgevraagd of een opdracht voor een bezoek van Zorginspectie 
aangemaakt. Deze steekproefbevraging zal herhaald worden bij andere locaties. 
Daarnaast worden klachten en meldingen die betrekking hebben op organisatoren met 
een kwaliteitslabel kleuteropvang steeds onderzocht. Naar aanleiding daarvan kan, 
indien nodig, een bezoek van Zorginspectie ter plaatse aangevraagd worden. 
4. Dit gaat om 8,16% van de inspectiebezoeken.
5. De minister heeft ervoor gezorgd dat er inspecteurs zullen bijkomen. 
6. Momenteel worden extra inspecteurs opgeleid en ingewerkt. Daarnaast werden er ook 
extra VTE voorzien in de begroting 2024. 
Vanuit Opgroeien zijn heel wat nieuwe klantenbeheerders zich aan het inwerken en 
wordt er extra ingezet op inhoudelijke ondersteuning betreffende opvolging van het 
kwaliteitslabel.
BIJLAGE
IBO tot 2022
