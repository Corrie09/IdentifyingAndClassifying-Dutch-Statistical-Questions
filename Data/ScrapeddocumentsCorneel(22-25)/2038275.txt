title: Europees voorzitterschap - Dierenwelzijnsevenement Call to Care for Animal Welfare
thema: Dierenwelzijn
Europese instellingen
pdf link: https://docs.vlaamsparlement.be/pfile?id=2038275
thema link: https://www.vlaamsparlement.be/parlementaire-documenten/schriftelijke-vragen/1800744
SCHRIFTELIJKE VRAAG
nr. 286
van ALLESSIA CLAES
datum: 2 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Europees voorzitterschap  -  Dierenwelzijnsevenement Call to Care for Animal Welfare
Het Europese voorzitterschap van België is ook het ideale moment om dierenwelzijn op de 
voorgrond te plaatsen. Vlaanderen, Wallonië en Brussel organiseerden met Call to Care for 
Animal Welfare daarom samen het eerste grote high-level evenement specifiek rond 
dierenwelzijn op Europees niveau.
1. Wat waren de algemene conclusies van dat evenement?
2. Hoeveel aanwezigen waren er op dat evenement?
3. Was was de kostprijs van dat evenement?
4. Hoe werd de kostprijs verdeeld tussen de 3 gewesten?
5. Zal de minister nog meer initiatieven nemen die kaderen in het Europese 
voorzitterschap?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 286 van 2 februari 2024
van ALLESSIA CLAES
1. Het evenement heeft een basis gelegd voor meer Europees beleid rond Dierenwelzijn. 
Zo verbond Eurocommissaris Stella Kyriakides zich ertoe om zich in te zetten voor de 
herziening van de dierenwelzijnswetgeving, waaronder de uitwerking van het 
burgerinitiatief “End the Cage Age”.
Er groeit steeds meer consensus dat veel dierenwelzijnsuitdagingen de draagkracht 
van individuele lidstaten overstijgen en een gemeenschappelijke Europese aanpak 
vereisen. Een Europees dierenwelzijnsbeleid kan een win-win-win worden, waarbij 
zowel de dieren, de mensen die voor dieren zorgen alsook de Europese Unie zelf 
winnen. Een voorbeeld: tijdens het panelgesprek over ‘dierenwelzijn en de 
economische rendabiliteit’ werd er geconcludeerd dat zowel de landbouwhuisdieren 
als landbouwers vandaag op hun limieten botsen. Betere dierenwelzijnsstandaarden 
en een transitie naar een ander soort veeteelt kunnen de huidige situatie dragelijker 
maken voor dieren én landbouwers.
Het evenement heeft ook de aandacht gevestigd op onderbelichte 
dierenwelzijnsthema’s op het Europese toneel, zoals de ethiek bij de kweek van 
honden en katten en het gebruik van nieuwe technologie. Hier werd geconcludeerd 
dat er nood is aan regelgeving om correcte honden- en kattenrassen te kweken door 
gezondheid te laten primeren en schadelijke fenotypen te beperken. Daarnaast 
kunnen we concluderen dat artificiële intelligentie een mogelijke oplossing kan bieden 
om illegale online advertenties van gezelschapsdieren gemakkelijker en sneller op te 
sporen. 
Verder bouwend op het evenement kunnen we in de komende maanden van het 
Europees voorzitterschap verder aandacht vragen voor dierenwelzijn. Het pleidooi 
voor een Europese Commissaris voor Dierenwelzijn in de volgende Commissie kan 
bijvoorbeeld steeds luider weerklinken. 
2. Er waren 275 aanwezigen. 
3. We komen momenteel uit op een bedrag van € 143.469,43 om verdeeld te worden 
tussen de 3 Gewesten. 
4. Het maximaal te betalen bedrag werd als volgt tussen de Gewesten verdeeld:
het Vlaamse Gewest 50%; 
het Waalse Gewest 35%;
het Brusselse Hoofdstedelijke Gewest 15%.
5. We zullen elke mogelijkheid aangrijpen om Dierenwelzijn hoger op de Europese 
agenda te krijgen, want dat is nodig. Daarnaast zullen we achter de schermen nu al 
doen wat mogelijk is om Europese regelgeving te verbeteren. Eind 2023 publiceerde 
de Europese Commissie twee voorstellen van verordening inzake de bescherming van 
dieren tijdens het vervoer en het welzijn van honden en katten en hun 
traceerbaarheid. Naast het “Call to Care for Animal Welfare” evenement worden de 
gepubliceerde voorstellen van de Europese Commissie behandeld binnen de 
Raadswerkgroepen Dierenwelzijn en zoötechniek. 
In onderling overleg met het Waalse en Brussels Hoofdstedelijk Gewest werd beslist 
om het voorstel inzake het welzijn van honden en katten en hun traceerbaarheid als 
primair te behandelen. Dit voorstel is voornamelijk gebaseerd op onze eigen 
wetgeving waardoor wij over de geschikte expertise beschikken om dit voorstel te 
behandelen.
Indien het voorstel inzake honden en katten kan worden afgerond binnen de Raad 
van de Europese Unie, wordt overgegaan tot de behandeling van het voorstel inzake 
het welzijn van dieren tijdens het vervoer. 
