title: Hoger onderwijs - Duurtijd tot de uitputting van leerkrediet
thema: Onderwijs en Vorming
pdf link: https://docs.vlaamsparlement.be/pfile?id=2016481
thema link: https://www.vlaamsparlement.be/parlementaire-documenten/schriftelijke-vragen/1780474
SCHRIFTELIJKE VRAAG
nr. 135
van BRECHT WARNEZ
datum: 16 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hoger onderwijs  -  Duurtijd tot de uitputting van leerkrediet
In Vlaanderen is het systeem van leerkrediet van toepassing. Dat betekent dat een student 
bij aanvang van zijn of haar studies 140 studiepunten krijgt en die inzet om vakken op te 
nemen. Als hij/zij slaagt, krijgt hij/zij de desbetreffende studiepunten terug. Als een 
student geen studiepunten meer overheeft om in te zetten om vakken op te nemen, kan 
die niet meer verder studeren en geen nieuw academiejaar meer starten.
Uit het antwoord op mijn schriftelijke vraag nr. 677 van 30 juni 2022 blijkt dat in het 
academiejaar 2020-2021 van 6673 unieke studenten het leerkrediet was uitgeput (minder 
dan of gelijk aan 60 leerkrediet overhouden) terwijl ze nog geen bachelordiploma 
behaalden. Bij 1179 unieke studenten was het leerkrediet uitgeput zonder een 
masterdiploma te hebben behaald.
Ik stel deze vraag in opvolging van mijn vraag nr. 826 van 22 september 2022.
Graag alle data in Excel.
1. Na hoeveel jaar (gemiddeld) blijkt het leerkrediet te zijn uitgeput voor de studenten 
die nog geen masterdiploma behaalden maar minder dan of gelijk aan 60 leerkrediet 
overhouden?
2. Na hoeveel jaar (gemiddeld) blijkt het leerkrediet te zijn uitgeput voor de studenten 
die nog geen bachelordiploma behaalden maar minder dan of gelijk aan 60 leerkrediet 
overhouden?
3. Hoe beoordeelt de minister die cijfers?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 135 van 16 november 2023
van BRECHT WARNEZ
1. Voor alle studenten die academiejaar 2021-2022 eindigden met een uitgeput 
leerkrediet (lager of gelijk aan 60) zonder een masterdiploma te behalen berekenden 
we het aantal jaren tussen de eerste inschrijving in een master of master na 
professionele bachelor en het academiejaar 2021-2022. Het gaat hier dus niet over de 
periode vanaf hun eerste inschrijving in het hoger onderwijs of hun eerste inschrijving 
in een bacheloropleiding. Die studenten zitten gemiddeld al 2,20 jaar in een 
masteropleiding wanneer hun leerkrediet uitgeput raakt. 
2. Voor alle studenten die academiejaar 2021-2022 eindigden met een uitgeput 
leerkrediet (lager of gelijk aan 60) zonder een bachelordiploma te behalen berekenden 
we het aantal jaren tussen de eerste inschrijving in een academische of professionele 
bachelor en het huidige academiejaar. Die studenten zitten gemiddeld al 4,90 jaar in 
een bacheloropleiding wanneer hun leerkrediet uitgeput raakt.
3. Bij aantreden als minister van onderwijs, stelde ik vast dat te veel studenten het hoger 
onderwijs teleurgesteld verlaten zonder diploma. Het leerkrediet bleek geen afdoende 
systeem te zijn. Bijgevolg nam ik met het decreet van 15 juli 2022 over de instroom 
en het optimaliseren van de studie-efficiëntie in het hoger onderwijs nieuwe 
maatregelen met betrekking tot de studievoortgangsbewaking die in werking treden 
vanaf het academiejaar 2023-2024. De bepalingen worden vijf jaar na de 
inwerkingtreding ervan geëvalueerd.
