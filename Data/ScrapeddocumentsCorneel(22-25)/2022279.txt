title: Wateroverlast IJzerbekken - Mobiele pompen en noodgemaal
thema: Natuur en Milieu
pdf link: https://docs.vlaamsparlement.be/pfile?id=2022279
thema link: https://www.vlaamsparlement.be/parlementaire-documenten/schriftelijke-vragen/1784385
SCHRIFTELIJKE VRAAG
nr. 327
van STIJN DE ROO
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Wateroverlast IJzerbekken  -  Mobiele pompen en noodgemaal
De Vlaamse Waterweg heeft het initiatief genomen - naar aanleiding van de droogtesituatie 
in 2019 - om, in afwachting van de installatie van vaste pompen, via een 
aanbestedingsopdracht mobiele pompen in te huren die op afroep geplaatst kunnen worden 
op sluizen.
In het bericht van de Vlaamse Waterweg van 15 november 2023 lezen we dat de totale 
pompcapaciteit van de geplaatste mobiele pompen aan de Ganzepoot tot 20 m³/sec werd 
opgedreven en dat ze continu zouden draaien tot het waterpeil in het IJzerbekken opnieuw 
genormaliseerd is.
Het positieve effect van de mobiele pompen op de waterafvoer van de IJzer naar zee is 
grandioos. Op de waterafvoercurve van Waterinfo in het meetpunt Keiem is de afvoer maar 
liefst van 55 m³/sec naar 100 m³/sec gestegen. Sedert de start van de metingen in 1998 
kwamen er bij voorgaande overstromingen afvoerpieken tot maximum 58 m³/sec voor.
1. Aangezien de mobiele pompen laattijdig werden geplaatst, namelijk wanneer de 
Westhoek verzopen was, rijst de vraag of een tijdige inschakeling begin november de 
overstromingsramp grotendeels had kunnen voorkomen? De werking van een gemaal 
start immers bij een alarmpeil en zelfs bij een weersvoorspelling.
2. Herhaaldelijk werd er in het verleden al gewezen op de noodzaak van het plaatsen van 
een noodgemaal aan de Ganzepoot. 
Wat is de reden dat er nog altijd geen noodgemaal werd geplaatst?
3. Zullen de mobiele pompen in de toekomst, voor de waterbeheersing van het 
IJzerbekken, opnieuw ingeschakeld kunnen worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 327 van 1 december 2023
van STIJN DE ROO
De verklaring voor deze ongezien hoge debieten ligt bij de ongezien hoge waterstanden 
die er waren en die het water door de ingedijkte IJzer tussen Diksmuide en Nieuwpoort 
geperst hebben. Op de bovenloop van de IJzer heeft De Vlaamse Waterweg nv (DVW) 
meetreeksen die teruggaan tot in de jaren ’30 van de vorige eeuw. De huidige ongezien 
hoge maximale peilen lagen maar liefst 40 cm hoger dan de hoogste peilen in onze 
meetreeksen, met als resultaat ook de hoogste debieten.
Dit is tevens eenvoudig vast te stellen in de grote variatie in het debiet dat in Keiem 
(halfweg tussen Diksmuide en Nieuwpoort) gemeten werd.
Gedurende de hele periode dat exact dezelfde pompcapaciteit in werking was, fluctueerde 
het debiet van 50m³/s naar 100m³/s en terug naar 50m³/s, zonder dat er iets aan het 
lozingsregime of pompcapaciteit op de Ganzenpoot veranderd werd.
Het enige wat varieert in correlatie met deze debieten is het opwaarts peil op de IJzer.
1. Het al dan niet vroeger of massaler inschakelen van pompen had deze 
overstromingsramp niet (ook niet grotendeels) kunnen voorkomen. 
Het is een misvatting dat er op de Ganzenpoot maar gedurende de helft van de dag 
water gravitair geloosd wordt (bij laag water) en de andere helft van de dag alles dicht 
staat en er niets geloosd wordt en er enkel maar gepompt kan worden.
In de realiteit is het zo dat deze verhouding gedurende de recente 
overstromingsperiode ongeveer 1 op 5 was: per getij-cyclus van 12u wordt er ongeveer 
10u gravitair geloosd en slechts 2u alleen met de pompen.
Daarnaast bedraagt het debiet dat gravitair geloosd wordt gemiddeld 120m³/sec, alle 
pompcapaciteit die in zee loost samengeteld (DVW en Civiele Bescherming) komt op 
ongeveer 20m³/sec effectief geloosd debiet uit.
M.a.w. de pompen die er op de Ganzenpoot geïnstalleerd waren, loosden gedurende 
1/5 van de tijd aan 1/6 van het debiet.
Er werd dus, met de gigantische pompcapaciteit die er stond, een verhouding 1/30 
afgepompt van wat als volume water gravitair geloosd werd. Dit komt overeen met de 
verhouding dat 1 dag gravitair lozen gelijk staat aan het effect van 1 maand pompen. 
Per dag werd de voorbije periode in totaal net geen 9 miljoen m³ geloosd, waarvan er 
ongeveer 290.000 m³ afgepompt werd, al de rest werd afgevoerd via gravitaire lozing. 
Pompen op de Ganzepoot, zoals deze werden geplaatst, konden deze watersnood zoals 
we hebben meegemaakt onmogelijk voorkomen.
2-3.De locatie en impact van het voorzien van extra tijdelijke of permanente 
pompinstallaties op diverse locaties, niet enkel te Nieuwpoort, zullen worden bekeken 
in navolging van het actieplan Weerbare westhoek. In elk geval wensen we in te zetten 
op het vergroten van de capaciteit om zowel gravitair als getij-onafhankelijk water 
weg te krijgen naar zee, en dit is op diverse locaties en met verschillende methodes.
Naast de uitwatering naar zee moet ook rekening gehouden worden met het afwateren 
van water richting de kustzone. Dit neemt ook tijd in beslag en méér pompen op één 
locatie betekent daardoor niet dat er een snellere afwatering uit de Westhoek wordt 
gefaciliteerd.
