title: Studietoelagen universitair en hoger onderwijs - Aanvraagprocedure en uitbetaling
thema: Onderwijs en Vorming
pdf link: https://docs.vlaamsparlement.be/pfile?id=2080017
thema link: https://www.vlaamsparlement.be/parlementaire-documenten/schriftelijke-vragen/1834322
SCHRIFTELIJKE VRAAG
nr. 28
van BRECHT WARNEZ
datum: 17 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Studietoelagen universitair en hoger onderwijs  -  Aanvraagprocedure en uitbetaling
Studenten aan de universiteit en hogeschool hebben recht op een studietoelage als ze aan 
de voorwaarden voldoen. Dat is een financiële steun om de soms hoge kosten van de 
universiteit of hogeschool deels te dekken en iedereen die hogere studies wil doen, dat te 
kunnen laten doen. Vaak duurt het lang voor studenten de toelage krijgen of wordt ze zelfs 
niet aangevraagd, ook al heeft men er recht op. Dat is een probleem want studeren is duur 
en de meeste kosten van het academiejaar doen zich voor in de eerste maanden, 
bijvoorbeeld cursussen aankopen of een treinabonnement verlengen.
In het antwoord op mijn schriftelijke vraag nr. 12 van 2 oktober 2020 aan minister Weyts 
kreeg ik tabellen waarin duidelijk stond wanneer de uitbetaling van studietoelagen 
gebeurde (tabel 4.1 tot en met 4.2). Maar die tabellen gaan maar tot het academiejaar 
2021-2022. We zagen al dat door de automatisering de procedure en de uitbetaling sneller 
gebeurden dan voorheen, maar door het gebrek aan recentere cijfers kunnen we niet 
inschatten of die positieve trend is aangehouden.
Graag alle data in Excel beschikbaar stellen.
1. Wanneer gebeurt de uitbetaling van de studietoelagen? Graag een indeling tussen de 
op eigen initiatief opgestarte aanvragen en automatisch opgestarte dossiers, per 
maand waarin de aanvraag gebeurde, dan wel het dossier werd opgestart. Met andere 
woorden, hoeveel tijd zit er tussen aanvraag en uitbetaling? Graag op dezelfde manier 
(tabel 4.1 tot en met 4.2) als bij schriftelijke vraag nr.12 van 2 oktober 2020. Graag 
voor de academiejaren 2022-2023, 2023-2024 en 2024-2025.
2. Hoe zal de minister de doelstelling van de vorige minister van Onderwijs Weyts halen, 
namelijk de uitbetalingstermijn beperken tot twee weken na de inschrijving, nu er een 
beroep zal worden gedaan op het Vlaams Agentschap voor de Uitbetaling van Toelagen 
in het kader van het Gezinsbeleid (VUTG)?
3. Heeft de minister een inschatting van hoeveel studenten wel recht hebben op een 
studietoelage, maar ze niet aanvragen wegens bijvoorbeeld ingewikkelde administratie 
of onwetendheid?
a) Hoe denkt de minister die ‘non-take-up groep’ te verkleinen?
b) Op welke manier worden de studentenvoorzieningen (STUVO’s) ingezet om 
studenten daarbij te begeleiden?
c) Ziet de minister nog kansen of nood aan maatregelen om daaraan te verhelpen?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 28 van 17 oktober 2024
van BRECHT WARNEZ
U stelt in uw inleiding dat het “vaak lang duurt voor studenten de toelage krijgen of wordt 
ze zelfs niet aangevraagd”. Een snelle toekenning is inderdaad van groot belang. Daarom 
zetten we met het regeerakkoord in op het alsmaar sneller uitbetalen van de 
studietoelagen. We slagen daar ook in. Voor het academiejaar 2024-2025 ontvingen 
47.000 studenten al hun studietoelage binnen de maand na de start van het academiejaar. 
Dat is meer dan 7 op de 10 studenten oftewel 4 keer zo snel dan aan de start van vorige 
legislatuur.
1. De cijfers waar u naar vraagt staan al verschillende jaren ter beschikking van het brede 
publiek op www.studietoelagen.be onder het luik ‘Professionals’. 
2. Dienaangaande zijn afspraken gemaakt in het regeerakkoord welke nog het voorwerp 
zullen uitmaken van verdere beleidsontwikkeling. Ik zal hierover overleggen binnen de 
schoot van de Vlaamse Regering. Zodra daar een beslissing is genomen kan verdere 
duiding worden gegeven.
3. Er bestaan geen gegevens over een eventuele non-take-up. Evenmin zijn er indicaties 
bekend bij de administratie dat er zich dienaangaande grote problemen zouden stellen.
 
