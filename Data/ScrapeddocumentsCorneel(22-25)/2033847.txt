title: De Lijn - Aansluiting van buslijnen op treinen aan station Genk
thema: Mobiliteit en Verkeer
pdf link: https://docs.vlaamsparlement.be/pfile?id=2033847
thema link: https://www.vlaamsparlement.be/parlementaire-documenten/schriftelijke-vragen/1796305
SCHRIFTELIJKE VRAAG
nr. 517
van JOHAN DANEN
datum: 18 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Aansluiting van buslijnen op treinen aan station Genk
Ik wil de minister graag een vraag stellen over de onderstaande situatie, die betrekking 
heeft op heel wat inwoners die naast het voormalige bustraject van lijn 11 wonen (lijn 
Maaseik - Genk). Mogelijk zijn ook andere reizigers die na hun busrit de trein in Genk willen 
nemen, gevat.
Het nieuwe vervoersplan schafte de bewuste lijn 11 en heel wat haltes die op het traject 
lagen, af. 
De flexbus is de nieuwe oplossing. In theorie althans, want als men die wil reserveren, 
krijgt bijvoorbeeld een inwoner van Dorne voor een gewone werkdag een tijdsslot tussen 
6u20 en 6u50 te zien.
Dat ruime tijdsslot heeft als gevolg dat pendelaars die de trein in Genk willen nemen (bv. 
om 7u07), in de kou blijven staan. Want als de flexbus vroeg in het tijdsslot opdaagt, lukt 
dat. Als de bus echter tegen 6u50 arriveert, niet. 
Dat is voor die reizigers-pendelaars een grote achteruitgang. In Noord-Oost-Limburg rijden 
er al geen treinen, de treinen vanuit kopstation Genk hebben een lage frequentie. Als daar 
nog eens bijkomt dat pendelaars niet kunnen rekenen op hun flexbus (wegens het te ruime 
tijdsslot), wordt de facto voor hen het openbaar vervoer afgeschaft.  Er is wel de lijn 27 
Maaseik-Genk, maar die neemt een andere route, zodat heel wat inwoners die langs de 
voormalige lijn 11 wonen, daarmee niet geholpen zijn.
De vraag rijst ook waarom lijn 11 werd afgeschaft, vermits de vroege bus van 6u30 (met 
aansluiting op de trein in Genk om 7u07) toch wel een tiental reizigers telde.
1. Wat is de reactie van de minister op deze situatie?
2. Hoe kan gegarandeerd worden dat reizigers vanuit Noord-Oost-Limburg en meer 
specifiek zij die naast de voormalige lijn 11 wonen, hun aansluiting in Genk kunnen 
halen? 
3. Hebben andere buslijnen hetzelfde probleem wanneer reizigers hun trein in Genk 
moeten halen? Was er afstemming met de NMBS met betrekking tot de lijnen die 
vertrekken en aankomen aan het station van Genk?
4. Waarom werd lijn 11 afgeschaft - zeker de vroege rit - vermits die toch wel goed 
gebruikt werd?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 517 van 18 januari 2023
van JOHAN DANEN
1. Bij de reservatie van een flexrit kan men kiezen om een rit te boeken die ofwel 
rekening zal houden met een gekozen aankomstuur, of rekening zal houden met een 
gekozen vertrekuur. In dit voorbeeld is het dus voor de reizigers van belang om te 
reserveren i.f.v. hun aankomstuur aan Genk Station, bv. 7u. Dan zal de flexrit hier 
ook daadwerkelijk rekening mee houden en de aansluiting garanderen.
2. Met Flex (zie eerdere uitleg) of door het gebruik van een voorverplaatsing naar een 
andere (functionele) lijn.
3. Flex vervoer is opgebouwd volgens een reservatieprincipe waarbij de reizigers zelf 
aangeven waar ze wanneer dienen te zijn of willen vertrekken. De meeste streeklijnen 
(Kernnet en Aanvullend net) die via Genk station rijden, zijn cadanslijnen die zijn 
afgestemd op de treinknoop in Genk, en een bus-trein aansluiting garanderen. 
4. a) Lijn 11 werd in het geheel van Basisbereikbaarheid onder de loep genomen en 
aangepast, passend binnen het kader Basisbereikbaarheid. Voornamelijk op de 
ritten die in afstemming stonden met middelbare scholen, werd er een groter 
reizigersaantal geteld waardoor deze gedeeltelijk werden opgenomen onder het 
functionele netwerk via lijnen:
i. 273 As – Maaseik (in functie van scholen Maaseik)
ii. 275 Opoeteren – Genk (in functie van scholen Genk)
b) Tijdens de dalperiode, was het gebruik echter lager waardoor het VoM-Flex hier 
een betere oplossing zou kunnen bieden. Afhankelijk van de verplaatsing in de 
spits, kan ook hier het VoM-Flex een oplossing zijn (zie eerder).
