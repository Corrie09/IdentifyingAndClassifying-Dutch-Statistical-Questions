title: Subsidies volkstuinen - Projectaanvragen West-Vlaanderen
thema: Natuur en Milieu
pdf link: https://docs.vlaamsparlement.be/pfile?id=2009095
thema link: https://www.vlaamsparlement.be/parlementaire-documenten/schriftelijke-vragen/1773410
SCHRIFTELIJKE VRAAG
nr. 73
van BRECHT WARNEZ
datum: 19 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Subsidies volkstuinen  -  Projectaanvragen West-Vlaanderen
Volkstuinen zijn particuliere tuinen die niet nabij de eigen woning liggen, gaande van 
moestuinen tot siertuinen. Volkstuinen zijn een populair alternatief voor mensen die over 
weinig buitenruimte beschikken. In Vlaamse dorpskernen groeit de behoefte aan kleine 
volksinitiatieven door de verdichting. Ook in stedelijke omgevingen gaat de populariteit 
van volkstuincomplexen in stijgende lijn, maar worden ze vaak bedreigd door stedelijke 
herstructurering. In Vlaanderen zijn verschillende verenigingen bezig met volkstuinparken, 
zoals de Tuinhier vzw, die maar liefst 210 afdelingen en 21.000 leden telt.
Een volkstuin kan dienen als plaats voor ontmoeting, om lokaal voedsel te telen, bij te 
leren over moestuinieren en voor natuurlijke buitenbeleving. Op die manier dragen ze bij 
tot een gezonde leefstijl en mentaal welzijn. Ze hebben echter nooit een commercieel 
oogmerk en zijn niet bedoeld als overnachtingslocatie. 
In het kader van deze lokale en collectieve functie die een volkstuin kan vervullen, werd 
de oproep ‘volkstuinen’ gelanceerd. Buurtbewoners die zelf voedsel willen produceren, 
ontmoeting en samenwerking in de buurt willen bevorderen en actief willen inspelen op 
het verbeteren van de mentale en fysieke gezondheid, konden een aanvraag indienen om 
een subsidie te ontvangen. Voor deze subsidie werd de term ‘volkstuin’ ruim 
geïnterpreteerd: zolang het een plaats is waar mensen samen kunnen tuinieren, komt de 
tuin in aanmerking.
Graag alle data in Excel beschikbaar stellen. 
1. Is er in een mechanisme voorzien om ervoor te zorgen dat volkstuinprojecten na 
verloop van tijd blijven bestaan en niet na een bepaalde periode ten onder gaan?
2. Wordt de sociale impact van de al gesubsidieerde volkstuinen na voorgaande 
projectoproepen nog steeds gegarandeerd? 
Zo ja, hoe volgt de minister dat op? 
Zo niet, welke maatregelen neemt de minister om deze garantie toch in te bouwen?
3. Wordt er rekening gehouden met de geografische spreiding van gesubsidieerde 
volkstuinen om ervoor te zorgen dat zowel stedelijke als landelijke gebieden profiteren 
alsook dat er een evenwicht over Vlaanderen ontstaat?
4. Hoe wordt de samenwerking tussen verschillende volkstuinprojecten en -verenigingen 
aangemoedigd om kennisuitwisseling en synergie te bevorderen?
5. Hoeveel unieke projectaanvragen werden voor de provincie West-Vlaanderen 
ingediend voor de oproep volkstuinen 2023? Graag een omschrijving van elk project 
met daarbij het aangevraagde bedrag per project. 
a) Hoeveel van deze West-Vlaamse projecten liggen voor maximum 50% in een 
centrumstad? 
b) Welke van deze aangevraagde projecten doen voor meer dan 50% een beroep op 
de subsidie van de Vlaamse overheid? 
6. De goedgekeurde projecten worden bekendgemaakt in december 2023. 
Heeft de minister zicht op de timing waarbinnen deze projecten ook effectief 
gerealiseerd zullen zijn? 
7. De minister maakt dit jaar opnieuw 249.000 euro vrij. 
Acht de minister dat bedrag voldoende om alle in aanmerking komende projecten te 
subsidiëren?
Zo niet, welke stappen onderneemt de minister om het budget te verhogen in de 
toekomst? 
8. Hoe organiseert de minister de evaluatie van het sociale gebeuren van de volkstuinen 
nadat de projectaanvraag werd goedgekeurd? 
9. Plant de minister een nieuwe oproep of nieuwe initiatieven in dit kader en welke timing 
hanteert ze daarvoor? 
10. Worden er middelen toegewezen aan educatieve programma's binnen deze 
volkstuinprojecten om de kennis over moestuinieren en duurzame landbouwpraktijken 
te vergroten of is het een voordeel voor de projectaanvraag als deze geïmplementeerd 
worden in het voorstel?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 73 van 19 oktober 2023
van BRECHT WARNEZ
1. In het kader van de oproep verwachten we dat de aanvragers de projecten voor een 
periode van minstens 8 jaar in stand houden. Dit is opgenomen in het oproepreglement 
en er moet bij indiening van een projectaanvraag een verklaring van de aanvrager 
toegevoegd worden die deze intentie weergeeft.
2. In de evaluatiestudie volkstuinen die werd uitgevoerd in 2020 werd onderzocht in 
hoeverre de doelstellingen van de subsidie (periode 2012-2018) behaald werden, 
waaronder ook de sociale impact.
In de aanvraag formuleren de aanvragers hun eigen doelstellingen en parameters of 
indicatoren waarmee ze deze doelstellingen zullen opvolgen. Aan het einde van de 
looptijd wordt hierover gerapporteerd in de eindrapportering.
3. Bij de beoordeling van de projectaanvragen wordt geen rekening gehouden met de 
geografische spreiding van de projecten die geselecteerd worden. De kwaliteit en 
ambitie van de projecten en de lokale inbedding is belangrijker dan hun geografische 
ligging. Centrumsteden komen niet in aanmerking voor deze projectoproep.
4. In juni 2023 organiseerde de Vlaamse Landmaatschappij (VLM) een inspiratie- en 
uitwisselingsmoment voor de projecten uit de oproepen van 2021 (gestart begin 2022) 
en 2022 (gestart begin 2023). De belangrijkste doelstelling van dit moment is 
uitwisseling tussen de projecten faciliteren zodat ervaringen gedeeld kunnen worden 
en projecten van elkaar kunnen leren hetgeen tot synergiën kan leiden en de 
kwalitatieve uitvoering van de projecten ten goede zal komen.
5. Er werden drie projectaanvragen ingediend in de provincie West-Vlaanderen voor de 
oproep van 2023. Een overzicht van de aanvragen met omschrijving en aangevraagd 
bedrag kan onderaan gevonden worden. Al deze projecten liggen buiten de 
centrumsteden. Twee van de drie projecten vragen voor meer dan 50% subsidies aan, 
één project diende geen begroting in bij de aanvraag.
6. De voorziene startdatum voor de projecten is 1 januari 2024. De uitvoeringstermijn 
van de projecten bedraagt maximaal 3 jaar. Indien nodig kan deze termijn verlengd 
worden met maximaal 12 maanden. De verwachting is dus dat alle goedgekeurde 
projecten uitgevoerd zullen zijn tegen ten laatste 31 december 2027.
7. Het voorziene bedrag van 249.000 euro is voor de oproep van 2023 voldoende om alle 
in aanmerking komende projecten te subsidiëren. Uiteraard zullen de projecten vooraf 
beoordeeld worden door de jury. Een aanvraag geeft immers niet automatisch recht op 
financiering. 
8. Het sociale gebeuren wordt opgenomen in de projectbeschrijving en uitgevoerd door 
de volkstuinen zelf. In de eindrapportering wordt daarover verslag uitgebracht.
9. Op dit moment is nog niet beslist of er in 2024 een oproep zal volgen. Het inspiratie- 
en uitwisselingsmoment dat georganiseerd werd in het voorjaar van 2023 zal in 2024 
een vervolg kennen.
10.Het aspect rond leren van elkaar en leren van experten maakt deel uit van de 
doelstellingen van de oproep en zit dan ook vervat in de beoordelingscriteria waarop 
de projecten beoordeeld worden. Zowel wat betreft de doelstellingen van de projecten 
zelf als wat betreft de samenstelling van de partnerschappen is ‘leren, inspireren en 
begeleiden’ een belangrijk onderdeel.
Aanvulling op vraag 5: Een overzicht van de aanvragen die ingediend werden in de 
provincie West-Vlaanderen met omschrijving van het project en aangevraagd bedrag:
1. de Luwte – vzw UNIE-K - De Waaiberg – Hooglede
Samenvatting aanvraag:
UNIE-K De Waaiberg biedt dag- en woonondersteuning voor volwassenen met een 
fysieke meervoudige beperking al dan niet aangeboren en voor volwassenen met 
een niet aangeboren hersenletsel. Op het domein ligt een kale grasvlakte. Een 
ideale plek om er een therapeutische tuin in te richten. Zo’n tuin biedt
• beleving en rust: verbeteren van het welzijn en de gezondheid van de bewoners, 
de medewerkers en bezoekers,
• ontmoeting: bewoners met familie en de plaatselijke gemeenschap (buurt, 
bezoekers, schoolkinderen …),
• activiteiten: tuinieren voor de bewoners op hun maat (fruit, kruiden, bloemen en 
moestuinieren in verhoogde bakken …) en activiteiten voor de buurt,
• leren: belang van gezonde voeding, zelf opkweken van kruiden, fruit, groenten 
en bloemen en ze leren gebruiken; op maat van onze bewoners, maar ook voor de 
buurt.
De tuin komt tegemoet aan de wensen van de bewoners en andere betrokkenen. 
Dit project zet in op de zintuigen, is duurzaam en zo biodivers mogelijk. In de 
uitwerking hebben we aandacht voor bijen - en vogelvriendelijk plantgoed en 
werken we met eetbare bessen en kruiden. 
Deze plaats zorgt voor rust, ontspanning en ontprikkeling. Je vindt er bovendien 
verkoeling, wat niet onbelangrijk is in deze tijden van klimaatopwarming. Dankzij 
de verhoogde bakken tuinieren bewoners op hun maat.
Gevraagde subsidie: 20.000,00 euro
2. Bieland – Gemeente Wingene – Wingene
Samenvatting aanvraag:
Sedert het najaar van 2021 is een gemeentelijke bijenwerkgroep actief met de 
exploitatie van het bloemenzaadwinningsperceel “Bieland”, een uniek initiatief in 
Vlaanderen.
Op een oppervlakte van 4000 vierkante meter worden een 30-tal verschillende 
bloemensoorten geteeld (zie https://www.wingene.be/bieland). Het opzet van 
Bieland is het oogsten van zaden om elders in de gemeente op openbare percelen 
in te zaaien en het kosteloos aanbieden van bloemenzaad voor particuliere tuinen.
Met dit initiatief willen we inwoners opnieuw aansporen om een perkje met wilde 
bloemen in hun tuin te voorzien. De bloemen leveren voedsel voor vlinders en bijen. 
Bijen zijn van onschatbare waarde en zorgen voor bestuiving en vruchtzetting van 
drie vierde van alle voedingsgewassen. Zonder bijen … geen bloemen in de tuin, 
geen appelen aan de bomen, geen tomaten en aardbeien. Zonder deze 
kruisbestuivers verdwijnen ook heel wat wilde planten.
In het voorjaar van 2023 konden geïnteresseerde inwoners voor het eerst 
bloemenzaad bestellen voor de eigen tuin. In totaal mochten we 252 bestellingen 
ontvangen, goed voor 1 hectare bijkomende bloemen in particuliere tuinen.
Een volgende stap die we - via de middelen uit deze projectoproep - willen nemen 
is het omvormen van het bloemenzaadwinningsperceel tot een echte volkstuin 
waarbij zo veel mogelijk inwoners, maar ook scholen en verenigingen mee 
betrokken worden. Dit zowel op vlak van educatie, exploitatie maar ook ontmoeting. 
Vandaag is het bloemenzaadwinningsperceel vooral het werkterrein van de 
gemeentelijke bijenwerkgroep. We willen deze openstellen voor al wie ruimte zoekt 
om te ontmoeten en/of zich wil inzetten in het kader van de biodiversiteit.
Met de projectaanvraag willen we divers materiaal aankopen voor de exploitatie 
van het perceel (bosmaaier, zwadmaaier, schudfrees), een groot bijenhotel 
installeren, educatief materieel aankopen, zitbanken plaatsen en een afdak plaatsen 
met omheining voor het plaatsen van enkele bijenkasten. Daarnaast willen we ook 
specifieke ontmoetingsactiviteiten organiseren en sensibiliseren over het belang 
van bijen.
Gevraagde subsidie: 18.750,00 euro
3. Geestig en Beestig – Campus SBC Nieuwpoort – Nieuwpoort
Samenvatting aanvraag:
Een educatieve schoolmoestuin om leerlingen kennis te laten maken met de 
oorsprong, de groei en de ontwikkeling van groenten, fruit en kruiden.
Gevraagde subsidie: niet ingevuld, de aanvraag kon niet tijdig en volledig 
opgemaakt worden.
