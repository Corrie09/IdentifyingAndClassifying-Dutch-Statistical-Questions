title: VRT-zenders - Zichtbaarheid ouderen
thema: Media
pdf link: https://docs.vlaamsparlement.be/pfile?id=2005622
thema link: https://www.vlaamsparlement.be/parlementaire-documenten/schriftelijke-vragen/1769135
SCHRIFTELIJKE VRAAG
nr. 8
van MEYREM ALMACI
datum: 9 oktober 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
VRT-zenders  -  Zichtbaarheid ouderen
Collega Marius Meremans stelde op 23 april jl. al een vraag in de commissie over senioren 
in de media. In de BHO bij de key performance indicators (KPI's) wordt een onderscheid 
gemaakt in leeftijdsgroepen wat betreft publieksbereik, maar niet wat betreft diversiteit op 
het scherm, zo stelde hij. De minister antwoordde dat de VRT een meer representatieve 
en genuanceerde beeldvorming ambieert en zich engageert om mensen meer inclusief te 
tonen, en niet enkel in functie van hun specifieke handicap, geaardheid, achtergrond, 
leeftijd, enzovoort. Het team Diversiteit en Inclusie gaat daarover ook in overleg met 
instanties zoals de Vlaamse Ouderenraad, om de representatie en toegankelijkheid van het 
VRT-aanbod te versterken. Meten is weten. 
De Vlaamse Ouderenraad schrijft echter op zijn website dat de VRT niet transparant is over 
diversiteitscijfers m.b.t. ouderen. Niettegenstaande er elk jaar een onafhankelijke meting 
gebeurt, worden de cijfers m.b.t. leeftijd op het scherm niet publiek gemaakt. Zo wordt 
een degelijk open debat verhinderd, zegt de Vlaamse Ouderenraad.
Blijkbaar bestaan de cijfers wel want via die diversiteitsmonitor-onderzoeken geeft de VRT 
ieder jaar de opdracht aan de Universiteit Antwerpen en de Universiteit Amsterdam om de 
diversiteit op het scherm gedetailleerd in kaart te brengen, ook voor 65- en 80-plussers.
1. Hoe beoordeelt de minister de reactie van de Vlaamse Ouderenraad?
2. Is de minister van mening dat cijfers betreffende de representatie van ouderen op 
VRT-zenders nodig zijn om een helder debat te voeren over de aanwezigheid van 
verschillende ouderengroepen op die zenders? Waarom wel/niet?
3. Kunnen de cijfers van de diversiteitsonderzoeken van 2021 en 2022 bekendgemaakt 
worden, aangezien ze aanwezig blijken? Waarom wel/niet?
4. Tijdens de bespreking van het Jaarverslag 2022 werd duidelijk dat de VRT-kijker ouder 
is. 
De VRT zet goed in op jongeren, maar welke concrete inspanningen worden geleverd 
om de huidige kijker vast te houden?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 8 van 9 oktober 2023
van MEYREM ALMACI
1-2.Ik begrijp de oproep van de Vlaamse Ouderenraad. Het is moeilijk om aandacht te 
vragen voor een bepaalde problematiek als er geen transparantie is over de cijfers, 
die nochtans beschikbaar zijn. De gedetailleerde resultaten van de diversiteitsmonitor 
worden inderdaad niet publiekelijk bekendgemaakt, maar wel gedeeld met de 
belangenverenigingen, ook met de Vlaamse Ouderenraad. 
3. VRT maakt jaarlijks, conform haar beheersovereenkomst, de diversiteitsresultaten 
bekend over schermaanwezigheid van vrouwen, personen met een handicap en 
personen met buitenlandse afkomst. Dat doet zij in haar jaarverslag. De VRT is niet 
verplicht om de cijfers betreffende de zichtbaarheid van de verschillende 
leeftijdsgroepen te delen in haar jaarverslag.
4. Aangezien het bereiken van jongeren momenteel een prioriteit is voor de publieke 
omroep, is het logisch dat zij net extra inspanningen levert om die bevolkingsgroep te 
bereiken. Maar VRT bereikt evengoed de oudere doelgroep en rapporteert hierover ook 
jaarlijks in haar jaarverslag. Zo bereikte zij in 2022 wekelijks 95,2% van de 65-
plussers. 
VRT voert een diversiteit- en inclusiebeleid waarbij ook aandacht gaat naar de manier 
waarop sommige bevolkingsgroepen aan bod komen in een programma. Dat betekent 
dat het Team Diversiteit regelmatig de verschillende redacties wijst op het belang van 
de representatie van de groep. Zo bijvoorbeeld wordt er dan aandacht besteed aan 
het feit dat vooral oudere vrouwen vaak sterk ondervertegenwoordigd zijn in 
programma’s.
Tegelijk worden ouderen niet enkel voorgesteld in een context van zorg of beperkingen 
maar worden actieve ouderen net meer voorgesteld. Recente voorbeelden tonen 
duidelijk aan dat diverse VRT-programma’s oog hebben voor het aan bod laten komen 
van ouderen op een inclusieve manier. Dit gebeurt op het vlak van representatie (zoals 
in Ik heb het u letterlijk juist gezegd, Switch, Hotel Romantiek, First Dates, Thuis, 
Homo universalis, Iedereen beroemd, enzovoort) maar evengoed door inspanningen 
inzake digitale inclusie die iedereen, maar zeker ook ouderen, tracht te helpen om 
digitale toepassingen te gebruiken (zoals Digiwatte? met praktische uitleg over digitale 
applicaties).
