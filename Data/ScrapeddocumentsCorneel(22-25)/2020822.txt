title: Sociale woonactoren - Raamovereenkomst voor buitenlands eigendomsonderzoek
thema: Wonen
pdf link: https://docs.vlaamsparlement.be/pfile?id=2020822
thema link: https://www.vlaamsparlement.be/parlementaire-documenten/schriftelijke-vragen/1784421
SCHRIFTELIJKE VRAAG
nr. 84
van GUY D'HAESELEER
datum: 1 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale woonactoren  -  Raamovereenkomst voor buitenlands eigendomsonderzoek
Sinds 15 maart 2021 kunnen sociale woonactoren gebruikmaken van het raamcontract van 
de Vlaamse Maatschappij voor Sociaal Wonen (VMSW) om onderzoeksbureaus aan te 
stellen voor de opsporing van fraude met buitenlandse eigendommen. Die onderzoeken 
worden enkel uitgevoerd op basis van een ‘vermoeden’ van buitenlandse eigendommen bij 
sociale huurders. Inmiddels besliste de minister het raamcontract met 1 jaar te verlengen 
op basis van het aantal uitgevoerde onderzoeken en de resultaten, alsook de positieve 
ervaring bij de sociale verhuurders.
Uit het antwoord op mijn schriftelijke vraag nr. 310 van 28 maart 2023 bleek dat slechts 
34 sociale huisvestingsmaatschappijen (SHM’s) en 2 sociale verhuurkantoren (SVK’s) 
onderzoeken hebben laten uitvoeren naar het bezit van buitenlandse eigendommen bij 
sociale huurders. Het aantal sociale woonactoren die effectief onderzoeken laten uitvoeren, 
stagneert.
Uit het antwoord op de schriftelijke vragen in het kader van de bespreking van de begroting 
2024 konden we vaststellen dat op 910 gevoerde onderzoeken er 469 een bewijs leverden 
van buitenlands onroerend bezit. Meer dan de helft van de gevoerde onderzoeken heeft 
dus een positief resultaat. 
Op 30 januari 2023 werd een nieuwe bevraging verstuurd om te polsen naar de 
vervolgstappen die de verhuurders namen in geval van een positief onderzoeksresultaat.
Op 16 februari 2023 werd een nieuwsbrief verstuurd naar alle sociale verhuurders, waarin 
de raamovereenkomst nogmaals in de kijker werd geplaatst. 
De minister stelde in antwoord op mijn voorafgaande schriftelijke vraag dat het op dat 
moment nog te vroeg was om het effect van de bewuste nieuwsbrief te zien.
1. Hoeveel sociale huisvestingsmaatschappijen (SHM’s)/woonmaatschappijen hebben 
inmiddels gebruikgemaakt van de raamovereenkomst? Kan de minister inmiddels wel 
een positief effect zien van de nieuwsbrief of blijven een groot aantal van de 
SHM’s/woonmaatschappijen volharden in het niet voeren van onderzoeken en/of het 
gebruiken van het raamcontract?
2. Hoeveel onderzoeken hebben er per SHM/woonmaatschappij plaatsgevonden? Graag 
een overzicht, opgedeeld per SHM/woonmaatschappij en per provincie.
3. Hoeveel van die onderzoeken hadden een positief resultaat? Graag een overzicht, 
opgedeeld per SHM/woonmaatschappij en per provincie.
4. In welke landen zijn de onderzoeken uitgevoerd? Graag een overzicht met opdeling 
van het aantal per land, per SHM/woonmaatschappij en per provincie.
5. Welk bedrag werd er gemiddeld per onderzoek vanuit het door de minister 
vooropgestelde budget van 5 miljoen euro terugbetaald aan de 
SHM’s/woonmaatschappijen? Hoeveel werd er al in totaal uitbetaald aan de 
SHM’s/woonmaatschappijen vanuit het vooropgestelde budget?
6. Zijn er inmiddels meer dan 2 SVK’s die onderzoeken uitgevoerd hebben via het 
raamcontract? Wat was het resultaat van de onderzoeken?
7. Kan de minister een stand van zaken geven over de vervolgstappen die verhuurders 
gezet hebben na een positief onderzoeksresultaat? Kan hij daar meer duiding over 
geven? Hoeveel werden er effectief uitgezet? Werden er bedragen meegedeeld over 
terugvorderingen van de sociale korting? Blijkt daar al uit dat er nog aanpassingen of 
verbeteringen moeten worden doorgevoerd aan het raamcontract?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 84 van 1 december 2023
van GUY D’HAESELEER
1. Momenteel hebben 42 SHM’s/SVK’s/WM’s gebruik gemaakt van de raamovereenkomst. 
Sinds het uitsturen van de nieuwsbrief op 16 februari 2023 hebben ondertussen 5 
SHM’s/WM’s voor het eerst onderzoeken uitgevoerd via de raamovereenkomst.
2. Tot 1 december 2023 werden er 928 onderzoeken uitbetaald. De opsplitsing per 
SHM/WM en per provincie kan teruggevonden worden in bijlage 1.
3. Tot 1 december 2023 werden er 476 positieve onderzoeken uitbetaald. De opsplitsing 
per SHM/WM en per provincie kan teruggevonden worden in bijlage 2.
4. Een overzicht van de landen waar onderzoeken gevoerd werden opgesplitst per 
SHM/WM en per provincie kan teruggevonden worden in bijlage 3.
5. Gemiddeld werd er ongeveer een bedrag van € 1500 uitbetaald per onderzoek. In totaal 
werd er al € 1.396.275 uitbetaald voor de uitgevoerde onderzoeken.
6. Tot de vorming van de woonmaatschappijen waren er 2 SVK’s die onderzoeken hebben 
uitgevoerd. SVK Houtvast heeft 2 positieve onderzoeken laten uitvoeren in juli 2022 en 
SVK De Poort heeft 1 positief onderzoek laten uitvoeren in mei 2022. Er worden geen 
aanvragen van SVK’s meer verwacht, gelet op de vorming van de woonmaatschappijen.
7. Begin dit jaar stuurde het agentschap Wonen in Vlaanderen een bevraging uit naar de 
sociale verhuurders. De bevraging werd in maart 2023 afgerond met de volgende cijfers. 
34 verhuurders (van de 36 die op dat moment vergoeding hadden aangevraagd ikv de 
raamovereenkomst) vulden de bevraging in. Op dat moment waren er bij die 34 
verhuurders 260 onderzoeken ten gronde positief afgerond. Bij 197 dossiers (76%) zijn 
verdere stappen gezet. In 153 dossiers is de huurovereenkomst opgezegd, in 131 
dossiers werd sociale korting teruggevorderd, voor een totaal van 2.116.233,67 euro. 
Gelet op het aantal nog lopende dossiers zal dit bedrag en het aantal beëindigde 
huurovereenkomsten vermoedelijk nog sterk oplopen. 
BIJLAGEN
1.Overzicht aantal onderzoeken per SHM/WM en per provincie
2.Overzicht aantal positieve onderzoeken per SHM/WM en per provincie
3.Overzicht onderzochte landen per SHM/WM en per provincie
