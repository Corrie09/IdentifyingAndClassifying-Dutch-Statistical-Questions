title: Bevorderen van de wederzijdse taalkennis bij jongeren in Brussel - Initiatieven
thema: Brussel en de Vlaamse Rand
Onderwijs en Vorming
pdf link: https://docs.vlaamsparlement.be/pfile?id=2052366
thema link: https://www.vlaamsparlement.be/parlementaire-documenten/schriftelijke-vragen/1806458
SCHRIFTELIJKE VRAAG
nr. 322
van JAN LAEREMANS
datum: 26 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Bevorderen van de wederzijdse taalkennis bij jongeren in Brussel  -  Initiatieven
Op woensdag 7 februari 2024 vond er in de Commissie voor Brussel en de Vlaamse Rand 
en Dierenwelzijn een hoorzitting plaats met vicegouverneur van Brussel Jozef Ostyn naar 
aanleiding van zijn jaarlijks rapport met de toetsing van het gebruik der talen in 
bestuurszaken. Daarin vermeldde de heer Ostyn dat de uiterst gebrekkige kennis van het 
Nederlands bij jongeren die uit het Franstalig onderwijs komen een enorm belangrijke 
factor is in de problematiek van het niet kunnen handhaven van het reglementaire gebruik 
der talen in onze hoofdstad. Hij verwees daarbij onder andere naar de eerder in de 
commissie aangehaalde resultaten van de Taalbarometer uit 2018 die toonden dat van de 
leerlingen die afstuderen uit het Franstalig secundair onderwijs in Brussel, op het einde 
van de rit iets minder dan 8 procent voldoende Nederlands kent. 
Nochtans is in Brussel het Nederlands als eerste vreemde taal al een verplicht vak vanaf 
het derde leerjaar. Dat is ook het geval in de Waalse gemeenten aan de taalgrens. Elders 
in Wallonië wordt het vak pas vanaf het vijfde leerjaar gegeven en kunnen leerlingen kiezen 
tussen Nederlands, Engels of Duits. Een van de belangrijkste oorzaken van dat gebrek aan 
kennis van het Nederlands bij jongeren uit het Franstalig onderwijs in Brussel is echter dat 
men het in het Franstalig onderwijs ook zeer moeilijk heeft om voldoende bekwame leraren 
Nederlands te vinden. Er zijn aan Franstalige kant dan ook erg weinig studenten die het 
Nederlands als onderwijsvak opnemen in de lerarenopleiding of die aan de universiteit 
Nederlandse taal- en letterkunde studeren.
Daarnaast werd gewezen op het feit dat ook de kennis van het Frans bij Nederlandstaligen 
steeds verder aan het dalen is, een kwestie die ook al eerder in de commissie is 
aangehaald; ik verwijs bijvoorbeeld naar de besprekingen ter zake op donderdag 9 januari 
2020 en 30 januari 2020. 
Op het einde van de zitting formuleerde de heer Ostyn twee suggesties om de tweetaligheid 
in de hoofdstad, en dus vooral ook het Nederlands bij leerlingen die in het Franstalig 
onderwijs schoollopen, te verbeteren.
Enerzijds de denkpiste om meer leerkrachten Nederlands in het Franstalig onderwijs te 
krijgen. De heer Ostyn ziet daarin potentieel bij de groep (van thuis uit) Franstalige en 
anderstalige leerlingen die schoollopen in het Nederlandstalige leerplichtonderwijs. Volgens 
hem moeten we proberen deze doelgroep warm te maken (bv. met een campagne) om 
voor leraar Nederlands te studeren, hetzij in het Franstalig hoger onderwijs, hetzij in het 
Nederlandstalig hoger onderwijs. Volgens de heer Ostyn zit in deze doelgroep meer 
potentie om leraar Nederlands te worden in het Franstalig onderwijs dan in leerlingen uit 
het Franstalig onderwijs omdat de eerstgenoemde groep leerlingen gemiddeld gezien wel 
voldoende Nederlands zal kennen om in deze studies kwaliteitsvol te kunnen starten (en 
hopelijk ook succesvol af te ronden), dat in tegenstelling tot hun leeftijdsgenoten uit het 
Franstalig onderwijs.
Anderzijds de denkpiste om aan alle leerlingen die in een secundaire school in Brussel 
afstuderen, zowel Franstaligen als Nederlandstaligen, het aanbod te doen om bij 
Werkenvoor.be (het vroegere SELOR) een taalattest tweede landstaal te behalen, wat zeer 
nuttig zou zijn bij de aanwerving van personeelsleden bij de gemeenten en OCMW’s in de 
hoofdstad. 
1. Hoe staat de minister tegenover die voorstellen? Zal hij die in overweging nemen en 
bespreken met zijn collega-minister van Onderwijs in de Franse Gemeenschap en/of 
de bevoegde ministers in de Brusselse gremia?
2. De Franse Gemeenschapsregering kondigde in oktober 2022 aan dat in de toekomst 
het Nederlands verplicht de eerste moderne taal zou worden vanaf het derde leerjaar 
in alle Waalse scholen, met uitzondering van de scholen in de gemeenten aan de grens 
met Duitstalig België. Momenteel is het Nederlands een keuzevak in Wallonië. De 
hervorming zou ingaan vanaf september 2027, maar minister Désir gaf al aan dat die 
maatregel naar alle waarschijnlijkheid zal moeten worden uitgesteld, net omdat er in 
Franstalig België, en vooral in Wallonië, al jaren een tekort is aan leerkrachten 
Nederlands. 
In hoeverre heeft minister Désir al contact opgenomen of overleg gepleegd met de 
minister over deze kwestie? Is de Vlaamse Regering een gesprekspartner bij dat 
project en wil ze dus mede haar schouders zetten onder het bevorderen van de studie 
van het Nederlands in het hoger onderwijs (hetzij binnen de lerarenopleidingen als 
onderwijsvak, hetzij aan de universiteit in de studierichting Nederlandse taal- en 
letterkunde) bij jongeren uit het Franstalig onderwijs? Zo niet, waarom niet? Men zou 
kunnen redeneren dat een tekort aan leraren Nederlands in Franstalig België vooral 
een zaak van de Franstaligen is en dat zij het dus zelf moeten oplossen en dat we in 
Vlaanderen zelf al genoeg moeite hebben om voldoende bekwame taalleraren te 
vinden voor ons onderwijs, maar in hoeverre lopen we dan niet het risico van een 
waterbedeffect waarbij, indien de bovengenoemde plannen van de Franstalige 
Gemeenschapsregering alsnog zouden doorgaan, we potentieel bekwame leerkrachten 
Nederlands uit Vlaanderen zouden verliezen aan Franstalige scholen? Hoe schat de 
minister dat in?
3. In het regeerakkoord en de beleidsnota Onderwijs stond ook het voornemen en plan 
om samen met de Franse Gemeenschap in Brussel meer uitwisselingen te organiseren 
tussen taal- en andere leraren van beide onderwijssystemen. Dat was een project waar 
vooral Vlaams minister voor Brussel Dalle een groot pleitbezorger van was. De minister 
antwoordde op mijn eerdere schriftelijke vraag daaromtrent van mei 2021 [1] dat op 
dat moment uitwisselingen tussen leerkrachten tijdens de toen nog steeds aan gang 
zijnde coronapandemie niet opportuun waren. Afhankelijk van hoe deze crisis zou 
evolueren, zou worden bekeken hoe voortgang kan worden gemaakt in dit dossier. In 
antwoord op een daaropvolgende schriftelijke vraag van april 2022 [2] stelde de 
minister dat dit project ook toen nog niet zou worden opgestart aangezien na de 
pandemie ons onderwijs geconfronteerd werd met de Oekraïnecrisis en dat het voor 
zich sprak dat daarvoor eerst oplossingen werden gezocht vooraleer er nieuwe 
projecten konden worden opgezet. Daarnaast wees de minister ook op het 
lerarentekort, wat uitwisselingen tussen leerkrachten enorm zou bemoeilijken. 
Ondertussen zijn we een kleine twee jaar verder en werd over dat voornemen en 
project dus niks nieuws meer vernomen. 
Wat is er uiteindelijk van dat voornemen geworden en in hoeverre is dat plan een dode 
letter uit het regeerakkoord gebleven?
 
[1] Schriftelijke vraag nr. 708 van 11 mei 2021.
[2] Schriftelijke vraag nr. 488 van 11 april 2022.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 322 van 26 februari 2024
van JAN LAEREMANS
Mijn medewerkers hebben diverse malen contacten gehad met kabinet Désir rond de 
uitwisseling van leraren zowel in het kader van het lerarentekort als rond de versterking 
van het Nederlands in het Franstalig onderwijs en de bijhorende nood aan leraren 
Nederlands. Ik heb toen aangeboden om een uitwisseling uit te rollen waarbij we wel de 
arbeidsvoorwaarden zoals we ze in Vlaanderen kennen respecteren. Op dat moment heb 
ik ook toelichting gegeven over de elementen die we allemaal op de rails hebben gezet in 
kader van het lerarentekort. Het is positief dat men ook in het Franstalig onderwijs inzet 
op het versterken van het Nederlands. Ik ben zeker bereid om het overleg verder te zetten.
Volgende elementen zijn binnen dit topic zeker vermeldenswaardig:
- In het secundair onderwijs hebben we via de modernisering een sterke talenrichting 
toegevoegd aan ons aanbod. Mee ondersteund door het Vlaams Talenplatform zetten 
we moderne vreemde talen maar ook het Nederlands meer op de kaart en willen we zo 
leerlingen (binnen het Nederlandstalig onderwijs weliswaar) stimuleren om te kiezen 
voor talen zowel in het secundair onderwijs als in het hoger onderwijs. Op die manier 
hopen we ook dat we een verhoogde instroom krijgen voor Nederlands binnen Taal en 
Letterkunde of binnen de lerarenopleidingen.
- Binnen de faciliteitengemeenten loopt een project in samenwerking met de 
onderwijsinspectie om het Nederlands van de leraren binnen het Franstalig 
basisonderwijs te versterken. Er werd een professionaliseringstraject opgesteld met 
focus op kennisdeling en materiaaldeling. In dit project werd ook doorverwezen naar 
mogelijke samenwerking met Taalunie en ANBF (= de vakvereniging voor de 
Franstalige Neerlandistiek ondertussen omgedoopt naar ‘Nederlands als vreemde taal 
– net’ of afgekort NVT-net). Deze laatste is een vzw van leden die Nederlands geven in 
het Franstalig onderwijs en biedt didactische ondersteuning.
- In september 2022 lanceerde minister Désir het plan om vanaf 2026 Nederlands of 
Duits verplicht te maken vanaf het derde leerjaar van het basisonderwijs. 
Binnen het intercommunautaire uitwisselingsprogramma Mobiliteit gelinkt aan een protocol 
van de ministers van (hoger) onderwijs zijn er sinds 1998 beurzen voorzien. Studenten 
van het tweede en derde jaar van de bacheloropleiding kunnen onderwijsactiviteiten 
(didactiek, lesgeven) volgen voor minimaal 5 studiepunten in een partnerhogeschool van 
de andere gemeenschap. 
