title: Sociale woningen - Leegstand
thema: Wonen
pdf link: https://docs.vlaamsparlement.be/pfile?id=2019741
thema link: https://www.vlaamsparlement.be/parlementaire-documenten/schriftelijke-vragen/1780808
SCHRIFTELIJKE VRAAG
nr. 59
van SARAH SMEYERS
datum: 21 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale woningen  -  Leegstand
Van de bijna 15000 leegstaande sociale woningen werden er vorig jaar 7432 in een 
onbekende categorie onderverdeeld. De sociale woninghuurmarkt is een volatiel gegeven. 
Mensen verhuizen om tal van redenen: ze kopen een eigen woning; ze vinden een partner 
en verlaten de eigen huurwoning; ze verkassen; zoeken of hebben, omwille van 
gezinsuitbreiding, nood aan een grotere woning. Door al deze elementen kan er leegstand 
ontstaan.
In se onderscheidt men twee soorten leegstand: structurele leegstand en frictieleegstand. 
Structurele leegstand geldt voor woningen die langer dan zes maanden leegstaan, 
bijvoorbeeld door renovaties. Frictieleegstand of niet-structurele leegstand is leegstand die 
veroorzaakt wordt door bewegingen op de sociale woningmarkt door een verhuizing, een 
overlijden en dergelijke meer.
Door de lange wachtlijsten voor een sociale woning zijn de leegstandscijfers vaak een doorn 
in het oog voor de wachtenden. In 2022 steeg het totale aantal leegstaande huurwoningen 
licht tot 14.926 of 9,3 procent van het totaalaantal huurwoningen uit datzelfde jaar. Vooral 
bij niet-structurele leegstand nam de ‘onbekende vorm’ in 2022 toe. De structurele 
leegstand daalde dan weer tegenover 2021 met 820 wooneenheden. 
Zoals de minister zelf terecht opmerkt, is het evident dat er, net zoals op de private 
huurmarkt, steeds een bepaald percentage sociale woningen leeg zal staan. Het is echter 
evident dat de woonmaatschappijen er alles aan doen om die periode zo kort mogelijk te 
houden. Daarvoor zijn de noden nu eenmaal te hoog.
1. We zijn nu eind 2023. 
Hoe evolueerde de (structurele en niet-structurele) leegstand tijdens het afgelopen 
jaar in vergelijking met vorig jaar? Heeft de minister daar al een beeld van?
2. Wat verstaan de woonmaatschappijen onder het begrip ‘onbekende vorm’ van niet-
structurele leegstand? 
3. Hoe wil de minister de woonmaatschappijen er verder toe aanzetten/aanmoedigen om 
de positieve trend van de daling van de structurele leegstand verder aan te houden?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 59 van 21 november 2023
van SARAH SMEYERS
1. Deze gegevens zijn nog niet beschikbaar. Gegevens over het patrimonium van de 
woonmaatschappijen zullen uiterlijk 30/04/2024 beschikbaar zijn. De gegevens worden 
daarna gepubliceerd op de website van het agentschap Wonen in Vlaanderen.
2. Detailinformatie over het soort leegstand wordt door de woonmaatschappij doorgegeven 
op basis van een sjabloon (xsd-schema) dat door het agentschap Wonen in Vlaanderen 
is aangereikt. In dat schema worden volgende categorieën onderscheiden:
Niet-structurele leegstand:
Onbekende vorm van leegstand
Woning voldoet niet aan de wensen van de kandiaat-huurder
Overlijden van de huurder
Huurder die door renovatie zijn sociale woning zal ontruimen
Woning nog niet in gebruik
Structurele leegstand:
Onbekende vorm van structurele leegstand
Renovatiewerken in uitvoering
Nog uit te voeren werken
Woning/gebouw dient gesloopt te worden
De categorie ‘Onbekende vorm’ wordt gebruikt wanneer het detail niet is ingevuld of 
foutief is ingevuld. Bij niet-structurele leegstanden is het ontbreken van een detail 
meestal een aanwijzing dat het om frictieleegstand gaat, maar door het ontbreken van 
een duidelijk label is dat niet helemaal zeker: vandaar ‘Onbekend’. In ongeveer 20% 
van de gevallen is echter een niet-structurele leegstand gecombineerd met een detail 
die verwijst naar structurele leegstand. Die gevallen zijn ondergebracht in de groep 
‘Onbekende vorm van structurele leegstand’. 
3. De Vlaamse overheid hanteert verschillende maatregelen om leegstand bij 
woonmaatschappijen tegen te gaan of te voorkomen. Zo maakt de manier waarop 
woonmaatschappijen leegstand voorkomen en aanpakken een expliciet onderwerp uit 
van de prestatiebeoordelingsmethodiek. Vlaanderen heeft het mogelijk gemaakt dat 
woonmaatschappijen woningen die leegstaan in afwachting van renovatie tijdelijk in 
beheer kunnen geven van leegstandsbeheerders, zodat die woningen tijdelijk verhuurd 
kunnen worden buiten het sociaal stelsel. Door de theoretische huurinkomsten van niet-
structureel leegstaande woningen ook mee te tellen in de inkomstenzijde van de GSC-
berekening, worden woonmaatschappijen via hun subsidiëring ook gepenaliseerd voor 
dergelijke leegstaande woningen.
Omdat de meeste woonmaatschappijen in de komende jaren nog voor grote renovatie-
uitdagingen staan en renovatieprojecten vaak aanleiding vormen voor leegstand, stelt 
de Vlaamse overheid sinds kort ook mobiele woonunits ter beschikking, die in eerste 
instantie nog dienen voor de opvang van vluchtelingen uit Oekraïne, maar daarna 
ingezet kunnen worden om verhuisbewegingen bij woonmaatschappijen te faciliteren 
zodat renovatie-projecten sneller van start kunnen gaan. Daarnaast starten we 
kortelings een groepsaanbesteding voor de renovatie van sociale woningen. Het is de 
bedoeling dat we net als bij CBO een opdracht in de markt zetten waarbij zoveel mogelijk 
sociale woningen kunnen gerenoveerd worden. Hiermee wil ik de woonmaatschappijen 
faciliteren in het uitvoeren van hun opdracht.
