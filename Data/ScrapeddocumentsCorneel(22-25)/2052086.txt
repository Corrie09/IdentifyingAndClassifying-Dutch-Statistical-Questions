title: Verkeersongevallen met schoolgaande jeugd - Limburg
thema: Mobiliteit en Verkeer
pdf link: https://docs.vlaamsparlement.be/pfile?id=2052086
thema link: https://www.vlaamsparlement.be/parlementaire-documenten/schriftelijke-vragen/1798737
SCHRIFTELIJKE VRAAG
nr. 563
van RITA MOORS
datum: 26 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersongevallen met schoolgaande jeugd  -  Limburg
Uit berichtgeving in Het Laatste Nieuws blijkt dat er elke schooldag veertien kinderen in dit 
land gewond raken in het verkeer, vooral tussen 12 en 16 jaar oud. Jongens hebben een 
groter risico dan meisjes, vooral op donderdag en vrijdag. In 2022 waren er 8 
verkeersdoden onder kinderen (0-14 jaar), een aanzienlijke daling sinds 1992. Het risico 
op een ongeval stijgt op 12 en 16 jaar sterk, met een piek van 80 procent tussen 11 en 12 
jaar. Voor jongens van 16 jaar is het risico het hoogst. Fietsers vormen de meerderheid 
van de verkeersslachtoffers onder de 14-jarigen, en de elektrische step heeft ook 
zorgwekkende incidenten veroorzaakt. Ondanks verbeteringen benadrukt Vias het belang 
van veilige fietsroutes, fietsverlichting, fluohesjes en pleit voor verplichte fietshelmen tot 
14 jaar. Het bewustzijn van de dode hoek bij vrachtwagens is cruciaal voor fietsers en 
voetgangers.
Ook opmerkelijk is dat de weg naar huis gevaarlijker blijkt dan die naar school. 
Vermoeidheid kan daarbij een rol spelen volgens het artikel.
1. Hoeveel ongevallen waren er in 2021, 2022 en 2023 met schoolgaande jeugd in 
Limburg? Graag opsplitsing per regio/gemeente.
2. Hoeveel werd er in 2023 geïnvesteerd in fietsinfrastructuurprojecten in Limburg? 
Hoeveel daarvan werd er in 2021 specifiek geïnvesteerd in het veiliger maken van 
schoolomgevingen in Limburg? Hoe staat dat in verhouding tot het totaalaantal 
kilometer vernieuwd fietspad dat er werd aangelegd in Limburg in 2023? Hoe staat dat 
in verhouding t.o.v. de andere provincies?
3. Welke sensibiliseringsacties werden er gehouden rond veiligheid in het verkeer voor 
schoolgaande kinderen / jongeren in 2023?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 563 van 26 januari 2024
van RITA MOORS
1. Onderstaande tabel geeft weer hoeveel letselongevallen er gebeurden in de provincie 
Limburg waarbij schoolgaande kinderen (3 t.e.m. 17 jaar) betrokken waren, 
opgedeeld per gemeente, in 2021 en 2022. De officiële gegevens voor het jaar 2023 
zijn nog niet beschikbaar.
2021 2022
Alken 2 3
As 2 6
Beringen 26 25
Bilzen 14 15
Bocholt 2 5
Borgloon 4 3
Bree 7 4
Diepenbeek 3 10
Dilsen-Stokkem 16 7
Genk 41 42
Gingelom 4 1
Halen 5 2
Ham 1 2
Hamont-Achel 4 3
Hasselt 42 44
Hechtel-Eksel 1 5
Heers 2
Herk-De-Stad 8 5
Heusden-Zolder 11 16
Hoeselt 1 5
Houthalen-Helchteren 21 20
Kinrooi 8 7
Kortessem 1 3
Lanaken 7 14
Leopoldsburg 9 4
Lommel 21 23
Lummen 4 7
Maaseik 17 16
Maasmechelen 26 23
Nieuwerkerken 1 2
Oudsbergen 8 5
Peer 2 4
Pelt 17 22
Riemst 3 2
Sint-Truiden 24 17
Tessenderlo 6 7
Tongeren 11 9
Wellen 1 3
Zonhoven 8 5
Zutendaal 1 7
LIMBURG 392 403
Bron: FOD Economie, Statbel
2. In 2023 werd er € 48.085.000 geïnvesteerd in fietsinfrastructuurprojecten in Limburg. 
Vermits deze fietspadprojecten op gewestwegen gelegen zijn en de functionele 
fietsroutes (woon-school- en woon-werkverkeer) grotendeels samenvallen met de 
gewestwegen, dragen deze investeringen dus ook rechtstreeks bij aan de verbetering 
van de verkeersveiligheid op schoolroutes.  
In 2021 werd er € 517,926.68 geïnvesteerd in het veiliger maken van schoolroutes. 
In 2023 werd er 11,340 km fietspad vernieuwd. 
Vergelijking met andere provincies: 
 
km FP 
o.b.v. VAK 
  A L O-V V-B W-V Totaal 
2023 12,8 11,340 20,6 12,640 10,3 67,68 
3. Om scholen te helpen om de leerlingen veilig te laten deelnemen aan het verkeer, 
biedt de Vlaamse overheid – o.a. via de VSV – een verticale leerlijn aan, van de 
kleuterklas tot en met het laatste leerjaar van het secundair onderwijs. 
Wat verkeersongevallen betreft, is er een link tussen het gebrek aan ervaring die een 
weggebruiker heeft om deel te nemen aan het verkeer en de kans op een ongeval. 
Met een verticale leerlijn die start in de kleuterklas, met een goede mix van theorie 
en praktijk, gericht op kennis, vaardigheden, attitudes en een veilig gedrag, wordt 
daarop ingespeeld. 
De theorie komt aan bod in 3 toetsen: brons voor het eerste leerjaar, zilver in het 
derde leerjaar en de ‘Grote Verkeerstoets’ in het vijfde leerjaar. Als aanvulling op 
deze toetsen zijn er de verkeersbrevetten die garant staan voor zeer praktijkgerichte 
educatie. Eerst op de speelplaats of in de turnzaal, vervolgens in het echte verkeer. 
De VSV biedt 3 voetgangersbrevetten: brons (kleuters), zilver (1e graad) en goud 
(tweede graad, na het ‘Grote Voetgangersexamen’) en 4 fietsbrevetten aan: het 
loopfietsbrevet (kleuters), brons (eerste graad), zilver (tweede graad) en goud 
(derde graad, na het ‘Grote Fietsexamen’). Bij elk brevet hoort een handleiding met 
spelletjes en activiteiten, om de nodige vaardigheden te trainen. Als de leerlingen er 
klaar voor zijn, leggen ze een test af, waarna ze hun brevet kunnen behalen. In het 
vierde leerjaar zouden kinderen zelfstandig en veilig moeten kunnen stappen in het 
verkeer. Dat kan getest worden met het ‘Grote Voetgangersexamen’ 
(www.hetgrotevoetgangersexamen.be). In het zesde leerjaar verwachten we dat 
leerlingen veilig en zelfstandig kunnen fietsen in een voor hen vertrouwde omgeving. 
Het ‘Grote Fietsexamen’ ( www.hetgrotefietsexamen.be) is een aanrader om na te 
gaan of leerlingen in staat zijn het volgende schooljaar alleen naar het secundair te 
fietsen. 
In samenwerking met de beroepsvereniging Transport en Logistiek Vlaanderen (TLV) 
wordt het educatieve project ‘Veilig op weg’ georganiseerd. Via dit pakket krijgen 
leerlingen van het vierde tot en met het zesde leerjaar uit het lager onderwijs 
theoretische en praktische lessen over de gevaarlijke zones in de buurt van een 
vrachtwagen. Vrijwilligers uit de transportsector bezoeken met hun vrachtwagens 
scholen. Een les duurt 50 minuten met eerst een filmpje over de gevaren van de 
dode hoek. Vervolgens overlopen de leerlingen alles op een lesformulier. Tenslotte 
gaat de klas naar buiten om bij een trekker/oplegger de theorie zelf om te zetten in 
praktijk. De leerlingen nemen hierbij ook plaats achter het stuur om de dode hoek 
en de gevarenzones te ‘zien’. Scholen kunnen deze lessen gratis boeken. 
Elk jaar brengen wordt eveneens het belang van zichtbaarheid in het verkeer gericht 
onder de aandacht gebracht. De Fluodag van XIU vzw is één van de 
sensibiliseringsacties die ik bewust mee ondersteun. Met deze campagne focust deze 
vzw vooral op de leerlingen in het secundair onderwijs. In 2023 vond de actiedag 
plaats op 14 november. Daarnaast mikken ook de educatieve projecten zoals ‘Helm 
Op Fluo Top’ (voor het basisonderwijs) en ‘Opvallr’ (voor het secundair onderwijs, 
workshop verkeer op school die het belang van goede fietsverlichting benadrukt) van 
de VSV op het stimuleren van jongeren om tijdens de donkere maanden op een 
veilige en zichtbare manier te voet of met de fiets naar school te komen.
Met ‘focus op de weg’ kunnen secundaire scholen met de leerlingen uit alle graden 
van het secundair onderwijs werken rond de gevaren van afleiding in het verkeer. De 
leerlingen ervaren spelenderwijs de gevolgen van afleiding met opdrachten die doen 
denken aan een escaperoom. 
Het educatieve project ‘Getuigen onderweg’ laat een verkeersslachtoffer, naaste, 
nabestaande of veroorzaker in gesprek gaan met een klas van de 3e graad secundair 
onderwijs over zijn ongeval en de gevolgen. De kracht van het project ligt in het 
persoonlijke en aangrijpende verhaal van iedere getuige. Plots is een 
verkeersongeval voor de leerlingen niet langer een ‘ver-van-mijn-bed’-show. De 
getuigenis van een verkeersslachtoffer en de bespreking in de klas laat jongeren 
nadenken over de eigen attitude en gedrag in het verkeer. 
Het aanbod verkeerseducatie en -sensibilisering kadert in de uitvoering van het 
Verkeersveiligheidsplan Vlaanderen 2021-2025. 
