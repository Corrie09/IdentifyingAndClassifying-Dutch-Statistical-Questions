title: Zorgsector - Verlaging administratieve lasten
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2029459
thema link: https://www.vlaamsparlement.be/parlementaire-documenten/schriftelijke-vragen/1789676
SCHRIFTELIJKE VRAAG
nr. 149 
van KATRIEN SCHRYVERS
datum: 19 december 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorgsector  -  Verlaging administratieve lasten
Op 4 mei 2023 bracht de Vlaamse Raad voor Welzijn, Volksgezondheid en Gezin (Vlaamse 
Raad WVG) een advies uit over het verlagen van administratieve lasten die voortvloeien 
uit de regelgeving en het optreden van de overheid. In antwoord op de schriftelijke vraag 
van Vera Jans nr. 17 van 2 oktober 2023 geeft de minister een overzicht van initiatieven 
om de administratieve lasten in de zorg- en welzijnssector te verlagen. De administratie 
heeft ook de opdracht gekregen om te bekijken welke acties ter zake nog kunnen worden 
ondernomen. Veel aanbevelingen sluiten ook al aan bij zaken waar de Vlaamse overheid 
mee bezig is of over nadenkt. 
Het verlagen van de administratieve lasten is ook een vraag van de huisartsen. Concreet 
gaat het onder andere over het uitschrijven van parkeerkaarten voor personen met een 
beperking, het vergaren van BelRAI-informatie bij een opname in een woonzorgcentrum, 
het invullen van opnamedocumenten bij een verhuis naar een woonzorgcentrum of pre-
operatieve documenten voor het ziekenhuis ... Bijvoorbeeld voor de BelRAI-gegevens 
bestaat er momenteel geen digitale flow tussen woonzorgcentra en ziekenhuizen. 
Dergelijke papierrompslomp zorgt ervoor dat men minder tijd heeft voor een patiënt, of 
meer uren moet presteren om de papieren in orde te krijgen. En dat terwijl er in de 
meerderheid van de gemeenten een tekort aan huisartsen is. 
In het advies van de Vlaamse Raad WVG is daarover onder andere het volgende 
opgenomen: “In de ouderenzorg zijn er enorm veel formulieren in te vullen bij een opname, 
bij een transfer naar het ziekenhuis, bij een overlijden. Medewerkers vragen zich af of het 
papierwerk niet meer gebundeld kan worden.”
1. Zijn er ondertussen al concrete acties geformuleerd over hoe bijkomend aan de vragen 
in het advies tegemoet kan worden gekomen?
2. Hoe kunnen heel specifiek in de ouderenzorg en de woonzorgcentra de administratieve 
lasten verlicht worden?
3. Wordt thans al onderzocht op welke manier gegevens beter digitaal gedeeld kunnen 
worden, onder meer tussen de huisartsen en de woonzorgcentra en tussen de 
woonzorgcentra en de ziekenhuizen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 149 van 19 december 2023
van KATRIEN SCHRYVERS
1. Ik verwijs hiervoor naar het antwoord op vraag 2 en 3.
2. Hieronder kan u een aantal voorbeelden vinden. 
a. e-Calcura
Vanaf 2024 vervangt de toepassing eCalcura de oude RaaS-toepassing. eCalcura is 
ingebed in het e-loket van het Departement Zorg. In eCalcura gebeurt de invoer 
van de vereiste gegevens door de voorzieningen en de berekening van (1) de 
basistegemoetkoming voor zorg en (2) de tegemoetkoming "vrijstelling van 
arbeidsprestaties en eindeloopbaan" voor woonzorgcentra al dan niet met 
bijbehorend een centrum voor kortverblijf en centra voor dagverzorging met 
bijzondere erkenning.
Het vertrekpunt voor de invoer van de gegevens binnen eCalcura zijn de 
beschikbare authentieke bronnen waarover het Departement beschikt. eCalcura zal 
wat betreft gegevensinvoer dus een hele vereenvoudiging betekenen voor 
voorzieningen. Deze vereenvoudigingen en koppeling met authentieke bronnen zal 
gebeuren vanaf de referentieperiode die gestart is op 1 juli 2023 en loopt t.e.m. 30 
juni 2024 (facturatiejaar 2025). Invoer voor die referentieperiode zal mogelijk zijn 
vanaf januari 2024.
In RaaS moesten voorzieningen zelf een rijksregisternummer, voornaam, naam en 
kwalificatie van een medewerker invoeren. In eCalcura is er voor de invoer van 
gegevens van medewerkers een koppeling met het rijksregister. Bij invoer van een 
rijksregisternummer wordt de voornaam en naam van een medewerker 
automatisch opgehaald. Bijkomend wordt ook de correcte kwalificatie van een 
medewerker gecontroleerd in de Zorgberoependatabank. Bij selectie van een 
visumplichtige kwalificatie zal namelijk onmiddellijk een controle gebeuren o.b.v. 
het rijksregisternummer of de betreffende medewerker over het correcte visum 
beschikt. Op die manier komt een voorziening bij een retroactieve controle niet 
meer voor verrassingen te staan dat bepaalde medewerkers niet in aanmerking 
komen voor financiering. 
De gefactureerde dagen van zowel VSB- als niet-VSB-verzekerden zijn een 
belangrijke parameter voor de berekening van de basistegemoetkoming voor zorg. 
In RaaS dienden voorzieningen deze dagen zelf in te voeren. In eCalcura worden 
de gefactureerde dagen van VSB-verzekerden automatisch opgehaald vanuit 
eWZCfin. eWZCfin is de module die is toegevoegd aan het digitaal platform Vlaamse 
Sociale Bescherming om de gegevensuitwisseling tussen ouderenvoorzieningen en 
zorgkassen mogelijk te maken. Via de toepassing eWZCfin melden 
ouderenvoorzieningen opnames en indicatiestellingen aan de zorgkassen zodat ze 
de tegemoetkoming voor zorg kunnen factureren. eWZCfin is dus de authentieke 
bron van het aantal gefactureerde dagen van VSB-verzekerden.
De eCalcura-toepassing zal ook in de komende jaren nog doorontwikkeld en 
verbeterd worden. Daartoe lopen momenteel ook analysetrajecten waarbij de 
mogelijkheden worden onderzocht om ook bijvoorbeeld de personeelsprestaties uit 
unieke bronnen op te halen.
b. Infrastructuurforfait
Op 1 januari 2020 heeft het Departement Zorg (VAZG) de formele afhandeling van 
het infrastructuurforfait voor woonzorgcentra en centrum voor kortverblijf 
overgenomen van het Vlaams Infrastructuurfonds voor Persoonsgebonden 
Aangelegenheden (VIPA). Sindsdien werd er ingezet op administratieve 
vereenvoudiging en digitalisering. Het infrastructuurforfait kan jaarlijks 
aangevraagd worden door te reageren op een oproep van de minister. Sinds oproep 
6 in 2021 kan een aanvraag eenvoudig digitaal ingediend en opgevolgd worden via 
het e-loket. Ook het doorgeven van wijzigingen met betrekking tot het 
infrastructuurforfait werd sterk vereenvoudigd en is nu vlot mogelijk via een digitaal 
formulier in het eloket. 
Wat betreft aanvullende financiering voor ondersteunend personeel: 
Zorgvoorzieningen kunnen in bepaalde gevallen recht hebben op een bedrag 
aanvullende financiering voor ondersteunend personeel. Voor de berekening van 
deze financiering werd op vraag van de sector een formulier ontwikkeld in het e-
loket om de aangifte van de benodigde personeelsgegevens eenvoudig en correct 
te kunnen realiseren. Dit formulier probeert de administratieve last voor 
voorzieningen te verlagen door gegevens van het voorgaande jaar automatisch over 
te nemen zodat de nodige opgave zo beperkt mogelijk is. Er wordt op heden ook 
bekeken hoe deze gegevensinvoer ingepast kan worden in het eCalcura-project om 
dubbele registratie te vermijden en vereenvoudiging voor de voorzieningen te 
bewerkstelligen.
c. e-WZCfin
Om als ouderenvoorziening een financiering voor zorg (de tegemoetkoming voor 
zorg) te kunnen ontvangen, moeten ouderenvoorzieningen sinds 2019 
opnamegegevens, indicatiestellingen (katz) en facturen digitaal aan de Vlaamse 
zorgkassen bezorgen via de toepassing e-WZCfin. Deze informatie moet dus niet 
langer op papier worden bezorgd. 
Daarnaast is er werk gemaakt van automatische rechtentoekenningen binnen de 
Vlaamse Sociale Bescherming, bv. het zorgbudget voor zwaar zorgbehoevenden en 
het zorgbudget voor ouderen met een zorgnood wordt op basis van de gegevens 
van de ouderenvoorzieningen automatisch toegekend aan de bewoners. Er moeten 
dus ook voor deze tegemoetkomingen geen (papieren) aanvraagformulieren meer 
worden bezorgd aan de zorgkassen.
Ook worden maximaal authentieke gegevensbronnen geconsulteerd, bijvoorbeeld 
het Rijksregister voor de naam, voornaam, ... van de bewoner. De authentieke bron 
voor gegevens van ouderenvoorzieningen voor de naam, types van erkenningen, 
... van de voorziening.
3. Alvorens we een aantal concrete principes en mogelijke trajecten voorstellen voor een 
meer optimale gegevensdeling, zetten we de belangrijkste ondernomen stappen in de 
weg naar informatisering van zorgprocessen en digitalisering ervan van de afgelopen 
10 jaar op een rij. 
a. Het eerste initiatief waren de eWZC-pilootprojecten. Dit programma bestond uit 5 
pilootprojecten waarin zowel de sector als verschillende softwareleveranciers samen 
digitale toepassingen hebben ontwikkeld rond gegevensdeling met ziekenhuizen, 
apothekers, huisartsen en integraties op vlak van BelRAI en Vitalink. Deze 
ontwikkelingen werden in de praktijk ook uitgetest in een aantal 
woonzorgvoorzieningen. 
b. In 2016 werd de ervaring uit deze projecten vertaald naar een actieplan voor de 
digitalisering van de ouderenzorg (2016-2018) met prioriteiten als administratieve 
vereenvoudiging, BelRAI, gegevensdeling met de huisarts en het ziekenhuis, en 
verbeteringen aan het medicatieproces. Ook verschillende randvoorwaarden 
werden gedefinieerd waaronder basis ICT-vaardigheden bij zorgpersoneel en 
informatieveiligheid. Op verschillende van deze prioriteiten werden intussen 
succesvolle acties ondernomen.  
c. Als vervolgactie op het eWZC-programma werd het TransEL-project opgezet met 
o.a. als doel om de ontwikkelde toepassingen uit het eWZC-programma uit te rollen 
door zorgverleners te ondersteunen in het gebruik ervan met opleidingen en een 
helpdeskfunctie. Hier werd de implementatie van het transfert- en liaisondocument 
om de communicatie tussen huisarts-woonzorgcentrum-ziekenhuis te stroomlijnen 
als eerste prioriteit naar voor geschoven. Deze implementatie was niet succesvol. 
In de praktijk blijkt dat bepaalde zorginnovaties, in het bijzonder rond transmurale 
samenwerking en gegevensdeling, niet (exclusief) overgelaten kunnen worden aan 
een samenwerking tussen de softwaremarkt en de sectoren zonder een sterk kader 
te bieden vanuit de overheid, zowel op ICT-vlak als naar juridische borging toe. 
Bovenstaande lijst toont aan dat er reeds heel wat initiatieven zijn genomen om 
gegevensdeling tussen verschillende sectoren te optimaliseren. De woonzorgsector 
heeft op vlak van digitalisering belangrijke stappen vooruitgezet. Binnen de meeste 
woonzorgvoorzieningen wordt er met een elektronisch bewonersdossier (EBD) 
gewerkt. Vanaf 1 januari 2023 is dit ook een erkenningsvoorwaarde geworden. Een 
verdere verdieping dringt zich echter op, met prioritaire aandacht voor wat betreft het 
medisch luik. (Digitale) gegevensuitwisseling met andere zorgactoren, in het bijzonder 
huisartsen, blijft immers een uitdaging. 
De verdere uitbouw van gegevensdeling met artsen past binnen de visie van inzetten 
op geïntegreerde zorg. Het is belangrijk dat woonzorgcentra hierbij voldoende 
aansluiting kunnen vinden bij trajecten zoals bv. Alivia zodat de overgang van 
thuissituatie naar residentiële setting met een minimum aan informatieverlies gebeurt. 
De digitale ontsluiting van medische gegevens in woonzorgcentra is geen kleinschalig 
project. Bij de start moet ingezet worden op het formuleren van gedragen 
businessprincipes en -visie die de basis vormen voor de verdere gedetailleerde 
businessbehoefte-analyse en IT-analyses en waarbij concrete ambities en mijlpalen 
(roadmap) worden geformuleerd in overleg met de belanghebbenden zoals o.a. de 
WZC, huisartsen, maar ook de softwarespelers.  
