title: Gewestwegen - Klachten over trillingshinder
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062495
thema link: https://www.vlaamsparlement.be/parlementaire-documenten/schriftelijke-vragen/1818272
SCHRIFTELIJKE VRAAG
nr. 829
van MAARTEN DE VEUSTER
datum: 9 april 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Gewestwegen  -  Klachten over trillingshinder
Het jaarverslag van de Vlaamse Ombudsdienst biedt altijd leerrijke literatuur en 
opbouwende kritiek op het overheidsbeleid. Een pluim daarvoor aan deze instelling.
Ik had vooral aandacht voor hoofdstuk 6 (bladzijde 21-23) dat handelt over ‘Wegen: de 
burger ligt wakker van trillingshinder, het beleid niet’, een problematiek die in de eerste 
plaats het Agentschap Wegen en Verkeer (AWV) aangaat.
Ik begin met een citaat (zie bladzijde 21 van het jaarverslag): “Geluidshinder en 
trillingshinder vormen bij de Vlaamse Ombudsdienst al jaren de populairste 
klachtencategorie inzake wegen, en ook bij het Agentschap Wegen en Verkeer (AWV) staat 
die hinder altijd in de top 10 van de grootste knelpunten. Zeker inzake trillingshinder lijkt 
AWV ter plaatse te blijven trappelen, alhoewel de Vlaamse Ombudsdienst dat onderwerp 
de voorbije tien jaar is blijven aankaarten.”
AWV meet tweejaarlijks de gewestwegen op een aantal parameters (in functie van geluids- 
en trillingshinder). Ik citeer opnieuw: “Als die meetgegevens gekoppeld worden met 
bijvoorbeeld de ontvangen klachten of het aantal gehinderde bewoners, dan moet het toch 
niet zo moeilijk zijn om een objectieve lijst te maken van de wegsegmenten waarin het 
best eerst geïnvesteerd wordt omdat daar de grootste winst te halen is.” En tenslotte: “De 
meeste wegbedekkingen kunnen wel degelijk correct hersteld worden zonder hinderlijke 
trillingseffecten, mits de nodige aandacht.”
1. Kan de minister een stand van zaken geven van de aanpak van het fenomeen 
trillingshinder, het liefst onderbouwd met cijfers?
2. Kan er een objectieve lijst gemaakt worden van de wegsegmenten met trillingshinder 
waarbij een snelle aanpak een relatief groot effect kan hebben (quick wins)?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 829 van 9 april 2024
van MAARTEN DE VEUSTER
1. Bij klachten over trillingshinder gaat AWV zelf ter plaatse om na te gaan wat de 
oorzaak kan zijn en welke mogelijkheden er zijn om de trillingen te verminderen. 
Binnen de beschikbare budgetten wordt dan geprobeerd om de oorzaak op te sporen 
en het probleem zo snel mogelijk op te lossen.
2. Neen, dit kan niet. In Vlaanderen bestaan er geen wettelijke normen omtrent 
trillingshinder van wegverkeerslawaai. In België is algemeen wel aanvaard dat 
trillingsmetingen conform de Duitse norm DIN 4150-2 of de Nederlandse richtlijn SBR-
B kunnen worden uitgevoerd. De Nederlandse SBR-richtlijn is op de Duitse norm 
gebaseerd. In deze norm/richtlijn zijn meetmethoden en streefwaarden voor hinder 
opgenomen.
Het probleem van trillingshinder is overigens complexer dan enkel de toestand van 
een rijbaan en een functie van meerdere (omgevings)parameters. 
