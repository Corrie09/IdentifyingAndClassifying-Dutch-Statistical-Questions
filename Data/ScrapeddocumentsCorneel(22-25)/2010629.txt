title: Signaalgebieden met bouwvrije opgave - Stand van zaken
thema: Ruimtelijke ordening
pdf link: https://docs.vlaamsparlement.be/pfile?id=2010629
thema link: https://www.vlaamsparlement.be/parlementaire-documenten/schriftelijke-vragen/1774263
SCHRIFTELIJKE VRAAG
nr. 79
van MIEKE SCHAUVLIEGE
datum: 23 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Signaalgebieden met bouwvrije opgave  -  Stand van zaken
Vlaanderen is met 15,3% bodemafdekking een erg verharde regio. Daarom is het 
belangrijk om bij hevige regenval het afvloeiend water te bufferen op plaatsen waar het 
niet tot overlast leidt. Door de verspreide bebouwing in Vlaanderen is dat soort gebieden 
schaars. Bovendien staan ze vaak onder druk door nieuwe bebouwing. Signaalgebieden, 
gebieden met een groot waterbergend potentieel en een harde ruimtelijke bestemming die 
nog niet ontwikkeld is, krijgen daarom een beleid gericht op het behoud van het 
waterbergend vermogen.
De Vlaamse Regering legde in de periode 2014-2017 vervolgtrajecten voor 235 
signaalgebieden, variërend in grootte van enkele percelen tot meerdere hectares, vast. Er 
worden daarbij twee categorieën van beslissingen onderscheiden, namelijk een 
verscherpte watertoets waarbij de geldende bestemming blijft behouden maar er wel extra 
voorwaarden voor de ontwikkeling van het gebied opgelegd kunnen worden, en een 
bouwvrije opgave waarbij delen van het signaalgebied bouwvrij moeten blijven en 
bijgevolg een andere bestemming moeten krijgen. Dat laatste kan op twee manieren: door 
de opmaak van een ruimtelijk uitvoeringsplan (RUP) of door middel van een aanduiding 
als watergevoelig openruimtegebied. In ongeveer 1100 hectare signaalgebied is het 
overstromingsrisico zo hoog dat nieuwe bebouwing er onverantwoord is. In afwachting van 
de herbestemming geldt in die gebieden een tijdelijk bewarend beleid.
De signaalgebieden werden afgebakend op basis van de overstromingsgevaarkaarten 
opgemaakt in 2012. De voorbije jaren werden de overstromingskaarten geactualiseerd. 
Naast de fluviale overstromingskaarten werden ook pluviale overstromingskaarten 
opgemaakt. Op basis van de nieuwe overstromingskaarten werd het watertoets-
instrumentarium vernieuwd.
1. Kan de minister een overzicht geven van alle signaalgebieden waarvoor een bouwvrije 
opgave werd vastgelegd? Met daarbij ook de vermelding of het gaat om een ruimtelijk 
uitvoeringsplan dan wel een aanduiding als watergevoelig openruimtegebied, met 
daarbij ook de vermelding van de status van het vervolgtraject.
2. Kan de minister een overzicht geven van de signaalgebieden die een bouwvrijopgave 
kregen, met daarbij de vermelding van de oppervlakte die ze hadden bij de 
goedkeuring van het vervolgtraject door de Vlaamse Regering en de oppervlakte die 
ze actueel hebben na voorlopige aanduiding door de Vlaamse Regering? Graag telkens 
een verklaring voor de afwijkingen tussen de oppervlakte bij goedkeuring van het 
vervolgtraject en de actuele oppervlakte van het gebied.
3. Kan de minister per signaalgebied een overzicht geven van het aantal afgeleverde 
omgevingsvergunningen voor stedenbouwkundige handelingen waarbij toelating 
gegeven werd voor bebouwing, ophoging of andere ingrepen die een impact hebben 
op het bergingsvolume van het signaalgebied?
4. Heeft de minister al een analyse laten maken van de wenselijkheid om bijkomende 
signaalgebieden aan te duiden op basis van de vernieuwde overstromingskaarten? Is 
het op basis van die oefening wenselijk om bijkomende signaalgebieden aan te duiden 
en voor de signaalgebieden in gepaste maatregelen te voorzien?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 79 van 23 oktober 2023
van MIEKE SCHAUVLIEGE
1. In bijlage 1 is een overzicht van de verschillende signaalgebieden uit de periode 2014-
2017 terug te vinden, aangevuld met informatie omtrent het initieel vooropgestelde 
instrument ruimtelijk uitvoeringsplan (RUP) of watergevoelig openruimtegebied 
(WORG) voor het vrijwaren van het waterbergend vermogen in deze gebieden.
Voor een aantal gebieden werd reeds een RUP-proces afgerond; voor andere is dit 
proces lopende. Voor bepaalde gebieden werd een RUP-proces opgestart, maar 
oordeelde de Vlaamse Regering dat er op korte termijn geen herbestemming zal 
gebeuren en werd alsnog een WORG-aanduiding opgestart. 
Het overzicht zal verder geactualiseerd worden op deze website op basis van de 
voortgang van de planningsprocessen en de voorlopige aanduiding van de WORG’s. Er 
wordt getracht om de resterende WORG’s nog dit jaar voorlopig vast te stellen.
2. In bijlage 1 wordt ook aangeven welke oppervlakte werd gevrijwaard door middel van 
een RUP of de voorlopige aanduiding als WORG. Deze informatie is actueel tot en met 
15 november 2023.
Bij de goedkeuring van de vervolgtrajecten werden steeds algemene doelstellingen 
voorop gesteld. De aanduiding ‘bouwvrije opgave’ betekent dat het gebied deels of 
volledig gevrijwaard dient te blijven. De gedetailleerde afbakening van de te vrijwaren 
percelen werd daarbij overgelaten aan het planningsproces op basis van een 
gebiedsgerichte analyse. Zowel bij RUP’s als bij de voorlopige aanduiding van de 
WORG’s wordt erop toegezien dat de startbeslissingen worden nageleefd en dat er 
rekening wordt gehouden met de meest actuele gegevens over het overstromingsrisico. 
Het is dus geenszins zo dat de volledige signaalgebieden zouden gevrijwaard moeten 
blijven van bebouwing.
3. In bijlage 2 zijn het aantal verleende vergunningen opgegeven per signaalgebied met 
bouwvrije opgave. Een bouwvrije opgave betekent zoals hierboven vermeld evenwel 
niet dat er in het volledige signaalgebied geen stedenbouwkundige handelingen meer 
mogelijk zijn. 
4. Op dit moment maak ik werk van de omzetting van de startbeslissingen uit de periode 
2014-2017, geactualiseerd aan de nieuwe overstromingskaarten. Daarnaast werd 
recent een studie opgestart om ook andere niet-ontwikkelde en slecht gelegen 
gebieden met een harde bestemmingen in kaart te brengen. Dit kan mogelijks leiden 
tot herbestemmingen via (gewestelijke) RUP’s of WORG 2.0. Daarover is momenteel 
nog geen beslissing genomen.
BIJLAGEN
1.Overzicht per signaalgebied met bouwvrije opgave
2.Overzicht stedenbouwkundige vergunningen (2017-2023) afgeleverd in 
signaalgebieden met bouwvrije opgave verdeeld per type
