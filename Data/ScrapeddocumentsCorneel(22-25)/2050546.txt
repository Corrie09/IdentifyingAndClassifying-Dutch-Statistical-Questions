title: Bestemmingsplan Vijverbroek Maasgouw in Nederland - Gevolgen voor Vlaamse natuur
thema: Buitenlands beleid
Natuur en Milieu
Toerisme
pdf link: https://docs.vlaamsparlement.be/pfile?id=2050546
thema link: https://www.vlaamsparlement.be/parlementaire-documenten/schriftelijke-vragen/1803981
SCHRIFTELIJKE VRAAG
nr. 357
van JOHAN DANEN
datum: 20 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bestemmingsplan Vijverbroek Maasgouw in Nederland  -  Gevolgen voor Vlaamse natuur
De gemeente Maasgouw keurde in 2016 het bestemmingsplan Vijverbroek 
(https://www.planviewer.nl/imro/files/NL.IMRO.1641.BPL054-
ON01/t_NL.IMRO.1641.BPL054-ON01.pdf) goed. In oktober van 2016 organiseerde de 
gemeente daarover een openbaar onderzoek 
(https://zoek.officielebekendmakingen.nl/gmb-2016-146771.html). 
De aanleiding voor de opmaak van dat bestemmingsplan is de intentie van het bedrijf 
Euroresorts om de in Thorn gelegen camping Vijverbroek om te bouwen tot een 
bedrijfsmatig en commercieel te exploiteren kampeerterrein met maximaal 45 
verplaatsbare chalets voor niet-seizoensgebonden recreatief (nacht)verblijf, met de daarbij 
horende voorzieningen. De functie van Vijverbroek als kampeerterrein blijft in de nieuwe 
opzet gehandhaafd, maar de aard van de kampeermiddelen gaat veranderen. In de 
toekomstige situatie komen er uitsluitend verplaatsbare chalets te staan voor recreatief 
(nacht)verblijf. De camping transformeert door de ombouw met chalets van een 
seizoensgebonden activiteit naar een exploitatie jaarrond. Naast het kampeerterrein krijgt 
de bestaande horecavoorziening een zelfstandige exploitatie, wat binnen de regeling van 
het bestaande bestemmingsplan niet mogelijk was. Ook de horecagelegenheid wordt in de 
toekomst jaarrond geëxploiteerd.
In het bestemmingsplan Reparatieplan dat in december 2014 werd goedgekeurd door de 
gemeente Maasgouw, kreeg het betreffende plangebied onder andere de bestemming 
‘recreatie - kampeerterrein’, maar de realisatie van chalets was, net zoals de zelfstandige 
uitbating van horeca, niet toegelaten. Het nieuwe bestemmingsplan maakt die activiteiten 
wel mogelijk.
Het gebied Vijverbroek bestaat als het ware uit twee delen: een Nederlands deel waar het 
bestemmingsplan Vijverbroek van toepassing is en een Vlaams deel dat hoofdzakelijk 
bestaat uit (beschermde) natuur. Het Nederlandse plangebied is quasi omsloten door 
Vlaamse gebieden die aangeduid zijn als natuurreservaat, Vlaams Ecologisch Netwerk 
(VEN-) gebied, Habitatrichtlijngebied BE2200037, Vogelrichtlijngebied BE2221314 en/of 
het integraal verwevings- en ondersteunend netwerk (IVON) dat als taak heeft om een 
beschermende buffer te vormen voor de natuurkernen. Het Nederlandse plangebied grenst 
aan een gebied dat door Vlaanderen als speciale beschermingszone (Natura 2000-gebied) 
werd afgebakend. Die speciale beschermingszones, zijn zones waarin de 
instandhoudingsmaatregelen worden genomen die nodig zijn om de gunstige staat van 
instandhouding van natuurlijke habitats en/of de populaties van de soorten waarvoor het 
gebied is aangewezen, te waarborgen.
Het Verdrag van Espoo heeft als doel milieueffecten van bepaalde activiteiten al in een 
vroeg stadium van de planning te beoordelen, en dat lidstaten elkaar daarvan op de hoogte 
brengen en vervolgens in overleg gaan over de in het verdrag vermelde activiteiten die 
schadelijke, grensoverschrijdende gevolgen kunnen hebben. Het verdrag is onder andere 
van toepassing op een strategische milieueffectrapportage die wordt uitgevoerd voor 
plannen en programma's die worden opgesteld voor landbouw, bosbouw, visserij, energie, 
industrie, inclusief mijnbouw, vervoer, regionale ontwikkeling, afvalbeheer, waterbeheer, 
telecommunicatie, toerisme, ruimtelijke ordening of landinrichting, en die het kader 
vormen voor de toekenning van toekomstige vergunningen voor in bijlage I bedoelde 
projecten en elk ander in bijlage II bedoeld project dat een milieueffectrapportage vereist 
krachtens de nationale wetgeving. In bijlage II is onder andere de activiteit ‘permanente 
kampeer- en caravanterreinen’ opgenomen.
Het in 2014 goedgekeurde bestemmingsplan liet de ontwikkeling van een permanent 
kampeer- en caravanterrein niet toe, maar het bestemmingsplan dat Maasgouw in 2016 
goedkeurde, kwam er net omdat men een permanent kampeer- en caravanterrein wenst 
te realiseren. Bij de opmaak van het bestemmingsplan Vijverbroek werden noch de 
gemeente Kinrooi, noch de Vlaamse administratie, noch de inwoners van Kinrooi op de 
hoogte gebracht van de wijziging van het bestemmingsplan.
1. De gemeente Maasgouw keurde in 2016 het bestemmingsplan Vijverbroek goed. In 
oktober 2016 organiseerde de gemeente een openbaar onderzoek. Aangezien er 
sprake kon zijn van mogelijk grensoverschrijdende milieugevolgen, hadden de 
inwoners van de Belgische gemeenten, samen met de bevoegde overheden, op 
dezelfde wijze betrokken moeten worden bij de milieueffectrapport (MER-) procedure 
als de betrokken Nederlandse inwoners en overheden (Verdrag van Espoo).
a) Viel de opmaak van het bestemmingsplan Vijverbroek door de gemeente 
Maasgouw onder het toepassingsgebied van het Verdrag van Espoo?
b) Werden de inwoners van Kinrooi betrokken in de MER-procedure?
c) Werd de gemeente Kinrooi betrokken in de MER-procedure?
d) Werd Vlaanderen, via de bevoegde agentschappen (Natuur en Bos (Natura 2000), 
Onroerend Erfgoed op basis van het ministerieel besluit (MB) van 11 maart 1993), 
betrokken bij of geïnformeerd over die MER-procedure? Heeft Vlaanderen een actie 
(bezwaar) ondernomen tijdens het openbaar onderzoek?
2. Werden de inwoners van Kinrooi, de gemeente Kinrooi en/of de Vlaamse 
agentschappen geïnformeerd over de beslissing door de gemeente Maasgouw? Werden 
zij in de mogelijkheid gesteld om beroep in te dienen tijdens de openbare raadpleging?
3. Wat zijn de juridische stappen die betrokkenen (particulieren of overheden) nog 
kunnen zetten, indien zou blijken dat de verplichtingen die voortvloeien uit het Verdrag 
van Espoo, niet gerespecteerd werden door de gemeente Maasgouw?
 
4. Indien zou blijken dat de verplichtingen niet werden gevolgd, zal Vlaanderen dan 
juridische stappen ondernemen tegen die beslissing van de gemeente Maasgouw? Zo 
niet, wat is daarvoor dan de motivering?
5. Het gebied dat grenst aan het Nederlandse plangebied is ingekleurd als Natura 2000-
gebied, wat betekent dat Vlaanderen al het nodige zal doen om de kwaliteit van de 
natuur in stand te houden of te verbeteren. De Nederlandse plannen bedreigen 
mogelijk de natuurkwaliteit in Vlaanderen.
a) Is er onderzocht of de Nederlandse plannen een bedreigring vormen voor de 
kwaliteit van de Vlaamse natuur?
b) Indien de natuurkwaliteit bedreigd wordt, zal Vlaanderen dan stappen 
ondernemen? Zo ja, wat zullen die stappen dan zijn?
6. Het Belgische en het Nederlandse deel van het Vijverbroek kunnen worden beschouwd 
als eenzelfde natuurentiteit. Men kan stellen dat Nederland vergat om zijn deel van 
het Vijverbroek aan te duiden als speciale beschermingszone. De Europese regelgeving 
zou toelaten om een lidstaat te dwingen om een ‘vergeten’ waardevol stuk natuur te 
laten beschermen.
Zal de minister van die mogelijkheid gebruikmaken om het Nederlandse deel van het 
Vijverbroek de nodige Europese bescherming te doen krijgen?
7. Op vraag van de (Nederlandse) Raad van State deed het Europees Hof een uitspraak 
over de werking van het Programma Aanpak Stikstof (PAS). De PAS-maatregelen 
moeten ervoor zorgen dat een goede balans wordt gevonden tussen behoud en herstel 
van de natuur en de economische ontwikkeling.
a) Zijn de Nederlandse plannen van Euroresorts (of van de huidige ontwikkelaar Arcus 
Zuid en/of de huidige eigenaar Grobel XIV B.V.) bevangen door de uitspraak van 
het Europees Hof, meer bepaald met betrekking tot het behoud en herstel van de 
natuur in de Belgische grensregio?
b) Zal de minister vragen om de impact van de Nederlandse plannen op de Vlaamse 
natuur te becijferen? Zal de minister, in het geval van een negatieve invloed, 
stappen ondernemen tegen de Nederlandse plannen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 357 van 20 februari 2024
van JOHAN DANEN
1. a) Het Verdrag van Espoo is van toepassing op de in de Bijlage I vermelde activiteiten, 
zoals olieraffinaderijen, luchthavens, thermische en waterkrachtcentrales en 
windmolenparken, wegen, spoorwegen en pijpleidingen voor het transport van olie, 
gas of chemicaliën. Het Verdrag verplicht de lidstaten om ervoor te zorgen dat een 
milieueffectenrapportering plaatsvindt voordat een besluit tot machtiging of 
uitvoering van een Bijlage I vermelde activiteit die mogelijks een belangrijk nadelig 
grensoverschrijdend effect heeft, wordt genomen. De milieueffectenrapportering 
vindt plaats op projectniveau.
Uit voormelde informatie blijkt niet duidelijk welke van de in Bijlage I vermelde 
activiteiten van toepassing zouden zijn. Bovendien kadert het bestemmingsplan op 
‘planniveau’ en niet op ‘projectniveau’. Er zijn dan ook geen aanwijzingen dat dit 
plan onder het toepassingsgebied van het Verdrag van Espoo zou vallen.
Het is ons verder niet duidelijk op welke wijze bij de opmaak van dit plan de 
eventuele Europese verplichtingen tot milieubeoordeling werden beoordeeld. Ik zal 
evenwel per brief informeren bij de Nederlandse instanties op welke wijze hiermee 
werd omgegaan om de eventuele vereiste tot grensoverschrijdende raadpleging in 
dit verband verder te kunnen beoordelen.
b) Voor zover onze informatie reikt, werd de gemeente Kinrooi door Nederlandse 
instanties niet geïnformeerd over, noch betrokken bij de procedures van opmaak 
van het bestemmingsplan, waardoor de gemeente Kinrooi haar inwoners ook niet 
kon informeren, noch kon laten participeren in de procedures.
c) Voor zover onze informatie reikt, werd de gemeente Kinrooi door Nederlandse 
instanties niet betrokken.
d) Noch het Agentschap voor Natuur en Bos (ANB), noch het Departement Omgeving 
(destijds ‘Ruimte Vlaanderen’) ontving in 2016 een adviesvraag over het 
bestemmingsplan Vijverbroek. Er werd dan ook geen advies over dit plan 
uitgebracht.
Tot op heden hebben mijn diensten geen adviesvraag ontvangen over een mogelijke 
omgevingsvergunningsaanvraag. Evenmin hebben wij weet van (recentelijk) 
verleende vergunningen. Mocht er nog een vergunningsprocedure lopende zijn en 
het Departement Omgeving of het ANB om advies worden gevraagd, zal er gezien 
de ligging ten opzichte van de natuur aan Vlaamse zijde zeker advies worden 
uitgebracht.
2. De gemeente Kinrooi werd niet geïnformeerd over de beslissing door de Nederlandse 
gemeente Maasgouw, waardoor de gemeente Kinrooi ook niet in staat was om haar 
inwoners hierover te informeren.
3. Zoals hoger toegelicht zijn er geen aanwijzingen dat het bestemmingsplan onder het 
toepassingsgebied van het Verdrag van Espoo zou vallen. Dat betekent dan ook dat er 
geen schendingen van de verdragsverplichtingen voorhanden kunnen zijn. Op basis 
van het Verdrag van Espoo kunnen dan ook geen juridische stappen tegen het 
bestemmingsplan ondernomen worden.
Zoals ook aangehaald in mijn antwoord op vraag 1a) zal ik evenwel aan de bevoegde 
Nederlandse instanties toelichting vragen of de geijkte procedures wat betreft de 
Europese verplichtingen tot milieubeoordeling alsook de eventuele 
grensoverschrijdende raadpleging in dit verband werden nageleefd.
4. Of juridische stappen ondernomen moeten worden en om welke juridische stappen het 
zou moeten gaan, moet beoordeeld worden in functie van de eventuele schending van 
de verdragsverplichtingen of andere regelgeving die concreet zouden voorliggen. Zoals 
hoger toegelicht zijn op dit ogenblik geen schendingen van de verdragsverplichtingen 
gekend. Op algemene wijze kan momenteel geen voorafname gedaan worden op 
eventuele juridische stappen die genomen zouden moeten worden in een concreet 
dossier.
5. a) Zoals blijkt uit de stukken die in openbaar onderzoek zijn gegaan, lijkt het 
onderzoek naar beschermde soorten fragmentair te zijn uitgevoerd en werden de 
natuurwaarden in Vlaanderen niet in kaart gebracht. Er komen een aantal 
verstoringsgevoelige soorten voor in het Vijverbroek, en de verstoringsimpact is 
niet in kaart gebracht.
b) Ik verwijs naar mijn antwoord op vraag 6.
6. In mijn brief naar mijn Nederlandse collega zal ik vragen of er geen 
grensoverschrijdende effecten zijn en om te onderzoeken of alle zones in Nederland die 
aan het Vijverbroek grenzen, niet enkel het Nederlands deel van de Itterbeekvallei waar 
het bestemmingsplan Vijverbroek betrekking op heeft, als speciale beschermingszone 
kunnen aangeduid worden.
7. Ik zal in de hogervermelde brief aan de bevoegde Nederlandse minister ook vragen om 
initiatief te nemen om de stikstofimpact van het bestemmingsplan Vijverbroek op de 
aanpalende speciale beschermingszone in Vlaanderen in kaart te brengen.
