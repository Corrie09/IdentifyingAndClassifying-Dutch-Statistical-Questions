title: Opwaardering kanaal Bossuit-Kortrijk en veiligere R8 - Stand van zaken
thema: Mobiliteit en Verkeer
Openbare werken
Ruimtelijke ordening
pdf link: https://docs.vlaamsparlement.be/pfile?id=2044249
thema link: https://www.vlaamsparlement.be/parlementaire-documenten/schriftelijke-vragen/1799201
SCHRIFTELIJKE VRAAG
nr. 583
van MERCEDES VAN VOLCEM
datum: 30 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Opwaardering kanaal Bossuit-Kortrijk en veiligere R8  -  Stand van zaken
De Vlaamse Regering heeft onlangs een ontwerp van voorkeursbesluit goedgekeurd voor 
de opwaardering van het kanaal Bossuit-Kortrijk, inclusief de verbetering van de veiligheid 
van de ring rond Kortrijk (R8). Die ambitieuze onderneming vertegenwoordigt een 
investering van bijna 1 miljard euro en omvat ook de creatie van een watertuin met 
recreatieve doeleinden in Kortrijk. 
1. Het dossier leek lange tijd vast te zitten. 
Welke knelpunten zorgden voor die lange patstelling?  
2. Wat zorgde uiteindelijk voor de doorbraak in het dossier? 
3. Wat zijn de belangrijkste elementen van het nieuwe ringtracé dat zal worden 
gerealiseerd vanaf de Stasegembrug, langs de ring rond Kortrijk (R8), aan de zijde 
van Kortrijk? 
4. Kan de minister details verstrekken over de geplande locatie van het nieuwe kanaal 
en de afstand tot de ring rond Kortrijk, met bijzondere aandacht voor de impact op de 
lokale gemeenschap en het milieu? 
5. Wat zijn de voornaamste overwegingen achter de keuze voor de creatie van een 
watertuin in Kortrijk als onderdeel van het project? Welke andere invullingen werden 
nog overwogen? 
6. Hoe zal het project zich verder ontwikkelen? Kan de minister een duidelijk overzicht 
geven en daarbij telkens de vooropgestelde timing vermelden? 
7. Zijn er participatie- en inspraakmogelijkheden voor de lokale bevolking en 
belanghebbenden bij de verdere uitwerking van het project en zo ja, hoe zullen die 
worden gefaciliteerd? 
8. Kan de minister een gedetailleerd overzicht geven van de geplande investering van 
bijna 1 miljard euro, inclusief de verdeling van de middelen over de verschillende 
aspecten van het project?
Deze vraag werd gesteld aan de ministers Zuhal Demir (290), Lydia Peeters (583)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 583 van 30 januari 2024 
van MERCEDES VAN VOLCEM
1. Verder overleg en afstemming waren noodzakelijk om tot een gedragen ontwerp-
voorkeursbesluit te komen. In het ontwerp-voorkeursbesluit zijn dan ook een aantal 
elementen verder geëxpliciteerd, onder meer in functie van een maximaal gefaseerde 
uitvoering en een (co)financiering vanuit de Vlaamse overheid en vanuit een vorm te 
geven structurele samenwerking met de lokale, regionale en provinciale actoren en 
openbare besturen. Bijzondere aandacht is ook te besteden aan het niet-hypothekeren 
van andere projecten en initiatieven in de regio.  
2. Op basis van de uitgebreide resultaten van het geïntegreerd onderzoek en het voorstel 
opgenomen in het voorontwerp voorkeursbesluit werd verder in overleg gegaan, zowel 
op niveau van de Vlaamse Regering als met betrokken actoren in de regio, waardoor 
uiteindelijk een consensus werd bereikt tot agendering van het ontwerp-
voorkeursbesluit op de Vlaamse Regering.
3. Het ontwerp-voorkeursbesluit omvat de keuze voor een aansluiting met de Leie volgens 
het ‘Ringtracé’. Naast de aanleg van een nieuw kanaal tussen de R8 en de Leie, omvat 
het ‘Ringtracé’ ook de herinrichting van de R8 tussen het bestaande kanaal en de Leie. 
De kenmerken van het ringtracé worden beschreven in het ontwerp-voorkeursbesluit 
onder §4.3.
4. Tussen het nieuwe kanaal en de R8 wordt een bepaalde afstand aangehouden. Beide 
kennen met andere woorden een gespreide ligging (ze worden niet gebundeld). Het 
bepalen van de concrete ligging van het kanaal en de R8 en de tussenafstand maakt 
deel uit van de uitwerkingsfase, rekening houdend met een maximaal faseerbare 
uitvoering van de weg- en waterweginfrastructuur (bv. R8 voorafgaand kanaal 
aanpakken). Voor beide infrastructuren, kanaal en R8, de tussenliggende en 
omliggende gebieden, wordt een gebiedsprogramma opgesteld en gerealiseerd. In dit 
programma zal de nodige aandacht zijn voor de impact op mens en milieu.
5. De mogelijke creatie van een watertuin in Kortrijk maakt geen deel uit van het project, 
maar wordt benoemd als parallel project in het ontwerp-voorkeursbesluit (zie §4.5.2 
van het ontwerp-voorkeursbesluit). Eenmaal het nieuwe kanaal afgewerkt is, kan aan 
zones van het bestaande kanaal die niet essentieel zijn voor de beroepsvaart een 
andere invulling gegeven worden. Parallel aan het complex project zal hiervoor een 
traject opgestart worden tussen De Vlaamse Waterweg nv (DVW) en de stad Kortrijk 
om hieromtrent praktische afspraken te maken en een eigendomsoverdracht naar het 
lokale niveau, na realisatie van het nieuwe kanaal, te bespreken. De stad Kortrijk 
voorziet vervolgens in de uitwerking en de uitvoering van de herinrichting.
Binnen het geïntegreerd onderzoek werden verschillende mogelijkheden bekeken voor 
een invulling van het bestaande kanaal. De resultaten hiervan kunnen gevonden 
worden in de nota ‘Onderzoeksaspect 28: Ruimtelijke toekomstmogelijkheden’, die 
terug te vinden is op de website www.planbk.be.
6. Het ontwerp-voorkeursbesluit zoals goedgekeurd door de Vlaamse Regering zal nu 
onderworpen worden aan een openbaar onderzoek. Het openbaar onderzoek zal door 
DVW georganiseerd worden. 
Na verwerking van de inspraakreacties dient de Vlaamse Regering een beslissing te 
nemen over het definitief voorkeursbesluit. Daarna start de uitwerkingsfase.
7. Het ontwerp-voorkeursbesluit zoals goedgekeurd door de Vlaamse Regering op 26 
januari 2024 zal nu onderworpen worden aan een openbaar onderzoek. Het openbaar 
onderzoek zal door DVW georganiseerd worden en zal starten in april 2024. De 
voorbereidingen voor het organiseren van het openbaar onderzoek en de bijhorende 
infomomenten zijn opgestart. Van zodra beschikbaar, zal concretere info gedeeld 
worden op de projectwebsite www.planbk.be.
8. De raming van het project werd een laatste keer geactualiseerd in juni 2022 om 
rekening te houden met inflatie en prijsstijgingen. De raming bedroeg toen 887 miljoen 
euro. Dit geraamde investeringsbedrag bevat behalve de opwaardering van het kanaal 
ook de herinrichting van de R8 tussen het bestaande kanaal en de Leie, de flankerende 
maatregelen en verwervingen. De grootste investeringskosten betreffen de 
verwervingen (ca. 1/3 van de totale kost), de bovenlokale weginfrastructuur (ca. 1/3 
van de totale kost) en de werken aan het kanaal en de lokale wegenis (ca. 1/4 van de 
totale kost).
Meer gedetailleerde informatie is beschikbaar in de nota ‘Onderzoeksaspect 25: 
Investerings- en exploitatiekosten’, die terug te vinden is op de website 
www.planbk.be.
