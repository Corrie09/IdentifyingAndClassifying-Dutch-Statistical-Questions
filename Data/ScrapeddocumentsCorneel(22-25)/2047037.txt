title: Bevaarbare waterlopen arrondissement Aalst - Waterbeheersing
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2047037
thema link: https://www.vlaamsparlement.be/parlementaire-documenten/schriftelijke-vragen/1800767
SCHRIFTELIJKE VRAAG
nr. 630
van STIJN DE ROO
datum: 5 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Bevaarbare waterlopen arrondissement Aalst  -  Waterbeheersing
De laatste jaren hebben we, ten gevolge van de klimaatwijzigingen, regelmatiger te 
kampen met extreme weersomstandigheden zoals enerzijds uitzonderlijke droogte en 
anderzijds overvloedige regen met wateroverlast tot gevolg.
De aanhoudende regen in de eerste helft van november 2023 leidde tot waterellende in 
heel Vlaanderen. De Westhoek had te kampen met extreme wateroverlast. En tal van 
andere Vlaamse gemeenten hadden af te rekenen met ondergelopen straten, huizen en 
kelders.
Daarom blijft een goede waterafvoer noodzakelijk. Dat kan door baggeren en slibruimen 
van de waterlopen en door waterbeheersing. Ook de dijken dienen goed onderhouden te 
worden. 
In mijn schriftelijke vraag nr. 115 van 26 oktober 2020 informeerde ik naar de werken die 
in 2018, 2019 en 2020 werden uitgevoerd op het vlak van waterbeheersing en welke 
initiatieven werden genomen op het vlak van waterberging in het arrondissement Aalst. 
Ik stel deze vraag in opvolging van mijn schriftelijke vraag nr. 115 van 26 oktober 2020.
1. Welke werken zijn in 2021, 2022 en 2023 op het vlak van waterbeheersing in de ruime 
zin (dijkwerken, slibruimen, onderhoudswerken enzovoort) uitgevoerd aan de 
bevaarbare waterlopen in het arrondissement Aalst? Graag de omschrijving en de 
kostprijs per bekken.
2. Welke initiatieven werden genomen in 2021, 2022 en 2023 op het vlak van 
waterberging?
3. Welke werken zullen nog aanbesteed en/of uitgevoerd worden in 2024? Graag de 
omschrijving en de kostprijs per bekken.
4. Welke werken zijn al gepland voor de volgende jaren? Graag met omschrijving.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 630 van 5 februari 2024 
van STIJN DE ROO
1. De werken in het kader van de nieuwe stuw en sluis op de Dender te Aalst als onderdeel 
van het stuwenprogramma werden verdergezet.
De geactualiseerde raming van de totale kostprijs van de werken bedraagt 40 miljoen 
euro, waarvan 10 miljoen euro in uitvoering van 2021 tot op heden.
Instandhoudingswerken van de oevers via steenbestorting. Er wordt ook gebruik 
gemaakt van slibslepen om de bevaarbaarheid en waterafvoer van de vaargeul te 
garanderen. 
Standaardonderhoudswerken aan de sluizen via het onderhoudsbestek.
2. Er werden van 2021 tot op heden geen initiatieven genomen op vlak van waterberging.
3. De volgende werken als onderdeel van het stuwenprogramma zijn gepland om 
aanbesteed, vastgelegd of uitgevoerd te worden in 2024: nieuwe stuwen te 
Geraardsbergen, Idegem, Pollare, Denderleeuw, en Aalst.
Een totaal vastleggingsbedrag van 16 miljoen euro is voorzien op het ontwerp GIP 
2024.
Daarnaast staan volgende werken nog gepland: aflagen van kopbalken en schuine 
oevers (waarbij zwevende deeltjes die keer op keer bij hoog water op de oevers worden 
afgezet en op sommige plaatsen een grondophoping van meer dan 1m hebben 
veroorzaakt, zullen afgegraven worden tot het oorspronkelijke profiel). De kostprijs 
hiervan is op heden nog onbekend. 
Verder staan de renovatie van de sluis van Pollare (april-mei) en Idegem (november-
december) gepland.
4. De volgende werken als onderdeel van het stuwenprogramma zijn gepland na 2024: 
het verderzetten van de eerder vermelde reeds lopende of geplande werken, afschaffen 
stuw Teralfene, en nieuwe stuw Denderbelle. 
Daarnaast loopt het aflagen van de kopbalken zoals hierboven beschreven verder.
