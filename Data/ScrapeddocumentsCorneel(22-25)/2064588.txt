title: Mijn VerbouwPremie en Mijn VerbouwLening - Stand van zaken
thema: Energie
Wonen
pdf link: https://docs.vlaamsparlement.be/pfile?id=2064588
thema link: https://www.vlaamsparlement.be/parlementaire-documenten/schriftelijke-vragen/1825795
SCHRIFTELIJKE VRAAG
nr. 533
van JOS D'HAESE
datum: 3 mei 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Mijn VerbouwPremie en Mijn VerbouwLening  -  Stand van zaken
Om energetische renovaties aan te moedigen, heeft de Vlaamse Regering enkele 
steunmaatregelen in het leven geroepen zoals de ‘Mijn VerbouwPremie’ en de ‘Mijn 
VerbouwLening’. Het Vlaams Energie- en Klimaatagentschap (VEKA) publiceert cijfers over 
het aantal Mijn VerbouwPremie’s in Vlaanderen, onderverdeeld per inkomensgroep. 
1. Graag had ik voor de Mijn VerbouwPremie de definitieve cijfers van 2023 en de 
voorlopige van 2024 ontvangen. 
2. Kan de minister soortgelijke gegevens bezorgen voor de Mijn VerbouwLening?  
3. Kan de minister een overzicht bezorgen van de evolutie van de renovatiegraad in 
Vlaanderen? Graag onderverdeeld per jaar voor de afgelopen 10 jaar.
Deze vraag werd gesteld aan de ministers Zuhal Demir (533), Matthias Diependaele (275)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 533 van 3 mei 2024
van JOS D'HAESE
1. De gevraagde cijfers zijn beschikbaar op de Energiekaart, 
https://apps.energiesparen.be/energiekaart/vlaanderen#mijn-verbouwpremie. 
2. Ik verwijs naar het antwoord op de schriftelijke vraag nr 377 van 27 februari 2024 van 
de heer Bothuyne voor de cijfergegevens aangaande de Mijn VerbouwLening 
betreffende 2023. De gegevens met betrekking tot het aantal aanvragen, 
goedkeuringen en weigeringen in 2024, vindt u terug in bijlage 1.
3. Er is geen unieke renovatie-indicator. Renovaties zijn niet altijd vergunningsplichtig, 
kunnen ook uitgevoerd worden zonder premie-aanvragen of renovatielening, en er 
wordt niet altijd een nieuw EPC opgemaakt na renovatie. Bovendien gebeuren heel wat 
renovaties in verschillende stappen. Het is dus niet eenvoudig om alle renovaties in één 
parameter te capteren. Er zijn een aantal parameters waar er, binnen de data die het 
VEKA ontvangt, in globaliteit naar gekeken moet worden zoals de evolutie van de EPC-
labels, de premies, het aantal warmtepompen, aantal renovatiekredieten en Mijn 
VerbouwLeningen.
De renovatiesnelheid richting de langetermijndoelstelling 2050 wordt vooral gemeten 
op basis van de evolutie van de EPC-labelverdeling per jaar. De figuur gaat als bijlage 
2 (2019-2023). Deze EPC-labelverdeling is gebaseerd op basis van het gewogen 
gemiddelde van bestaande bouw (gebouwd voor 2006) en nieuwbouw (= gebouwd na 
2006 en dus volgens verplicht te halen EPB-eisen). Sinds 2019 is er een stelselmatige 
toename van het aandeel A- en B-label woningen, al is de toename van het aandeel A-
woningen voorlopig nog voor een groot deel toe te schrijven aan de toename van 
nieuwbouwwoningen (donker gearceerde deel van balken A en B). Bij renovaties 
(vervangen ramen, plaatsen warmtepomp, …) wordt meestal geen nieuw EPC 
opgemaakt, dus de EPC-labelverdeling is in principe een onderschatting van de 
werkelijke evolutie van de energieprestaties van Vlaamse woningen.
BIJLAGEN
1.Weigeringen 2024
2.EPC-labelverdeling per jaar
