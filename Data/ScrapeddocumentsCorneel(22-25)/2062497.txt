title: Bos- en natuurreservaten - Omzetting naar natuurreservaat type 4
thema: Natuur en Milieu
pdf link: https://docs.vlaamsparlement.be/pfile?id=2062497
thema link: https://www.vlaamsparlement.be/parlementaire-documenten/schriftelijke-vragen/1816208
SCHRIFTELIJKE VRAAG
nr. 473
van LEO PIETERS
datum: 27 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bos- en natuurreservaten  -  Omzetting naar natuurreservaat type 4
De integratie van het Bos- en Natuurdecreet zorgt ervoor dat het onderscheid tussen bos 
en natuur vervalt. Daardoor verdwijnen ook de afzonderlijk bestaande statuten zoals 
bosreservaat en natuurreservaat.
Alle bestaande reservaten worden daarbij initieel omgezet naar natuurreservaat type 4 
met natuurbeheerplan, maar zouden vervolgens aan een toetsing onderworpen worden om 
na te gaan of die terreinen al dan niet ook effectief aan de voor type 4 geldende criteria 
voldoen.
1. Kan de minister verduidelijken:
a) hoeveel van de bestaande oude erkende bos- en natuurreservaten werden 
omgezet naar natuurreservaat type 4 met natuurbeheerplan;
b) hoeveel van die omgezette reservaten intussen aan de hoger beschreven toetsing 
werden onderworpen, alsook schematisch weergeven welke resultaten die 
toetsingen hebben opgeleverd;
c) wanneer de omgezette reservaten die nog niet onderworpen werden aan de hoger 
beschreven toetsing, onderworpen zullen worden?
2. Kan de minister meedelen wat er met de omgezette reservaten zal gebeuren als uit 
de toetsing blijkt dat ze vooralsnog niet beantwoorden aan de voor type 4 geldende 
criteria?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 473 van 27 maart 2024
van LEO PIETERS
1. Overeenkomstig artikel 106 §1 van het decreet van 9 mei 2014 tot wijziging van de 
regelgeving inzake natuur en bos - wijzigingsdecreet worden de terreinen die de 
Vlaamse Regering voor de inwerkingtreding van dit decreet heeft erkend of 
aangewezen als natuurreservaat of heeft erkend of aangewezen als bosreservaat 
geacht erkend te zijn als natuurreservaat als vermeld in artikel 16ter decies van het 
decreet van 21 oktober 1997 betreffende het natuurbehoud en het natuurlijk milieu. 
a) Concreet betekent dit dat alle bestaande oude erkende bos- en natuurreservaten 
werden omgezet naar natuurbeheerplan type vier (natuurreservaat). De 
goedkeuring als natuurbeheerplan type vier (natuurreservaat) vestigt een 
erfdienstbaarheid tot algemeen nut op het terrein, meer bepaald een 
publiekrechtelijke erfdienstbaarheid van duurzaam gebruik en langdurig beheer van 
het terrein als natuurreservaat. Daarom werd in het evaluatieverslag tot omzetting 
steeds een akkoord gevraagd van alle betrokken eigenaars (voor percelen in huur 
of gebruik). Indien dit akkoord (nog) niet voorhanden was, werden deze terreinen 
zeer gericht goedgekeurd als natuurbeheerplan type drie (of type twee).
In totaal werd voor 689 beheerplannen een evaluatieverslag verstuurd, waarvan 
389 erkende bos- en natuurreservaten. Op 1 april 2024 zijn 507 oude 
beheerplannen definitief goedgekeurd als natuurbeheerplan, waaronder 364 oude 
erkende bos- en natuurreservaten. Voor 69 beheerplannen (waarvan 21 erkende 
bos- en natuurreservaten) is het akkoord ontvangen van de indiener of indieners 
voor omzetting naar een natuurbeheerplan. Hierbij worden eventuele suggesties, 
aanvullingen of wijzigingen geïntegreerd en is de goedkeuring op zeer korte termijn 
te verwachten. 
b) De criteria met betrekking tot natuurbeheerplan type vier zijn niet van toepassing 
op de omzetting van bos- en natuurreservaten. Overeenkomstig eerder vermeld 
artikel 106 worden eerder erkende of aangewezen reservaten geacht erkend te zijn 
als natuurreservaat (natuurbeheerplan type vier).
c) Zie mijn antwoord op deelvraag 1.b).
2. Zie mijn antwoord op deelvraag 1.b). De criteria zijn niet van toepassing.
