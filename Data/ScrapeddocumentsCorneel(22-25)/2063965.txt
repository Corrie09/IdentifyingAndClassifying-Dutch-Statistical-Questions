title: Archeologisch onderzoek - Educatieve projecten en publiekswerking
thema: Onderwijs en Vorming
Onroerend erfgoed
pdf link: https://docs.vlaamsparlement.be/pfile?id=2063965
thema link: https://www.vlaamsparlement.be/parlementaire-documenten/schriftelijke-vragen/1820325
SCHRIFTELIJKE VRAAG
nr. 258
van MANUELA VAN WERDE
datum: 18 april 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Archeologisch onderzoek  -  Educatieve projecten en publiekswerking 
Om archeologie tastbaar en leefbaar te maken is een goed verhaal nodig. Daarom heeft 
de minister voor dit jaar een budget beschikbaar gesteld voor educatieve projecten en 
publiekswerking. Dat zou de verhalen achter het archeologische onderzoek naar een breed 
publiek brengen. Voor dat project ‘educatie en publiekswerking – archeologie’, is een 
budget van 500.000 euro beschikbaar, met een looptijd van 540 dagen. Een aanvraag kon 
tot 1 april ingediend worden. Na de toekenning heeft de initiatiefnemer 90 dagen om het 
project op te starten. Een project krijgt minimaal 25.000 en maximaal 50.000 euro.
1. Hoeveel aanvragen zijn er tot nu toe ingediend?
2. Bereikt de oproep volgens de minister de relevante doelgroepen?
3. Ziet de minister heil in een samenwerking met scholen om meer aandacht te vestigen 
op archeologie, om archeologie eventueel op te nemen in het leerpakket?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 258 van 18 april 2024
van MANUELA VAN WERDE
1. Er zijn in totaal 15 projectvoorstellen ingediend vóór de deadline van 1 april. Daar ben 
ik alvast enorm blij mee. Het is namelijk de eerste keer dat we de oproep 
projectsubsidies educatie en publiekswerking gelanceerd hebben. Dat is dus een mooie 
respons.
2. De oproep staat open voor iedereen die archeologische kennis wil overbrengen naar een 
breder publiek en er is dan ook een grote doelgroep. Daarom hebben we bij de 
verspreiding van de oproep maximaal ingezet op een brede communicatiemix: via een 
persmoment in een school, via de sociale mediakanalen van het agentschap Onroerend 
Erfgoed en via verschillende nieuwsbrieven. We zien alvast bij de eerste screening dat 
een diverse waaier aan organisaties een projectvoorstel heeft ingediend: middelbare 
scholen, universiteiten, lokale besturen, verenigingen en vrijwilligersorganisaties.
3. Deze projectsubsidie werd in het leven geroepen om de kennis over ons (lokale) 
verleden op een laagdrempelige manier door te geven aan jong en oud. Archeologie 
maakt het verleden tastbaar en is een hele concrete manier om met de geschiedenis in 
aanraking te komen. De projectsubsidie is bewust tweeledig: educatie en 
publiekswerking. We zoeken naar interessante manieren om archeologische verhalen te 
vertellen én om de kennis over archeologie te vergroten. De leerdoelen voor het 
onderwijs bieden nu al voldoende ruimte om archeologie in te bedden. Ik hoop met de 
oogst van deze projectsubsidie voldoende handvaten te bieden voor de leerkrachten om 
hiermee aan de slag te gaan.
