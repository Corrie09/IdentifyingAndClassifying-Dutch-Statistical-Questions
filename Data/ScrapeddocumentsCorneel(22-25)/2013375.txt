title: Leuvense ring (R23) - Verkeersdoorstroming kruispunt Tiensepoort
thema: Mobiliteit en Verkeer
pdf link: https://docs.vlaamsparlement.be/pfile?id=2013375
thema link: https://www.vlaamsparlement.be/parlementaire-documenten/schriftelijke-vragen/1778884
SCHRIFTELIJKE VRAAG
nr. 195
van ARNOUT COEL
datum: 10 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Leuvense ring (R23)  -  Verkeersdoorstroming kruispunt Tiensepoort
Eerder dit jaar werd het kruispunt van de Tiensepoort op Leuvense ring (R23) vernieuwd 
met onder meer een andere lichtenregeling (daarvoor verwijs ik graag naar mijn 
schriftelijke vraag nr. 1601 van 23 augustus 2023) en een aantal infrastructurele 
aanpassingen. 
Sinds de ingebruikname van het nieuwe conflictvrije kruispunt lijkt de verkeersdrukte, 
vooral tijdens de spitsuren, er niet meteen op verbeterd. Met name op de N3-
Tiensesteenweg staan er langere aanschuifrijen om het kruispunt op te rijden en wie vanuit 
de binnenstad via de Tiensestraat het kruispunt wil oprijden, wordt met een gelijkaardig 
probleem geconfronteerd. 
Het binnenrijden van de binnenstad via de Blijde Inkomststraat zou in de nieuwe situatie 
ook voor langere wachttijden zorgen op het kruispunt zelf. 
1. Bereiken de berichten over drukker verkeer en meer filevorming op en rond de 
Tiensepoort ook de minister? 
2. Heeft het Agentschap Wegen en Verkeer (AWV) metingen gedaan om eventueel 
objectief te kunnen aantonen dat het op en rond de Tiensepoort drukker geworden is? 
Zo ja, op welke plaatsen werden die metingen gedaan en wat bleek daar precies uit? 
Graag een duidelijk overzicht waarin de oude situatie met de nieuwe situatie op het 
kruispunt vergeleken wordt.
3. Indien AWV nog geen metingen gedaan heeft, worden die metingen dan nog in het 
vooruitzicht gesteld om de verkeerssituatie objectief te kunnen onderbouwen? Wat is 
daarvoor de planning?
4. Is AWV in overleg of plant het overleg met de stad Leuven om de verkeerssituatie aan 
de Tiensepoort te bespreken? Wat wordt daar juist besproken en is het de betrachting 
om in samenspraak met de stad bijkomende maatregelen te nemen? Zo ja, aan welke 
maatregelen wordt gedacht?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 195 van 10 november 2023
van ARNOUT COEL
1. Ja, ik ben op de hoogte van de meldingen.  
2. De verliestijden in seconden werden niet gemeten op voorhand en ook niet vergeleken 
met de huidige toestand. Deze ingreep had als grootste doel de verkeersveiligheid op 
het kruispunt sterk te verbeteren.
3. Eind oktober heeft er een uitgebreide evaluatie van de Tiensepoort plaatsgevonden 
met behulp van een drone. Daarbij werden beelden gemaakt en die worden momenteel 
door een studiebureau aan de hand van software geanalyseerd. 
4. Het Agentschap Wegen en Verkeer (AWV) is hierover in overleg met de stad Leuven.  
