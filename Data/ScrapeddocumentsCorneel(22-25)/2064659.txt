title: Kinkhoest - Vaccinatiegraad
thema: Gezondheid
pdf link: https://docs.vlaamsparlement.be/pfile?id=2064659
thema link: https://www.vlaamsparlement.be/parlementaire-documenten/schriftelijke-vragen/1825735
SCHRIFTELIJKE VRAAG
nr. 349
van FREYA SAEYS
datum: 3 mei 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinkhoest  -  Vaccinatiegraad
In Vlaanderen werden tot 12 april 2024 al 672 gevallen van kinkhoest vastgesteld. De 
meeste gevallen deden zich voor in Vlaams-Brabant en Antwerpen. 
Kinkhoest is een erg besmettelijke ziekte, veroorzaakt door de bacterie Bordetella 
pertussis. De bacterie maakt een gifstof aan, waardoor hoestbuien ontstaan. De hoest kan 
maandenlang aanhouden. 
De helft van de besmette kinderen is tussen 4 en 14 jaar. Voor hen zijn er geen grote 
gezondheidsproblemen, maar ze kunnen wel hun jongere broertjes of zusjes besmetten 
omdat de besmetting wordt overgedragen door niezen en hoesten. Doordat de hoestbuien 
zo lang aanhouden, is het besmettingsgevaar groter. Niet-gevaccineerde moeders die 
kinkhoest krijgen voor de bevalling kunnen daardoor hun pasgeboren baby besmetten.
Kinkhoest is vooral gevaarlijk voor baby’s. Zij raken uitgeput door het hoesten en drinken 
dan niet meer. Het vele hoesten zorgt ook voor een gebrek aan zuurstof. Daardoor kan er 
hersenbeschadiging ontstaan. Soms hoesten baby's met kinkhoest niet, maar stoppen ze 
af en toe met ademhalen. Daardoor kunnen ze blauw aanlopen. Meer dan de helft van de 
baby’s met kinkhoest wordt in het ziekenhuis opgenomen. Heel soms overlijdt een baby 
aan kinkhoest.
Dat zien we ook in de cijfers die we lazen in de krant. Ongeveer de helft van de kinderen 
jonger dan 1 jaar werd de afgelopen maanden ogenomen in het ziekenhuis. 
Voor heel jonge kinderen is het dus belangrijk dat de moeder gevaccineerd is en dat later 
in het kader van het vaccinatieprogramma de baby’s en peuters gevaccineerd worden. In 
Vlaanderen zou 15% van de moeders niet gevaccineerd zijn. Bij baby’s dalen de 
vaccinatiecijfers (van 95,6% in 2017 naar 93,2% in 2021). Volwassenen laten zich best 
om de tien jaar vaccineren. 
1. Welke inspanningen worden gedaan om zwangere vrouwen te overtuigen van het 
belang van een vaccinatie tegen kinkhoest gelet op de grote gevolgen voor een baby 
in het geval van een besmetting? 
2. Welke inspanningen worden gedaan om de vaccinatiegraad bij jonge kinderen opnieuw 
te laten stijgen? Is er zicht op het profiel van ouders die hun kind niet laten vaccineren 
tegen kinkhoest? 
3. Weinig volwassenen zijn er zich van bewust dat ze zich best om de tien jaar laten 
vaccineren tegen kinkhoest. 
Zal vanuit de bevoegdheid preventie daarrond gesensibiliseerd worden? 
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN  
ANTWOORD
op vraag nr. 349 van 3 mei 2024 
van FREYA SAEYS
1. Vaccinatie tegen kinkhoest tijdens de zwangerschap wordt gepromoot langs 
verschillende kanalen.
1) Via beroepsverenigingen voor professionele zorgverleners die zwangere vrouwen 
zien: de Vlaamse vereniging voor obstetrici en gynaecologen motiveert haar leden 
via haar kanalen en website om de vaccinatie aan te raden of toe te dienen tijdens 
standaard zwangerschapsconsultaties. Ook Domus Medica doet dit naar huisartsen 
toe.
2) Via geschreven communicatie naar zwangere vrouwen: Het moederboekje bevat 
uitleg over deze vaccinatie, Opgroeien geeft informatie in haar standaard 
communicatie waar zwangere vrouwen zich voor kunnen inschrijven 
3) Departement Zorg verstrekt affiches en folders specifiek over zwangerschaps-
vaccinatie, geeft informatie op haar websites (laatjevaccineren.be; 
allesovervaccinatie.be; gezondzwanger.be….) en betrekt meerdere beroeps-
groepen via de Vlaamse Vaccinatiekoepel (ook vroedkundigen); Agentschap 
Opgroeien ondersteunt mee de informatiedoorstroom naar consultatiebureaus en 
Huizen van het Kind en via haar website voor ouders; bij de betrokken 
beroepsgroepen is het belang van deze boodschap intussen goed gekend en 
gedragen.
4) Departement zorg informeerde zorgverleners en kreeg persaandacht n.a.v. de 
stijgende kinkhoestcijfers in de voorbije maanden (meest recent tijdens de 
Europese immunisatieweek in april 2024)
5) Een uitgebreidere publiekscampagne rond vaccinatie in de zwangerschap wordt 
voorbereid om in de 2de helft van 2024 verspreid te worden via verschillende 
kanalen
Kanttekening hierbij is dat Vlaanderen reeds een hoge vaccinatiegraad bereikt bij 
zwangere vrouwen (85% in 2020) in vergelijking met de buurlanden: koploper in 
Europa, samen met Vlaanderen, is Spanje (84% in 2019-2020). Het Verenigd 
Koninkrijk behaalde als hoogste vaccinatiegraad 75%, maar daalde intussen naar 59% 
in het laatste kwartaal van 2023.
2. Er zijn op dit moment vanuit de gegevens waarover wij beschikken geen tekenen van 
een daling van de vaccinatiegraad van jonge kinderen tegen kinkhoest. Een 
overheidsopdracht voor een nieuwe vaccinatiegraadstudie via bevraging aan huis 
wordt voorbereid met als doel in 2025 nieuwe data ter beschikking te hebben. Hierin 
wordt standaard gepeild naar redenen van niet-vaccinatie en naar kenmerken van 
niet-gevaccineerde kinderen. Uit vroegere vaccinatiegraadstudies in Vlaanderen kwam 
telkens naar voor dat jonge kinderen in gezinnen met 3 of meer kinderen of in gezinnen 
met een socio-economische kwetsbaarheid een hogere kans hadden op onvolledige 
vaccinatie.
3. Dit advies is vooral belangrijk voor volwassenen in contact met jonge kinderen die nog 
niet volledig gevaccineerd zijn, om overdracht naar deze kinderen te verminderen 
(cocoon vaccinatie). Het gaat dan over gezinsleden van zuigelingen jonger dan 6 
maanden, en professionelen in materniteiten en de pediatrie, en in de kinderopvang. 
Dit advies wordt in communicaties vanuit het departement Zorg steeds meegenomen. 
Noot: het vaccin tegen kinkhoest maakt deel uit van het gecombineerd vaccin tegen 
difterie, tetanus en kinkhoest. Het advies om de vaccinatie tegen tetanus regelmatig 
te herhalen is al ouder en beter gekend.
