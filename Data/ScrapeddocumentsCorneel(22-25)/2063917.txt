title: Siderurgische gassen ArcelorMittal - Gebruik in de elektriciteitscentrale Knippegroen
thema: Energie
Natuur en Milieu
pdf link: https://docs.vlaamsparlement.be/pfile?id=2063917
thema link: https://www.vlaamsparlement.be/parlementaire-documenten/schriftelijke-vragen/1819162
SCHRIFTELIJKE VRAAG
nr. 515
van STAF AERTS
datum: 16 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Siderurgische gassen ArcelorMittal  -  Gebruik in de elektriciteitscentrale Knippegroen
Sinds 2013 worden geen gratis uitstootrechten meer verstrekt onder het ETS-systeem voor 
elektriciteitsproductie. ArcelorMittal krijgt als industriële installatie echter wel gratis 
uitstootrechten, terwijl de siderurgische gassen van het bedrijf gebruikt worden voor 
elektriciteitsproductie in de Electrabel-centrale Knippegroen.
1. In welke mate en op welke manier worden de gratis uitstootrechten van ArcelorMittal 
doorgegeven voor de elektriciteitsproductie in de centrale Knippegroen?
2. Wordt volgens de minister in dat geval door voor deze elektriciteitsproductie 
onrechtstreeks gratis uitstootrechten te verlenen, geen valse concurrentie aangedaan 
aan andere elektriciteitsproducenten?
3. ArcelorMittal ontvangt ook nog indirecte ETS-compensatie voor elektriciteit die het van 
het net afneemt. Dit terwijl het zelf eigenlijk de energie opwekt voor 
elektriciteitsproductie en daarvoor gratis uitstootrechten krijgt. 
Komt dat volgens de minister niet neer op dubbele subsidiëring?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 515 van 16 april 2024
van STAF AERTS
1. De vestiging van ArcelorMittal in Gent ontvangt emissierechten in het kader van het 
EU-ETS. De hoeveelheid kosteloos toegekende emissierechten wordt bepaald door 
Europees geharmoniseerde toewijzingsregels zoals momenteel vastgelegd in 
Gedelegeerde Verordening (EU) 2019/331. Voor de vestiging te Gent, en voor alle 
vergelijkbare installaties in Europa, impliceren deze regels dat de kosteloze toewijzing 
voornamelijk berekend wordt op basis van het tonnage geproduceerd vloeibaar 
ruwijzer vermenigvuldigd met een benchmarkwaarde. 
In welke mate en op welke manier ArcelorMittal emissierechten overdraagt aan andere 
installaties is niet bekend bij mijn administratie.
2. De regels voor het toekennen van kosteloze toewijzing zijn geharmoniseerd op 
Europees niveau. De Europese Commissie kijkt strikt toe op de naleving van deze 
regels. Ik beschik derhalve niet over de mogelijkheid om daarvan af te wijken. 
3. De regeling van compensatie indirecte emissiekosten (CIE) valt onder de bevoegdheid 
van mijn collega minister van Economie 
