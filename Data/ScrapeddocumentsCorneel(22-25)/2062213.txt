title: Keizerspoort Gent - Verkeersveiligheid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062213
thema link: https://www.vlaamsparlement.be/parlementaire-documenten/schriftelijke-vragen/1815830
SCHRIFTELIJKE VRAAG
nr. 795
van STEPHANIE D'HOSE
datum: 25 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Keizerspoort Gent  -  Verkeersveiligheid
Vorig jaar werd aan de Keizerspoort in Gent een dertienjarige jongen aangereden door een 
vrachtwagen en in kritieke toestand naar het ziekenhuis gebracht. Het kruispunt staat op 
de dynamische lijst van gevaarlijke punten van de Vlaamse overheid, de gevaarlijkste 
kruispunten volgens het aantal ongevallen dat er de laatste jaren gebeurden.
In mijn schriftelijke vraag nr. 912 van 7 maart 2023 stelde ik de minister enkele vragen in 
verband met het verhogen van de verkeersveiligheid aan het kruispunt.
Om een nieuwe stand van zaken te kennen, heb ik de volgende vragen aan de minister:
1. Naar aanleiding van het ongeval dat op 3 maart 2023 plaatsvond, werd er door het 
Agentschap Wegen en Verkeer (AWV) op 16 maart 2023 een overleg georganiseerd 
met de stad Gent en de politie om het kruispunt opnieuw te bekijken. 
Welke maatregelen volgden uit dat overleg? Welke daarvan werden al 
geïmplementeerd? Welke maatregelen volgen nog, en volgens welke timing?
2. Is er een nieuwe stand van zaken over welke maatregelen op de lange termijn 
genomen zullen worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 795 van 25 maart 2024
van STEPHANIE D’HOSE
1. De Keizerspoort is een zeer complex kruispunt, waarbij de moeilijkheid vooral ligt in 
de beperkte ruimte die er is, waardoor er geen pasklaar antwoord beschikbaar was. 
Om op korte termijn al een impact op de verkeersveiligheid te realiseren, werden in 
eerste instantie enkele kleinere maatregelen ingepland (verplaatsen van stopstrepen 
en het toevoegen van waarschuwingslichten). Deze maatregelen werden nog voor de 
zomer van 2023 gerealiseerd op het terrein. Terzelfdertijd werd wel een studie 
opgestart voor het, binnen de mate van het mogelijke, structureel aanpassen van het 
betreffende kruispunt (zie ook het antwoord op vraag 2).
2. De aangehaalde studie bestaat uit 2 grote onderdelen, enerzijds een infrastructureel 
luik, anderzijds een verkeerskundig luik. Het infrastructurele luik van de studie is 
inmiddels afgerond. De studie van de verkeerslichtenregeling is op dit moment nog 
lopende. De resultaten worden normaal gezien voor de zomer verwacht. 
Het is de bedoeling om een vierkantgroen-regeling op deze locatie te implementeren. 
Hiertoe moeten ook verschillende steunen voor verkeerslichten aangepast worden. De 
infrastructurele werken zullen gelijktijdig met de aanpassing van de 
verkeerslichtenregeling (en de daarvoor nodige werken) worden uitgevoerd.
