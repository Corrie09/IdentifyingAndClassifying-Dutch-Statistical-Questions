title: Flanders Technology & Innovation - Stand van zaken
thema: Wetenschap en Innovatie
pdf link: https://docs.vlaamsparlement.be/pfile?id=2008814
thema link: https://www.vlaamsparlement.be/parlementaire-documenten/schriftelijke-vragen/1774427
SCHRIFTELIJKE VRAAG
nr. 42
van KARL VANLOUWE
datum: 24 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Flanders Technology & Innovation (FTI)  -  Stand van zaken
Op 4 oktober 2022 lanceerde de Vlaamse Regering het ‘Flanders Technology & Innovation’-
project. Met het project wil de regering aantonen dat technologie en innovatie cruciaal zijn 
voor de toekomst van Vlaanderen en wil ze ook de positie van Vlaanderen als innovatieve 
kennisregio verstevigen in het buitenland.
Er zijn al meerdere evenementen en initiatieven in het FTI-project aangekondigd. Zo zou 
het project van start gaan met een week van technologiefestivals beginnend in het 
Wintercircus in Gent op 15 maart 2024 en afsluitend met het slotfestival in Antwerpen op 
24 maart 2024. In die periode zouden meerdere festivals en evenementen worden opgezet 
in Gent, Kortrijk, Hasselt, Leuven, Brussel en Antwerpen om Vlaamse technologie en 
innovatie in de kijker te zetten. Ook zou op 17 maart 2024 een Open Technologie- en 
Innovatiedag plaatsvinden waar iedereen kennis kan maken met de bedrijven die dagelijks 
werken aan innovatieve projecten voor de toekomst.
Het uiteindelijke doel van de technologiefestivals zou zijn om meer dan 100.000 Vlamingen 
te laten kennismaken met innovaties die in onze regio plaatsvinden alsook om jongeren 
warm te maken voor een technologische opleiding. Daarnaast is er ook een vennootschap 
Flanders Technology & Innovation opgericht om een platform te creëren waar private 
actoren data, knowhow en innovatieve ideeën delen, maar ook als katalysator voor 
investeringen in technologische en innovatieve oplossingen.
1. In maart 2024 staat dus een reeks grootschalige evenementen rond Flanders 
Technology & Innovation gepland.
Kan er een overzicht gegeven worden van alle geplande evenementen? Daarbij graag 
een toelichting wat betreft locatie, doelstelling, programma, beoogde doelgroep, 
verwacht bereik enzovoort.
2. Kan er een overzicht gegeven worden van de bestede middelen en een overzicht van 
de partners die betrokken zijn in het hele project?
3. In de beleids- en begrotingstoelichting (BBT) liet de minister weten dat tegen het einde 
van de zomer van 2023 een haalbaarheidsonderzoek afgerond zou zijn over de 
doelstellingen van het FTI-project.
Kan de minister de resultaten van dat onderzoek toelichten? Op welke manier gaat hij 
ermee aan de slag?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 42 van 24 oktober 2023
van KARL VANLOUWE
1. Het Flanders Technology & Innovation (FTI) Festival vindt plaats van 15 maart tot en 
met 24 maart 2024 over heel Vlaanderen. Ik geef hieronder een overzicht van alle 
geplande evenementen.
Op 15 maart 2024 wordt een overkoepelend openingsevent georganiseerd in Gent. 
Tijdens de openingsceremonie zal het programma voor de komende dagen gelanceerd 
worden, in aanwezigheid van beleidsmakers en captains of industry. Tegelijk opent de 
immersieve FTI Expo haar deuren en stellen Vlaamse techspelers en -sprekers het 
belang tentoon om technologie en innovatie in Vlaanderen internationaal op de kaart te 
plaatsen. Er wordt tijdens deze openingsavond gemikt op 600 B2B-deelnemers en 
stakeholders uit de media- en pr-sector. Daags nadien opent dezelfde setting haar 
deuren voor het grote publiek.
Op 17 maart 2024 wordt de eerste editie van Open Technologie- & Innovatiedag 
georganiseerd over heel Vlaanderen waarbij meer dan 100 innovatieve Vlaamse spelers 
en bedrijven hun deuren openen voor het grote publiek. Een media- en 
communicatiecampagne zal de burger sensibiliseren om de speerpunten in Vlaamse 
technologie en innovatie te ontdekken. De oproepcampagne voor bedrijven loopt volop. 
De eerste editie mikt op 40.000 bezoekers.
Van 16 maart tot en met 22 maart 2024 openen de FTI-deelfestivals hun deuren in 
Kortrijk, Gent, Antwerpen, Brussel, Hasselt en Leuven. Elk deelevenement bestaat uit 
een breed en inspirerend publieksbelevingsluik, alsook een inhoudelijk luik dat gericht 
is op geïnteresseerde burgers en een professioneel publiek. Elk deelevenement werft 
haar publiek hoofdzakelijk op provinciaal niveau en streeft een maximale interactie na 
tussen de verschillende doelgroepen. Zowel de inhoud als het type activiteiten van de 
verschillende deelevenementen wordt maximaal afgestemd om tot een zo groot 
mogelijke complementariteit over de verschillende deelevenementen heen te komen. 
•In Kortrijk wordt het deelfestival georganiseerd door FTI by Hangar K, het consortium 
achter het Learning Bytes Festival en Unwrap Festival. De hoofdthematieken zijn 
‘Digital Arts & Entertainment’ en ‘Leven, Leren en Werken in een digitale wereld’. Ik 
ambieer een publiek van 2.500 bedrijven, 11.000 burgers en 3.000 studenten tijdens 
het zesdaagse festival. De volledige programmatie is hier terug te vinden.
•In Gent wordt het deelfestival georganiseerd door FTI by Wintercircus, het nieuwe 
tech-consortium TENT in Gent. De hoofdthematieken zijn ‘Health Tech’, ‘BioTech’ en 
‘Life Sciences’. Hier mik ik op een publiek van 2.000 bedrijven, 12.000 burgers en 
1.500 studenten tijdens het zesdaagse festival. De volledige programmatie is hier 
terug te vinden. 
•In Antwerpen wordt het deelfestival georganiseerd door FTI by Supernova, de 
organisatie vanuit Scale-ups.eu achter het tech-festival Supernova. De 
hoofdthematieken zijn ‘VC pitching’, ‘Start Up Fair’, ‘Matchmaking’ en ‘Tech Talks’. Ik 
verwacht een deelname van 4.000 professionele bezoekers tijdens het tweedaagse 
festival. De volledige programmatie is hier terug te vinden.
•In Brussel wordt het deelfestival georganiseerd door FTI by VUB. De 
hoofdthematieken zijn ‘AI’, ‘Robotics’ en ‘Fotonics’. Ik voorzie een aanwezigheid van 
2.500 bedrijven, 7.500 burgers en 1.500 studenten tijdens het vijfdaags festival. De 
volledige programmatie is hier terug te vinden. 
•In Leuven wordt het deelfestival georganiseerd door FTI by and&, het consortium 
met Leuven MindGate achter het and& Connect Festival. De hoofdthematieken zijn 
‘Future Generations’ en ‘Health Hardware’. Hiervoor anticipeer ik een aanwezigheid 
van 3.000 bedrijven, 15.000 burgers en 3.000 studenten. De volledige programmatie 
is hier terug te vinden.
•In Hasselt wordt het deelfestival georganiseerd door FTI by G-STIC, de 
duurzaamheidsorganisatie onder VITO en achter de G-STIC wereldtop. De 
hoofdthematieken zijn ‘Mobiliteit’, ‘Duurzame stadsontwikkeling’, ‘Voeding’, ‘Energie’ 
en ‘Cleantech’. Ik verwacht een aanwezigheid van 2.000 bedrijven, 13.000 burgers 
en 1.000 studenten tijdens het vijfdaagse festival. De volledige programmatie is hier 
terug te vinden. 
Op 23 en 24 maart 2024 vindt, ten slotte, een feestelijk slotweekend plaats in 
Antwerpen, dat gedurende twee dagen het beste van de deelevenementen en van 
Vlaanderen samenbrengt op één plek. Het slotevent is gericht op het grote publiek.
Deze projectonderdelen zetten samen de Vlaamse technologische en innovatieve 
vooruitgang in de kijker zowel binnen Vlaanderen als over gans Europa. 
2. De Ministerraad van 23 juni 2023 bepaalde het subsidiebedrag voor de partners op 
maximaal 9.198.500 euro. Het corresponderende subsidiebesluit verdeelt het bedrag 
onder de begunstigden als volgt:
Flanders Technology & Innovation 2024
Activiteit Bestede middelen
Deelfestival Kortrijk (Hangar K) 721.250 euro
Deelfestival Gent (TENT) 1.088.750 euro
Deelfestival Antwerpen (Scale-Ups.EU) 1.225.000 euro
Deelfestival Leuven + Werkingsmiddelen 
en Marketing & Communicatie 
(LeuvenMindgate)2.412.500 euro
Deelfestival Hasselt + Centrale Middelen 
(VITO)1.826.000 euro
Slotfestival Antwerpen (CityCubes) 1.925.000 euro
Elke begunstigde hanteert naast bovenstaande publieke middelen ook de instroom van 
private middelen uit sponsoring, ticket sales en standen verkoop om tot een globaal 
werkbudget te komen voor de organisatie van het FTI-deelfestival.
Elke begunstigde verleent de volledige medewerking aan de analyse die het Auditcomité 
Topevenementen Flanders (ATEF) zal maken van alle in de begroting voorziene 
uitgaven.
Elk van de partners behoort tot de top in Vlaanderen, levert maatschappelijke impact 
en geniet internationale uitstraling of heeft de ambitie om internationaal door te breken. 
Het bundelen van deze krachten, regionale ecosystemen, netwerken en expertises is 
een bijzonder krachtige motor om dit unieke evenement te realiseren. De 
complementariteit, geografisch en inhoudelijk, de brede vertegenwoordiging van de 
sector, het uitgebreide netwerk en draagvlak binnen de kennisinstellingen, de 
privésector en het lokaal en bovenlokaal beleid alsook de gecumuleerde inhoudelijke- 
en operationele expertise en organisatorische ervaring vormen een ijzersterke fundering 
om samen met het beleid, de brains, de business en de burger de handen aan de ploeg 
te slaan en een maatschappelijke hefboom te gaan realiseren. 
De strategische visie wordt samen opgesteld en uitgerold over de vijf provincies en de 
verschillende deelevenementen heen. Op operationeel niveau wordt vervolgens telkens 
één van de partners gelinkt aan één onderdeel van het totale project. We werken dus 
vanuit één overkoepelende visie die in operationele gestroomlijnd wordt door te splitsen 
per provincie, stad en deelevenement.
 
De samenwerkingspartners voor deze editie van FTI zijn:
•Partner G-STIC is de duurzaamheidsorganisatie onder VITO en verzamelt de 
wereldwijde gemeenschap voor duurzame technologie en innovatie. Zij organiseert 
jaarlijks een wereldtop met meer dan 10.000 stakeholders, die zich richt op het 
versnellen van de implementatie van geïntegreerde tech-oplossingen voor de 
Duurzame Ontwikkelingsdoelstellingen (SDG’s). G-STIC is een groeiende actie- en 
impactgerichte wereldwijde expertengemeenschap die de implementatie van 
marktklare en transformatieve toepassingen en geïntegreerde technologische 
oplossingen promoot. Voor de Living Labs in FTI partnert G-STIC met VITO Nexus. 
Dit is een interdisciplinair team bij VITO dat transitiedenken vertaalt naar werkbare 
praktijken voor het versnellen van duurzaamheidstransities.
•Partner Leuven Mindgate organiseert het and& Connect Festival in Leuven. De eerste 
editie van het festival in 2018 trok 20.000 bezoekers. Het festival kende haar tweede 
editie in 2021, voornamelijk in een digitale context als gevolg van de geldende covid 
maatregelen. Het festival brengt mensen van allerlei achtergronden samen rond het 
thema innovatie, stimuleert innovatie en versnelt stedelijke transformatie voor een 
beter alledaags persoonlijk- en gemeenschapsleven. Kenmerkend voor het festival is 
de kruisbestuiving tussen professionele tracks en de verbinding met de burger en het 
stedelijk weefsel.
•Partner Hangar K is een incubator die ruimte voorziet voor jonge ondernemers in de 
digitale wereld. De opleiding Digital Arts & Entertainment van de Hogeschool West-
Vlaanderen (Howest) organiseert in de incubator het event Unwrap, het eerste event 
in Vlaanderen dat overkoepelend de entertainmentindustrie en de gemeenschap op 
vlak van gaming, muziek en film samenbrengt. De doelstelling van het event is 
bruggen bouwen tussen de verschillende takken van de industrie om de 
kruisbestuiving en toekomst van de entertainmentsector te verkennen. De eerste 
editie van Unwrap in 2021 trok in totaal 1.200 bezoekers. De doelstelling is uit te 
groeien tot een event van meer dan 5000 bezoekers per jaar. Unwrap zal 
samenwerken met het Learning Bytes Festival vanuit de Flanders Game Hub om een 
zo breed mogelijk en technologisch innovatief festival in Kortrijk te organiseren.
•Partner TENT is een consortium in Gent bestaande uit industriële actoren, startups, 
scale-ups en grote ondernemingen, koepelorganisaties, stedelijke diensten en 
kennisinstellingen dat onder meer een reeks technologiegeoriënteerde evenementen 
met als uitvalsbasis het gerenoveerde Wintercircus organiseert. Gent heeft namelijk 
de ambitie tot een belangrijke technologiehoofdstad van Europa uit te groeien. Een 
van de leidende voorbeelden in het Gentse technologie succesverhaal is de 
Knowledge For Growth conferentie. Knowledge For Growth wordt jaarlijks 
georganiseerd door flanders.bio en is één van de grootste life sciences conferenties 
in Europa. Het event bestaat reeds 18 jaar en verzamelt de Belgische life sciences 
community, waaronder biotech/life sciences bedrijven, kennisinstellingen en 
overheden. Zo een 550 bedrijven en 1300 deelnemers uit meer dan 20 landen nemen 
deel aan dit vlaggenschip van de Vlaamse life sciences community.
•Partner Scale-Ups.eu is de organisator van het Technology & Future festival 
SuperNova in Antwerpen. SuperNova is gericht op het brede publiek met een 
ontdekkings- en belevingsprogramma en gericht op professionals (game changers, 
influencers en ondernemers) door middel van een professioneel programma met 
toespraken, netwerking, workshops, pitch tracks en meer. De eerste editie in 2018 
verzamelde 34.000 bezoekers om te beleven hoe technologie en innovatie het 
dagelijks leven in de toekomst zullen vormgeven. Naast SuperNova is Scale-Ups.eu 
organisator van “The Big Score”, een event gericht op het versnellen van de interactie 
tussen drie essentiële technologietakken: snelgroeiende datatechoplossingen, 
internationaal risicokapitaal en sourcing van bedrijfsinnovatie. Aanvullend zal 
Supernova een publieksbrede FTI Expo vormgeven in Antwerpen in 2024, die langer 
zal lopen dan de FTI festivalweek en dus inzet op een zo breed mogelijk bereik van 
technologie & innovatie in Vlaanderen.
•Partner CityCubes is de afgelopen jaren gegroeid tot een professioneel veelzijdig 
bureau dat gespecialiseerd is in het creëren van impactvolle merkervaringen en pop-
up marketing voor klanten. Met een focus op technologie, innovatie en creativiteit 
heeft het bureau een bewezen professionele portfolio voor het vormgeven en 
organiseren van ervaringen voor klanten in een breed scala van industrieën. Het 
bureau is bekend van hun interactief Instagram- en TikTok-museum ‘Smile Safari’ 
en hun immersieve Studio 100 Story belevingen. Daarnaast heeft het bureau acht 
consecutieve ‘Business Excellence Awards’ in de wacht gesleept. Hun niche-
benaderingen maakt CityCubes tot een innovatieve trendwatcher die op de eerste rij 
zit als het aankomt op intergenerationeel live mediagebruik. 
3. Op 16 juni jongstleden heb ik het resultaat van het haalbaarheidsonderzoek omgezet in 
een nota aan de Vlaamse Regering. Het einderesultaat vertaalt zich in een werkkader 
van zes werven en dertig projecten waarin ik de Vlaamse entertainmentsector verder 
ondersteun en de Rupelregio aantrekkelijker maak. Op basis van het onderzoek werk ik 
de individuele projecten verder uit tot juni 2025.
