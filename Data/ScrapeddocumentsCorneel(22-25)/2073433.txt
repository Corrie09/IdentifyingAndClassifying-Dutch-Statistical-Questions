title: RSV-medicijn Beyfortus - Toediening
thema: Gezondheid
pdf link: https://docs.vlaamsparlement.be/pfile?id=2073433
thema link: https://www.vlaamsparlement.be/parlementaire-documenten/schriftelijke-vragen/1831278
SCHRIFTELIJKE VRAAG
nr. 1
van FREIJA VAN DEN DRIESSCHE
datum: 7 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
RSV-medicijn Beyfortus  -  Toediening
Federaal minister Frank Vandenbroucke besliste dat het RSV-medicijn Beyfortus vanaf 1 
juni 2024 terugbetaald wordt voor baby’s. Zonder terugbetaling kost Beyfortus 777,44 
euro. Het middel werkt preventief en moet worden toegediend vóór het begin van het RSV-
seizoen (oktober tot en met maart) waarna het kind vijf maanden lang beschermd is. 
Minister Vandenbroucke beschrijft op zijn website dat het de arts is die het medicijn 
voorschrijft. Bij de apotheek betalen ouders enkel het remgeld (tussen de 8 en de 12,10 
euro). De minister schrijft verder dat het de bedoeling is dat bevoegden (zoals de huisarts) 
de spuit plaatsen.
We lezen ook dat voormalig minister van Welzijn Hilde Crevits tevreden reageert op de 
beslissing over de terugbetaling. "Het is positief dat de federale overheid een akkoord heeft 
bereikt om het geneesmiddel dat jonge baby's rechtstreeks beschermt terug te betalen en 
dit voor alle pasgeborenen. Dat is een gunstige evolutie waarbij wij graag aan meewerken 
via onze preventieve diensten."
We lezen op VRT NWS dat wie zijn of haar baby wil inenten, een afspraak moet maken bij 
de kinderarts of zijn huisarts die meestapt in de uitrol van het medicijn. De campagne start 
op 1 oktober.
1. In hoeverre waren de preventieve diensten, waarnaar de minister verwijst, betrokken 
bij de uitrol van deze campagne?
2. Welke rol zullen de preventieve diensten nog opnemen in die campagne?
3. We lezen op VRT NWS dat ouders wier baby in aanmerking komt, wellicht een seintje 
van de huisarts krijgen of een brief van het ziekenhuis waar het kind geboren werd. 
Is de tweede lijn een geschikte plaats voor uitrol van die campagne?
4. Nemen niet alle huisartsen deel aan de campagne? Hoe moeten we de rol van de 
huisarts daarin zien?
5. De campagne start op 1 oktober, en op die dag zou het vaccin ook beschikbaar 
(moeten) zijn. Echter, voor officina-apothekers blijkt dat het vaccin pas beschikbaar is 
vanaf 15 oktober. Ondertussen zetten ziekenhuizen wel al vaccinatiedagen op. 
Beschikken zij dan eerder over het vaccin? Vanwaar de discrepantie tussen de start 
van de campagne op 1 oktober en de beschikbaarheid voor de eerste lijn vanaf 15 
oktober?
6. Waarom wordt Beyfortus niet aangeboden bij Kind en Gezin? Zijn daarover gesprekken 
geweest?
CAROLINE GENNEZ
MINISTER VAN WELZIJN, VOLKSGEZONDHEID, GEZIN EN ARMOEDEBESTRIJDING 
ANTWOORD
op vraag nr. 1 van 7 oktober 2024 
van FREIJA VAN DEN DRIESSCHE
1. Het Departement Zorg neemt deel aan de Taskforce die opgericht is om de 
implementatie van Beyfortus®, een monoklonaal antilichaam, zo goed mogelijk te laten 
verlopen. 
Het Departement Zorg heeft een facultatieve subsidie toegekend aan de Belgian 
Academy of Pediatrics (BAoP) in samenwerking met de BVK (Belgische vereniging voor 
Kindergeneeskunde) ter ondersteuning voor de communicatie omtrent RSV 
immunisatie. Het subsidieproject ‘RSV preventie bij zuigelingen en pasgeborenen' 
kreeg gunstig advies van IF op 09/08/2024. Het toegekende bedrag bedraagt 
45.011,27 euro en dit voor de periode van 1 juli 2024 tot 31 mei 2026.   
Het Departement Zorg zit de Vlaamse Vaccinatiekoepel voor, waarin ook de 
implementatie van RSV in het werkveld op meerdere zittingen is besproken. Naast de 
reguliere zittingen waarop dit besproken is (13/03/2024; 05/06/2024 en 11/09/2024), 
was er eveneens een Ad Hoc zitting op 21/2/2024 om het topic RSV en de 
implementatie hiervan in detail te bespreken. 
Het Departement Zorg heeft een pagina op haar website allesovervaccineren.be 
opgesteld voor de burgers, zodat ze hier informatie kunnen terugvinden. 
Het Departement Zorg heeft een brief opgesteld omtrent RSV die op 09/07/2024 
verstuurd is naar de vaccinatoren. Daarnaast is een bijkomende communicatie naar de 
vaccinatoren gestuurd op 09/08/2024 met de nadruk op RSV bij de start van de 
zwangerschapscampagne. 
Er is contact opgenomen door het Departement Zorg met de mutualiteiten om hen te 
ondersteunen in het verspreiden van informatie omtrent RSV via hun reguliere kanalen. 
Het Departement Zorg heeft ook RSV in haar zwangerschapsfolder vermeld en schenkt 
aandacht aan RSV in haar zwangerschapscampagne die loopt sinds augustus 2024. 
2. De preventieve diensten zullen verder nog volgende rol opnemen:
- Verdere deelname aan de Taskforce RSV
- Aandacht aan RSV in de zwangerschapscampagne van het Departement Zorg
- Updaten van de website allesovervaccineren.be indien nieuwe, bijkomende 
informatie
- Beantwoorden van vragen van burgers en vaccinatoren
- Ondersteuning in de communicatie omtrent RSV; ook in het volgende RSV seizoen. 
- Projectsubsidie aan de BAoP en BVK opvolgen, die verder loopt tot 31 mei 2026.
3. Gezien vooral pasgeboren baby’s het meest kwetsbaar zijn, worden de monoklonale 
antistoffen op de materniteit toegediend door de pediaters aan baby’s die tijdens het 
RSV seizoen geboren worden. De tweede lijn is hier dan ook onontbeerlijk. 
4. Een heel aantal huisartsen hebben ouders van baby’s die in aanmerking komen voor 
catch-up immunisatie aangeschreven. Huisartsen kunnen aanvullend, samen met de 
pediaters ervoor zorgen dat er zoveel mogelijk kinderen geboren vanaf 1 april 2024 
toch hun catch-up immunisatie krijgen. Mogelijk zullen niet alle huisartsen zullen 
hiervoor hun patiënten proactief oproepen. Huisartsen verschillen immers ook per 
huisarts van patiëntenprofiel en populatie, waarbij sommige huisartsen meer jonge 
ouders in hun praktijk ontvangen en andere huisartsen een iets oudere 
patiëntenpopulatie hebben. 
5. Er is wereldwijd een grote vraag naar Beyforus®, een monoklonaal antilichaam. Gezien 
de pasgeboren baby’s de meest kwetsbare populatie is, is het belangrijk dat de 
ziekenhuizen zo snel mogelijk konden beginnen met immuniseren. Daarnaast is het 
een ideale opportuniteit om de baby’s direct op de materniteit te immuniseren, 
vooraleer ze naar huis gaan, zodoende een extra consultatie te vermijden. Er wordt 
namelijk ook gezien dat uitgestelde inentingen soms leiden tot ‘niet-inentingen’ en om 
dit te ondervangen is het direct aanbieden op de materniteit belangrijk, om zo’n hoog 
mogelijke coverage te bekomen. 
Het feit dat de apothekers iets later (enkele dagen) Beyfortus® hebben kunnen 
aanbieden in hun apotheek, komt doordat de firma levert aan de groothandels. De 
groothandels moeten het geneesmiddel dan nog verder verdelen naar de apothekers, 
waardoor er vertraging zit op het toeleveren van de gewone apothekers ten opzichte 
van de ziekenhuisapothekers, die direct door de firma beleverd worden. 
6. Opgroeien/Kind en Gezin voert het Vlaams Vaccinatieprogramma uit. Er zijn meerdere 
gesprekken met Opgroeien geweest over de mogelijkheid om de RSV monoklonale 
antilichamen toe te dienen, hoewel dit geen vaccinatie is. Opgroeien neemt ook deel 
aan de RSV Pediatric Task Force. 
Opgroeien geeft aan dat het toedienen van de monoklonale antistoffen op de 
consultatiebureaus voor het seizoen 2024-2025 praktisch niet haalbaar is. De reden is 
dat er binnen de organisatie van het huidige medisch preventief programma met 
basisvaccinatieschema geen ruimte is voor bijkomende handelingen tijdens het consult 
(15 minuten) en er weinig ruimte is voor extra consulten. Gezien het belang om het 
vertrouwen van ouders te behouden en kinderen tijdig te vaccineren 
(gezondheidsdoelstelling Vaccinatie), is het niet opportuun om deze consulten extra te 
belasten want dat zou de basisvaccinatie in het gedrang brengen hetgeen allerminst 
wenselijk is.
Daarnaast stelt het KB 29/2/2024 dat verpleegkundigen mogen vaccineren, zonder dat 
er een staand order nodig is. Dit werd voor de zomer van 2024 geïmplementeerd 
waarbij de administratieve overlast werd verminderd. Monoklonale antistoffen, zoals 
Beyfortis® vallen niet onder dit KB omdat het geneesmiddelen zijn en geen vaccins. 
De verpleegkundige kan dit product bijgevolg niet toedienen zonder staand order. Dit 
toevoegen zou dus opnieuw een bijkomende administratieve last betekenen.
Opgroeien neemt wel een actieve rol op bij het informeren van de ouders over de 
bestaande middelen tegen RSV.  Er wordt geïnformeerd via de volgende kanalen: 
oVia  de website ( Bronchiolitis - RSV | Kind en Gezin)
oVia de social media (o.a. facebook, instagram, …)
oIn de herinneringsmail die ouders krijgen voor een consult.
oAan de hand van een flyer en mondelinge informatie tijdens de 
consultmomenten op het consultatiebureau.
oVia de Kind en Gezin lijn en chat
Daarnaast geeft Opgroeien de artsen die werkzaam zijn op het consultatiebureau ook 
de mogelijkheid om een voorschrift op te maken en een attest hoofdstuk IV via CIVARS 
(elektronisch) op te stellen.  
