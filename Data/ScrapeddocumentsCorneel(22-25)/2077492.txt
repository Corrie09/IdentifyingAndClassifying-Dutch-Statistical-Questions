title: Recuperatie 'nazi-roofkunst' - Stand van zaken
thema: Cultuur
pdf link: https://docs.vlaamsparlement.be/pfile?id=2077492
thema link: https://www.vlaamsparlement.be/parlementaire-documenten/schriftelijke-vragen/1833071
SCHRIFTELIJKE VRAAG
nr. 9
van FILIP BRUSSELMANS
datum: 10 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Recuperatie 'nazi-roofkunst'  -  Stand van zaken
In antwoord op mijn schriftelijke vraag nr. 161 van 29 februari 2024 aan toenmalig 
bevoegd minister Jambon over de recuperatie van zogenaamde ‘nazi roofkunst’ werd mij 
meegedeeld dat er, als gevolg van een bij de administratie ingewonnen advies naar een 
mogelijk meer gecoördineerde en gecentraliseerde aanpak van dat dossier, beslist werd 
om voor de behandeling van de claims een vaste commissie op te richten met een 
tweeledige opdracht:
- de behandeling van restitutieclaims voor kunstwerken die eigendom zijn van de 
Vlaamse overheid;
- de behandeling, op vraag van de inrichtende macht, van restitutieclaims voor 
kunstwerken die eigendom zijn van deze inrichtende macht.
Het wordt de opdracht van deze vaste commissie om het onderzoek te voeren naar de 
herkomst en historiek van de ingediende claims en om de resultaten van het gevoerde 
onderzoek te toetsen aan overeengekomen beleidsuitgangspunten voor de omgang met 
dergelijke claims. Voordat deze vaste commissie aan het werk kan gaan, moeten eerst 
deze beleidsuitgangspunten (interpretatief/regelgevend kader) gedefinieerd worden. De 
administratie zal hiertoe een onderzoeksopdracht geven aan externe experts. Het rapport 
van die experts zal dan besproken worden door een tijdelijke werkgroep die vervolgens 
een voorstel van beleidsuitgangspunten zal formuleren om restitutieclaims te toetsen.
1. Is voornoemde onderzoeksopdracht voor het definiëren van de beleidsuitgangspunten 
al uitgeschreven? Zo ja, wie werd met die opdracht belast? Zo niet, waarom is dat nog 
niet gebeurd?
2. Is al bekend wie deel zal uitmaken van die tijdelijke werkgroep?
3. Om te grote vertragingen bij de behandeling van de al ingediende claims te vermijden, 
werd aan de onderzoekers die al werden aangesteld om het historische 
feitenonderzoek te voeren, in afwachting van de oprichting van de vaste commissie, 
gevraagd hun werk verder te zetten.
Wat is daar de stand van zaken?
4. Samen met het Koninklijk Museum voor Schone Kunsten Antwerpen (KMSKA) werd 
het initiatief genomen om een onderzoek te voeren naar de mogelijke aanwezigheid 
van nazi-roofkunst in de Vlaamse collecties.
Wat is daar de stand van zaken?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 9 van 10 oktober 2024
van FILIP BRUSSELMANS
1. Het onderzoek “Aanzet tot toetsingskader voor de behandeling van restitutieclaims 
‘Joodse roofkunst’ werd gegund aan prof. dr. Bert Demarsin (KU Leuven). Het 
onderzoek is momenteel lopende. 
2. Ik plan om nog dit jaar de tijdelijke werkgroep samen te stellen. 
3. Het onderzoek loopt.
4. Er werd een onderzoeker aangesteld. Het onderzoek focust zich in eerste instantie op 
de herkomst van de werken die door de Diens Economische Recuperatie (DER) aan de 
Vlaamse musea werden overgedragen. 
