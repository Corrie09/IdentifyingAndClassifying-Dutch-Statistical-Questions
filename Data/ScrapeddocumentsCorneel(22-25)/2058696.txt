title: Inburgering - Brussels Hoofdstedelijk Gewest
thema: Integratie en Inburgering
pdf link: https://docs.vlaamsparlement.be/pfile?id=2058696
thema link: https://www.vlaamsparlement.be/parlementaire-documenten/schriftelijke-vragen/1813507
SCHRIFTELIJKE VRAAG
nr. 170
van ANNABEL TAVERNIER
datum: 15 maart 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Inburgering  -  Brussels Hoofdstedelijk Gewest
Sinds 1 juni 2022 is inburgering verplicht in Brussel. Nieuwkomers die onder de verplichting 
vallen, hadden tot vorig jaar de keuze tussen een inburgeringstraject aangeboden door de 
Vlaamse (Bon) of de Franse Gemeenschap (BAPA). De ordonnantie van 11 mei 2017 
vormde de wettelijke basis voor de inburgeringsplicht in Brussel. 
Sinds dit jaar hebben inburgeraars echter de keuze tussen een inburgeringstraject van de 
Vlaamse Gemeenschap en van de Gemeenschappelijk Gemeenschapscommissie (GGC). De 
ordonnantie van 20 juli 2023 droeg namelijk het beheer van de Franstalige onthaalbureaus 
over van de Franse Gemeenschapscommissie (COCOF) naar de GGC en bepaalt ook wie 
mag inburgeren. Naast de Vlaamse inburgeringstrajecten biedt de GGC dus zogenaamde 
tweetalige inburgeringstrajecten aan waarin de GGC instaat voor maatschappelijke 
oriëntatie en de COCOF en de Vlaamse Gemeenschap voor de taalcursussen. Naast de 
onnodige complexiteit die deze gewijzigde institutionele situatie met zich meebrengt, is het 
duidelijk dat de GGC-trajecten de concurrentiepositie van Vlaanderen in Brussel kan 
verzwakken. 
Tijdens de gedachtewisseling over de Vlaamse inburgeringstrajecten in Brussel van 15 
november 2023 werd stilgestaan bij de Brusselwerking van het Agentschap Integratie en 
Inburgering (AgII) en Bon. Om een groot deel van de rechthebbende inburgeraars aan te 
trekken, werkte AgII/Bon een actieplan uit. Een aantal pijlers, zoals campagnevoering, 
gerichte communicatie, bekendmaking in de Brusselse gemeenten en doelgroepenwerking 
werden uitgelicht. 
Wat de bekendmaking in en samenwerking met de gemeenten betreft, stelt Bon samen 
met de (geïnteresseerde) gemeente een lokaal wervingsplan op. Sint-Joost-ten-Node, 
Elsene en Schaarbeek zouden al zijn ingestapt. Voorts werd de ambitie uitgesproken om 
tegen eind 2023 met tien van de negentien gemeenten een contact te hebben.   
Wat het communicatieluik betreft zou er - ondanks het feit dat in Brussel de 
doelgroepdetectie gedaan wordt door de lokale besturen - bekeken worden om de Vlaamse 
praktijk van wervingsbrieven ook in Brussel uit te rollen. Concreet zouden alle 
nieuwkomers die zich registreren in een Brusselse gemeente via een technische connectie 
tussen het Rijksregister en Bon/AgII een dergelijke brief toegestuurd moeten krijgen. 
1. Hoeveel Vlaamse inburgeringscontracten werden er sinds de invoering van de 
verplichte inburgering in Brussel afgesloten? Hoeveel werden al afgerond? Gelieve in 
de cijfers indien nodig telkens een onderscheid te maken tussen vrijwillige en 
verplichte inburgeraars. 
a) Hoe verhoudt dat aantal zich tot het totaalaantal afgesloten en afgeronde 
inburgeringscontracten in Brussel? 
b) Heeft de intrede van de GGC-trajecten een impact gehad op het aantal afgesloten 
Vlaamse inburgeringstrajecten? Worden er sindsdien verhoudingsgewijs meer of 
minder Vlaamse inburgeringscontracten afgesloten? 
c) Hoeveel inburgeraars kozen binnen het Brusselse traject voor een Nederlandstalig 
traject en werd dus een NT2-traject door de Vlaamse Gemeenschap voor opgestart 
(NT2: Nederlands als tweede taal)? 
d) Hoeveel inburgeringsplichtigen hebben zich nog niet aangemeld bij één van de 
agentschappen Integratie en Inburgering?
 
2. Wat is de stand van zaken van de brede wervingscampagne naar specifieke 
doelgroepen? 
a) Welke doelgroepen werden benaderd en op welke manier? 
b) Welke communicatie/campagne-initiatieven zitten in de pijplijn?
3. Hoe verlopen de contacten met de Brusselse gemeenten? 
a) Met hoeveel en welke Brusselse gemeenten zijn er ondertussen contacten gelegd? 
b) Wat houden die contacten concreet in? 
c) Met welke gemeenten werd een lokaal wervingsplan afgesloten? 
d) Welke stappen zijn er gezet om het aantal wervingsplannen te verhogen? 
4. Is de vooropgestelde praktijk van het automatisch versturen van wervingsbrieven aan 
alle nieuwkomers die ingeschreven zijn in een gemeente in het Brusselse 
Hoofdstedelijke Gewest al in werking getreden? Zo niet: waarom niet? Gelieve een 
voorbeeld van een wervingsbrief toe te voegen aan het antwoord. 
5. Wanneer is de stuurgroep het voorbije half jaar samengekomen? Wat werd er op die 
vergadering(en) besproken? Gelieve de notulen van die vergadering(en) toe te voegen 
aan het antwoord.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 170 van 15 maart 2024
van ANNABEL TAVERNIER
1. a) Tussen 1 juni 2022 en 20 maart 2024 ondertekenden 4.267 nieuwkomers een 
contract bij de Brusselwerking van het Agentschap Integratie en Inburgering (Bon). 
Hiervan zijn 519 personen verplicht inburgeraar, zoals bepaald in de ordonnantie. 
852 personen van de 4.267 inburgeraars behaalden ondertussen een 
inburgeringsattest waaronder 67 verplichte inburgeraars. 
Voor de meest recente cijfers betreffende het totaal aantal inburgeringscontracten in 
Brussel, verwijs ik u graag door naar de bevoegde Brusselse minister. 
b) De GGC biedt sinds 1 januari 2024 een eigen inburgeringstraject aan. Door deze 
korte periode is het niet mogelijk om reeds een impact na te gaan. Dit wordt verder 
gemonitord. 
c) Tot en met 20 maart kozen 8 inburgeraars een Nederlandstalig GGC-traject. Zij gaan 
langs bij het Huis van het Nederlands voor een intake en inschrijving in een 
Nederlandstalige cursus op maat.
d) Inburgeraars in Brussel krijgen de keuze om zich in te schrijven bij Bon of een Bapa. 
Voor de algemene cijfers in kader van de verplichte inburgering in Brussel, verwijs ik 
u graag door naar de bevoegde Brusselse minister. 
2. a) Op 1 juni 2023 startte het actieplan rond werving in Brussel. Sindsdien werden 
verschillende acties ondernomen om verschillende prioritaire doelgroepen te werven. 
Daarnaast focusten ook een aantal acties specifiek op expats en buitenlandse 
studenten. De acties variëren afhankelijk van de doelgroep. Onderstaand geef ik een 
overzicht van de acties per prioritaire doelgroep. 
•Personen uit prioritaire doelgroepen: 
Hiervoor werd specifiek promotiemateriaal ontwikkeld, ook delen inburgeraars hun 
ervaringen met het inburgeringstraject en organiseert Bon acties gericht naar 
scholen zoals infosessies voor ouders, communicatie vanuit de school, … . 
Er wordt ook ingezet op het bereiken van de doelgroep via sleutelfiguren en 
aanwezigheid op Brusselse markten  tijdens de zomermaanden. Daarnaast worden 
nieuwsberichten gepost in specifieke facebookgroepen en facebookadvertenties 
geplaatst. In bepaalde wijken loopt een gerichte flyercampagne bij de lokale 
middenstand en sociale organisaties.
•Personen die werken voor internationale organisaties in Brussel:
Wervingsacties gericht naar expats lopen via sociale media, internationale scholen, 
Europese instellingen, expat-organisaties, …
•Buitenlandse studenten:
Een structurele samenwerking met de VUB en de ULB is uitgebouwd voor het 
bereiken van buitenlandse studenten. Met PARTS (School for Contemporary 
Dance), KUL (campus Brussel) en de Erasmushogeschool staat een samenwerking 
in de steigers.
b) De campagnes via sociale media worden verdergezet en uitgebreid in o.a. een reeks 
videogetuigenissen. Daarnaast zal in het voorjaar van 2024 ook een uitgebreide 
zichtbaarheidscampagne lopen in de metrotoestellen van de MIVB.
3. a) Er zijn contacten gelegd met schepenen uit Anderlecht, Brussel, Elsene, Jette, 
Ganshoren, Schaarbeek, Sint-Gillis, Sint-Joost-ten-Node en Vorst. Daarnaast staat 
ook een contact met Koekelberg ingepland.
b) Zoals reeds beschreven in uw eerdere vraag 350 d.d. 9 juni 2023 worden aspecten 
zoals het profiel van inburgeraars, de aanwezigheid en mogelijke rol van lokale 
stakeholders in doorverwijzing, bestaande ontmoetingsplaatsen, … tijdens deze 
gesprekken in kaart gebracht.
c) De actieplannen met Brusselse lokale besturen nemen de vorm aan van een 
afstemmingsproces waarbij afspraken gemaakt worden rond het nemen van acties 
en initiatieven in functie van de lokale noden en opportuniteiten. Met de 9 gemeenten 
(zoals opgegeven in a) zijn gesprekken opgestart en wordt bekeken welke 
samenwerkingsafspraken gemaakt kunnen worden.
d) In 2024 zal Bon in minimum 4 gemeenten medewerkers inzetten om het lokaal 
onthaal van nieuwkomers mee te ondersteunen. Door het ontsluiten van opgedane 
ervaringen en goede praktijken wil Bon andere gemeenten stimuleren om in te zetten 
op het onthaal van nieuwkomers. Hierover gaf Bon reeds een toelichting tijdens het 
schepenenoverleg van de VGC. 
4. De verzending van welkomsbrieven startte op 2 februari 2024. Alle nieuwkomers die 
ingeschreven zijn in de maand december 2023 ontvingen een welkomstbrief van Bon. 
5. Het afgelopen half jaar vonden drie stuurgroepen plaats op 20 september 2023, 6 
december 2023 en 14 februari 2024. 
Overeenkomstig artikel 90,5 van het Reglement van het Vlaams Parlement leg ik het 
gevalideerd verslag van 20 september 2023 om redenen van vertrouwelijkheid ter 
inzage bij de voorzitter van het Vlaams Parlement. De verslagen van 6 december 2023 
en 14 februari 2024 worden op 24 april 2024 goedgekeurd. 
BIJLAGE:
1.Welkomstbrief Bon Nederlands
