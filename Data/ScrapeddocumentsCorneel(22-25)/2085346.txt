title: Nieuwe erfbelasting - Beleidsvoornemens
thema: Begroting
Financiën
pdf link: https://docs.vlaamsparlement.be/pfile?id=2085346
thema link: https://www.vlaamsparlement.be/parlementaire-documenten/schriftelijke-vragen/1836570
SCHRIFTELIJKE VRAAG
nr. 13
van ANKE VAN DERMEERSCH
datum: 30 oktober 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
Nieuwe erfbelasting  -  Beleidsvoornemens
Deze Vlaamse Regering maakte onlangs het plan bekend om de erfbelasting weldra te 
hervormen. Wat betreft de invoering van een nieuwe erfbelasting, verspreiden 
verschillende ministers van de Vlaamse Regering verschillende data: ofwel 1 januari 2025 
(omdat voor de schenkingen de mensen “anders nog iets zouden regelen”) ofwel 1 januari 
2026, maar ook pas “volledig” in werking vanaf 2029 (dus met de volledige budgettaire 
impact voor een volgende regering). Wat betreft het onderscheid tussen roerende en 
onroerende goederen, is er in de huidige regelgeving een parallellisme. In de pers wordt 
een bedrag van 350 miljoen euro geciteerd uit informatie uit geheime stukken wat betreft 
de budgettaire impact van de nieuwe erfbelastingregeling. De voorgenomen correcties zijn 
ongetwijfeld een stap in de goede richting, maar het systeem ‘op zich’ blijft wat het is, 
namelijk een systeem dat vooral de vermogenden bevoordeelt ten nadele van de gewone 
vrouw/man met een eigen gezinswoning en spaargeld, mogelijk ook deels geërfd van 
haar/zijn ouders. Dat komt omdat de tarieven in de schenkbelasting, ook na de 
voorgestelde wijzigingen, nog steeds lager zijn dan in de erfbelasting. 
Wat betreft de wijziging van het regime bij de familiale ondernemingen is het momenteel 
zo dat er een vrijstelling is voor de schenking van aandelen in een familiale onderneming. 
Kinderen van ondernemers kunnen dus via een schenking een professioneel patrimonium 
van hun ouders gratis verwerven. Dat is een zware bevoordeling tegenover kinderen van 
loontrekkenden die, in de erfbelasting na de voetvrijstelling van 50.000 euro, een 
oplopende heffing krijgen of in de schenkbelasting direct een tarief van 3%. Voor de 
erfbelasting is er een vlak tarief in de rechte lijn en tussen partners van 3%. Voor de 
modale Vlaming is dit een oplopend tarief naar 27% boven de 250.000 euro.
1. Welke data zijn er momenteel vooropgesteld om de erfbelasting te hervormen en de 
nieuwe regeling volledig in werking te laten treden?
2. Gaat de “verdachte periode” van 5 jaar (nu 3 jaar) al in op 1 januari 2025 om al 
opbrengsten te genereren?
3. Komt er een vergelijkbare voetvrijstelling, voor rechte lijn en partner, voor onroerend 
goed zoals voor roerend goed?
4. Zal de nieuwe regeling op het vlak van erfbelasting een budgettaire impact hebben 
van 350 miljoen euro zoals de pers doet uitschijnen? Is dat de budgettaire kostprijs 
en zo ja, waarvan? Zo niet, wat zal de impact dan wel zijn?
5. Is 350 miljoen de kostprijs van de wijziging/verlaging van de erfbelasting of is dat de 
kostprijs van de volledige operatie, dus inclusief het sluiten van de zogenaamde 
achterpoortjes in de schenkbelasting?
6. De Vlaamse Regering neemt zich voor niet aan de principes te raken voor wat betreft 
familiale ondernemingen, maar wil wel het privévastgoed uitsluiten uit de constructie. 
Onroerende goederen die bestemd zijn voor bewoning zullen uitgesloten worden van 
het fiscale gunstregime. Daarbij is echter sprake van “goederen zonder een 
economische functie” of “voor bewoning bestemd”. 
Beide termen zijn evenwel conceptueel verschillend, dus vernam ik graag wat het 
wordt?
7. Op het moment dat de vennootschap zich kwalificeert als familiale vennootschap (i.e. 
reële economische activiteit) kan schenken met voorbehoud van vruchtgebruik, zodat 
de ouder gewoon verder onderneemt en dividenden int, en later er meer en meer 
patrimonium kan insteken. Er is momenteel een wachtperiode van 3 jaar gedurende 
dewelke de Vlaamse Belastingdienst (VLABEL) nog controleert, maar daarna is het vrij 
en kan er overgeheveld worden. 
Gaat deze regeling ook hervormd worden, zodat dat achterpoortje gedicht wordt, of 
niet?
8. Vermogenden gaan vaak over tot gesplitste aankopen van opbrengsteigendommen 
en/of tweede verblijven. De ouders kopen het vruchtgebruik en de kinderen de blote 
eigendom. Het geld van de kinderen is meestal een bankgift van de ouders (als de 
ouders al wat ouder zijn, dan soms 3% schenkbelasting). Bij overlijden van de ouders 
is er 0 euro erfbelasting te betalen. Vergelijk dit met erven van de enige gezinswoning 
met 27% vanaf 250.001 euro.
Zal de minister het achterpoortje van de gesplitste aankoop van een onroerend goed 
dichten of kan die regeling blijven gelden?
9. Voor ongehuwden of bij scheiding van goederen kan er samen belegd worden in 
roerende goederen met beding van aanwas. Hierdoor zal bij overlijden van een van 
beiden alles vrij van belasting naar de langstlevende gaan. Voor onroerende goederen 
is er een variant die veel gebruikt wordt bij vermogende families. Bij huwelijk met 
scheiding van goederen wordt er aangekocht met het eigen vermogen en door beding 
van aanwas wordt er een registratierecht betaald (12,5%) en niet de erfbelasting met 
tarief oplopend naar 27%. Vermogende gehuwden die in de erfbelasting vallen van 
27%, nu vanaf 250.001 euro, kunnen dan erven aan 12,5% registratierechten.
Wat het beding van aanwas betreft, vernam ik graag of het de bedoeling is om, in het 
streven naar een eerlijkere fiscaliteit, ook dit achterpoortje te sluiten?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
ANTWOORD
op vraag nr. 13 van 30 oktober 2024
van ANKE VAN DERMEERSCH
Als minister van Begroting en Financiën ben ik zeer fier dat deze Vlaamse Regering een 
stevige hervorming van de erfbelasting zal doorvoeren. Veel Vlamingen werken ontzettend 
hard, sparen noest en willen met een gerust hart iets nalaten voor hun geliefden. Een 
gerichte verlaging van de erfbelasting maakt dan voor veel mensen een belangrijk verschil, 
te meer omdat wij in de eerste plaats de focus gaan leggen op de kleine en middelgrote 
erfenissen. 
1+4-5.Voor de verlaging van de erfbelasting werd binnen de meerjarenbegroting voor deze 
legislatuur een budget voorzien dat oploopt van 200 miljoen euro in 2026 tot 350 
miljoen euro in 2029.1 Het is dus wel degelijk deze Vlaamse Regering die hier in 
deze regeerperiode al zeer serieuze bedragen voor voorziet. 
De hervorming zal gefaseerd ingevoerd worden. Momenteel wordt in lijn met die 
bugettaire afspraken een voorstel uitgewerkt dat uiterlijk medio 2025 behandeld 
zal worden n het parlement. 
2. In het ontwerp van programmadecreet bij de begroting 2025 is het voorstel opgenomen 
om vanaf 1 januari 2025 de verdachte periode te verlengen van drie naar vijf jaar. Dit 
zal mensen nog meer aanmoedigen om hun schenkingen te laten registreren, waardoor 
zij gemoedsrust én rechtszekerheid krijgen. Het valt dus wel te verwachten dat dit een 
positieve impact zal hebben op de inkomsten uit de schenkbelasting, maar een precieze 
meerontvangst is moeilijk te ramen.
3. De huidige vrijstelling van erfbelasting voor de langstlevende partner voor de 
gezinswoning blijft behouden, naast het in 2018 ingevoerde partnerabattement van 
50.000 euro. Behalve een mogelijke verhoging van het bestaande partnerabattement, 
wordt onderzocht of ook voor erfgenamen in de rechte lijn een belastingvrije som kan 
ingevoerd worden. 
6-7.In de vorige legislatuur is reeds gebleken dat de overgang van familiale 
ondernemingen en vennootschappen een zeer complexe juridische problematiek is die 
geen eenvoudige oplossingen kent. We moeten daarom juridisch sluitend te werk 
gaan. Ik wil daar dan ook niet op vooruitlopen. Ik hoed mij ook in dezen voor het 
weggooien van het kind met het badwater. Hier zullen we dus ook precies te werk 
moeten gaan om ervoor te zorgen dat we geen ongewenste effecten sorteren en dat 
we het voordeel dat net bestaat voor onze Vlaamse kmo-economie, absoluut overeind 
houden.
8. De mogelijkheid om schenkingen van roerende goederen te doen tegen het vlakke 
tarief staat open voor alle burgers. Ook de vrije besteding door de begiftigden van de 
hen geschonken gelden aan de aankoop van onroerend goed, zelfs indien dit enkel voor 
de blote eigendom door hen aangekocht wordt, kan dan ook niet als een onrechtmatige 
handeling of achterpoortje aanzien worden. 
1 https://docs.vlaamsparlement.be/docs/biblio/240930_-_Centenboekje_Septemberverklaring_2025-2029.pdf 
9. Een beding van aanwas bij een aankoop van onroerend goed door ongehuwde partners 
of door partners gehuwd onder een stelsel van scheiding van goederen, is een courant 
beding in notariële aankoopakten. Het beding wordt voornamelijk gesloten met het oog 
op de burgerrechtelijke bescherming van de langstlevende van de partners. Een beding 
van aanwas met toepassing van het verkooprecht (op de helft van de waarde van het 
goed) is voor onroerende goederen bovendien niet automatisch fiscaal gunstiger dan 
de erfbelasting, zeker indien het enkel vruchtgebruik betreft. 
