title: Asbestveilig maken van jeugdinfrastructuur - Ondersteuningsmechanismen
thema: Jeugdbeleid
Natuur en Milieu
pdf link: https://docs.vlaamsparlement.be/pfile?id=2051000
thema link: https://www.vlaamsparlement.be/parlementaire-documenten/schriftelijke-vragen/1808059
SCHRIFTELIJKE VRAAG
nr. 392
van JOHAN DANEN
datum: 29 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Asbestveilig maken van jeugdinfrastructuur  -  Ondersteuningsmechanismen
In de commissiezitting van 9 januari 2024 vroeg ik de minister, samen met enkele andere 
collega’s, naar de aanpak van asbest en asbestrisico's in jeugdlokalen (vraag om uitleg nr. 
822). 
De vraag naar het ontzorgen en financieel ondersteunen van de jeugdverenigingen bij het 
aanpakken van de aanwezige asbesttoepassingen in de jeugdlokalen kwam ruimschoots 
aan bod tijdens de bespreking van dit agendapunt. In verband met de 
ondersteuningsmechanismen werd gevraagd om ze zo veel mogelijk op elkaar af te 
stemmen.
De minister lichtte toe dat de Openbare Vlaamse Afvalstoffenmaatschappij (OVAM) de rol 
van ontzorging op zich neemt, aangezien het om een specifieke sector, de jeugdsector, 
gaat. De rol van ontzorging zal worden opgenomen in het sectorprotocol dat momenteel 
wordt uitgewerkt.
Over de financiële ondersteuningsmechanismen was er minder duidelijkheid. De minister 
gaf aan dat er 3 miljoen euro werd vrijgemaakt om het sectorprotocol voor de 
jeugdgebouwen van start te laten gaan. Die middelen zullen in eerste instantie gaan naar 
de opmaak van asbestattesten. Het is de bedoeling dat tegen 2029 alle jeugdlokalen over 
een dergelijk attest beschikken.
Voor de asbestverwijdering kunnen jeugdverenigingen een beroep doen op een aantal 
ondersteuningsmechanismen: via Mijn VerbouwPremie kunnen de meerkosten ten gevolge 
van asbest gecompenseerd worden bij de isolatie van daken en via de gesubsidieerde 
bronophalingen kan asbest tegen voordelige tarieven worden afgevoerd. Via het lokale 
bestuur kunnen jeugdverenigingen voor de vaststelling en/of verwijdering van asbest in 
bepaalde gevallen een beroep doen op de raamcontracten van de OVAM of het Facilitair 
Bedrijf. Daarvoor is wel de medewerking van de gemeente noodzakelijk.
Het versterkte Actieplan Asbestafbouw, waarin ook het sectorprotocol voor de aanpak van 
asbest in jeugdinfrastructuur is opgenomen, werd in december 2023 goedgekeurd. Volgens 
de beslissing van de Vlaamse Regering heeft die beslissing geen budgettaire impact voor 
de Vlaamse overheid. Het goedgekeurde actieplan voorziet enkel in de continuering van 
de al vooropgestelde jaarlijkse dotaties (geïndexeerd).
1. Voor de opstart van het sectorprotocol voor jeugdinfrastructuur heeft de minister al 3 
miljoen euro gereserveerd. 
Zijn die middelen enkel gereserveerd voor het (kosteloos) opstellen van 
asbestinventarissen of worden ze ook voor andere doeleinden ingezet?
2. Sommige jeugdinfrastructuur behoort tot het patrimonium van het lokale bestuur, 
terwijl andere infrastructuur volledig in eigendom is van de jeugdverenigingen. In de 
toelichting door de minister tijdens de commissiezitting werden diverse 
ondersteuningsmechanismen aangehaald.
a) Op welke ondersteuning kunnen jeugdverenigingen momenteel al rekenen voor 
het verwijderen van asbest uit de infrastructuur die eigendom is van de 
jeugdvereniging? Hoeveel bedraagt de financiële tegemoetkoming per 
ondersteuningsmechanisme?
b) Op welke ondersteuning kunnen jeugdverenigingen momenteel al rekenen voor 
het verwijderen van asbest uit de infrastructuur die behoort tot het gemeentelijke 
patrimonium? Hoeveel bedraagt de financiële tegemoetkoming per 
ondersteuningsmechanisme?
c) Welke ondersteuningsmechanismen zullen er bijkomend komen na afsluiting van 
het sectorprotocol? Zal die ondersteuning dezelfde zijn voor alle 
jeugdverenigingen, ongeacht het eigendomsstatuut? 
3. Voor het voortraject (asbestinventaris, verwijderingsplan) en het natraject 
(verwijderen asbest) is er in ondersteuningsmechanismen voorzien. Via Mijn 
VerbouwPremie kunnen bepaalde werken bijkomend financieel worden ondersteund, 
maar niet voor alle noodzakelijke werken is in financiële tegemoetkoming voorzien. 
Op welke tegemoetkoming kunnen jeugdverenigingen een beroep doen voor werken 
die ten gevolge van de asbestverwijdering uitgevoerd moeten worden, maar die niet 
rechtstreeks beschouwd worden als werken voor asbestverwijdering (bv. verleggen 
van nutsleidingen, bezetting muren, etc.)? Is er een verschil tussen infrastructuur die 
eigendom is van de jeugdvereniging en infrastructuur die eigendom is van het lokale 
bestuur?
4. Over welke mogelijkheden beschikken de jeugdverenigingen om het lokale bestuur te 
dwingen mee te werken aan het asbestveilig maken van de jeugdinfrastructuur die 
eigendom is van het lokale bestuur?
5. Tijdens de commissiezitting van 9 januari 2024 werd ook gepleit om de verschillende 
ondersteuningsmechanismen op elkaar af te stemmen. 
Beperkt die afstemming zich tot de ondersteuning die rechtstreeks verband houdt met 
de verwijdering van asbest of het asbestveilig maken van jeugdinfrastructuur of 
worden ze ook gekoppeld aan de ondersteuningsmogelijkheden die er bestaan voor 
het realiseren of aanpassen van jeugdinfrastructuur? Welke 
ondersteuningsmechanismen bestaan er momenteel voor het realiseren of aanpassen 
van jeugdinfrastructuur? 
6. Het versterkte Actieplan Asbestafbouw, waarin ook het sectorprotocol voor de aanpak 
van asbest in jeugdinfrastructuur is opgenomen, zou geen budgettaire impact hebben 
voor de Vlaamse overheid. Het goedgekeurde actieplan voorziet enkel in de 
continuering van de al gereserveerde jaarlijkse dotaties (geïndexeerd). 
a) Betekent dit dat er geen bijkomende middelen worden gereserveerd voor de 
uitvoering van het sectorprotocol voor de aanpak van asbest in 
jeugdinfrastructuur?
b) Waar komen de middelen vandaan? Welke bestaande maatregelen/ondersteuning 
worden verminderd of geschrapt om de uitvoering van het sectorprotocol te 
financieren?
7. Minister Demir gaf in de commissiezitting van 9 januari 2024 aan dat er werk wordt 
gemaakt van een sectorprotocol voor de aanpak van asbest in jeugdinfrastructuur. 
Ook minister Dalle gaf enkele dagen later in de commissievergadering van 11 januari 
aan dat de opmaak van een sectorprotocol al ver gevorderd was, maar dat de 
koepelorganisaties (Ambrassade, Bataljong) het protocol nog niet ondertekend hadden 
omdat er nog een aantal opmerkingen waren. 
Wat is de huidige stand van zaken?
Deze vraag werd gesteld aan de ministers Zuhal Demir (392), Benjamin Dalle (83)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 392 van 29 februari 2024
van JOHAN DANEN
1. Zowel inventarisatie als inzameling en verwerking zijn voorzien in deze financiering. 
2. a-b) U beschrijft zelf ook de diversiteit in eigenaarschap van lokale jeugdgebouwen. 
De verschillende ondersteuningsmechanismen zijn daar vaak ook van afhankelijk 
en kunnen daardoor moeilijk worden uitgedrukt in een concreet bedrag per 
ondersteuningsmechanisme. Via de afnamemogelijkheid bij het raamcontract 
voor asbestverwijdering wordt ondersteuning voorzien via het Facilitair Bedrijf. 
Daarnaast biedt Mijn Verbouwpremie ondersteuning op het niveau van 
verbetering van de gebouwkwaliteit en energieprestatie van een gebouw.
De verwijdering van asbest als maatregel kon ook gesubsidieerd worden binnen 
de lijn ‘Investeringssubsidies voor kwaliteitsvolle basisvoorzieningen en 
inrichting van jeugdinfrastructuur’, in het kader van het eerste focusgebied 
‘Investeren in goede basisinfrastructuur’.
c) Het sectorprotocol gaat van start waarbij we in de eerste plaats volop inzetten op 
asbestinventarisatie. Dat zal ons de nodige cijfers opleveren over welke materialen 
met asbest in lokale jeugdgebouwen aanwezig zijn. Die cijfers bestaan immers nog 
niet in de sector. Er kan dan ook op dit moment nog geen maatwerk voor voorzien 
worden, vandaar dat we een helder evaluatiemoment in 2026 in het sectorprotocol 
hebben ingebouwd. Op basis van de bekomen inventarisatiecijfers zullen we dan 
samen met de sectorpartners onderzoeken aan welke noden we met de beschikbare 
middelen nog bijkomend tegemoet kunnen komen. Indien het nodig is om eveneens 
te gaan diversifiëren volgens eigendomsstatuut, dan zullen we dat op dat punt mee 
in overweging nemen.
3. Weten waar de risico’s vandaag zitten en ze vervolgens veilig kunnen beheren in 
afwachting van verwijdering, lijkt mij vanuit asbestperspectief prioritair om nu al mee 
van start te gaan. Binnen het asbestafbouwbeleid worden budgetten enkel ingezet voor 
de asbestmeerkost en niet voor de kost voor aanverwante werken. Deze lijn blijven we 
verderzetten om de beschikbare middelen voor te behouden voor de asbestnoden die 
er vandaag zijn en als acties opgenomen staan in het actieplan.
Zowel jeugdverenigingen als lokale besturen kunnen een beroep doen op de sectorale 
investeringssubsidies voor bovenlokale infrastructuur die vanuit het Departement 
Cultuur, Jeugd en Media worden aangeboden. Voorwaarde is wel dat de geplande 
werken vallen onder een van de volgende sectorale prioriteiten: duurzaamheid, 
veiligheid of toegankelijkheid. Zo kunnen bijvoorbeeld de kosten van het plaatsen van 
isolatie of van de vernieuwing van een dak gesubsidieerd worden via de prioriteit 
‘duurzaamheid’.
4. We doen de aanbeveling aan jeugdverenigingen om met het asbestattest het lokaal 
bestuur te informeren en bewust te maken over de eventueel aanwezige risico’s. De 
lokale jeugdambtenaar neemt daarin ook een sleutelpositie in. In samenwerking met 
de sectorpartners zullen we ook richting het lokale niveau de aanbeveling formuleren 
dat lokale besturen in hun meerjarenplanning het asbestveilig maken van lokale 
jeugdgebouwen als prioriteit meenemen. Hiermee zetten steden en gemeenten hun 
engagement verder dat zij met de ondertekening van de asbestovereenkomst in 2018 
aangingen. Daarin stelden zij dat ze op maat van hun gemeente werk wilden maken 
van asbestafbouw. Dat engagement vertaalden zij toen reeds in de lokale 
meerjarenplanning. Door dit op de lokale agenda te plaatsen, kunnen lokale besturen 
werk maken van hun asbestinventarisatieplicht tegen 2032 (die voor alle 
gebouweigenaars geldt) en van hun verwijderverplichting tegen 2034 voor specifieke 
risicovolle materialen. Het is daarbij een no-brainer vind ik om hierbij prioriteit te geven 
aan locaties waar kinderen, jongeren en jongvolwassenen veel tijd doorbrengen.
Het blijft bovendien de plicht van iedere eigenaar om de veiligheid van zijn gebouwen 
te garanderen. Vanuit dat opzicht kunnen jeugdverenigingen uiteraard wel druk 
uitoefenen op een lokaal bestuur en op de publieke opinie. De bevoegde burgemeester 
kan – als er sprake is van onmiddellijk gevaar – interveniëren en de onmiddellijke 
sluiting van een (eigen) gebouw eisen bij situaties met ernstige blootstellingsrisico’s. 
5. Het lijkt mij inderdaad waardevol voor iedere doelgroep wanneer 
ondersteuningsmechanismen maximaal op elkaar afgestemd zijn. Dat is voor mij wel 
een vraag die dit sectorprotocol jeugd overstijgt en niet vanuit dit sectorprotocol voor 
de hele sector kan geïmplementeerd worden. Wanneer er binnen het binnen de 
Vlaamse overheid initiatieven worden genomen om ondersteuningskaders helderder 
met elkaar in lijn te brengen, dan zullen we daar met het sectorprotocol ‘Asbestveilige 
lokale jeugdgebouwen’ zeker bij aansluiten.
Via het Departement Cultuur, Jeugd en Media biedt minister Dalle twee soorten 
investeringssubsidies voor bovenlokale jeugdinfrastructuur aan: de eerdergenoemde 
investeringssubsidies voor sectorale prioriteiten en de investeringssubsidies voor 
strategische jeugdinfrastructuur. Daarnaast kunnen jeugdorganisaties die beschikken 
over eigen infrastructuur ook een renteloze energielening aanvragen voor het plaatsen 
van fotovoltaïsche panelen. Minister Dalle heeft zijn departement de opdracht gegeven 
het toepassingsgebied van deze energielening te verbreden. Daarnaast heeft hij deze 
legislatuur ook bijkomend geïnvesteerd via de projectoproep ‘Investeringssubsidies 
voor kwaliteitsvolle basisvoorzieningen en inrichting van jeugdinfrastructuur’.
6. a) Het actieplan is een beleidsmatig overzicht van de acties die nodig zijn om 2040 te 
bereiken en verleent het mandaat aan de Openbare Vlaamse 
Afvalstoffenmaatschappij (OVAM) om deze acties effectief uit te voeren. Voor een 
groot deel van de veeleer inhoudelijke acties zijn geen middelen vereist. Wanneer 
voor het ondersteuningsluik de beschikbare middelen ontoereikend zouden zijn, zal 
een meervraag aan de Vlaamse Regering voorgelegd worden. Zo is dat de 
voorgaande jaren ook verlopen. Ik wijs erop dat 10 miljoen euro aan extra 
recurrente middelen is voorzien voor zeer zorgwekkende stoffen, waarmee ook op 
asbest extra kan worden ingezet volgens de noden. 
b) De middelen zijn afkomstig uit het relancebudget ‘Vlaamse Veerkracht’.
7. Het sectorprotocol werd op 22 maart 2024 goedgekeurd door de Vlaamse Regering. 
