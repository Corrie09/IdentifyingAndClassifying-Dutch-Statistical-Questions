title: Terreinen papierfabrikant Sappi Lanaken - Voorkooprecht De Vlaamse Waterweg (DVW)
thema: Mobiliteit en Verkeer
pdf link: https://docs.vlaamsparlement.be/pfile?id=2066709
thema link: https://www.vlaamsparlement.be/parlementaire-documenten/schriftelijke-vragen/1829986
SCHRIFTELIJKE VRAAG
nr. 16
van ANDY PIETERS
datum: 17 juli 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Terreinen papierfabrikant Sappi Lanaken  -  Voorkooprecht De Vlaamse Waterweg (DVW)
In oktober 2023 werd Limburg geconfronteerd met het onrustwekkende nieuws van de 
sluiting van papierfabrikant Sappi in Lanaken. De krimpende markt en de hogere 
prijszetting lagen aan de oorzaak van die beslissing. 600 personeelsleden werden 
ontslagen.
Recent kwam in het nieuws dat UTB Group, met kantoren in Waalwijk en Brussel, de 
terreinen van papierfabrikant Sappi heeft overgenomen. De burgemeester van Lanaken 
heeft – volgens de berichtgeving in de pers – die informatie direct gedeeld met de huidige 
bevoegde minister Lydia Peeters, zodat De Vlaamse Waterweg nv zijn voorkooprecht kan 
uitoefenen. Hoewel de gemeente geen formele rol speelt in de verkoop, is het voor haar 
cruciaal dat er nieuwe banen en bedrijvigheid ontstaan. 
UTB Group is sinds de jaren 80 actief in industriële bedrijfsovernames. De sluiting van 
Sappi Lanaken in december 2023 resulteerde in de verkoop van 300.000 vierkante meter 
terrein en 440 meter loskade aan het Albertkanaal. Het gemeentebestuur van Lanaken 
benadrukt dat die bedrijfsterreinen idealiter worden ingezet voor productieactiviteiten in 
combinatie met logistiek. De strategische ligging aan het Albertkanaal biedt volgens de 
burgmeester mogelijkheden voor hoogwaardige industriële ontwikkeling.
1. Op welke termijn zal De Vlaamse Waterweg nv zijn voorkooprecht uitoefenen?
2. Welke visie heeft De Vlaamse Waterweg op dat terrein? Zijn er verslagen van 
gebeurlijke besprekingen in de raad van bestuur? Zo ja, kan de minister ze als bijlage 
bij haar antwoord bezorgen?
3. Is de minister als uitredend minister van plan om productieactiviteiten te stimuleren? 
Zo ja, welk type tewerkstelling wordt daarbij nagestreefd? Welke tewerkstelling per 
hectare (in voltijdsequivalenten (vte’s) of koppen) wordt nagestreefd?
4. Is de visie van de minister, het gemeentebestuur en De Vlaamse Waterweg daarop 
dezelfde? Zo niet, worden er initiatieven genomen om tot een gezamenlijke visie te 
komen?
5. Welke initiatieven neemt de minister zodat haar opvolger – na de periode van lopende 
zaken – de continuïteit in dat dossier kan garanderen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 16 van 17 juli 2024
van ANDY PIETERS
1. Het recht van voorkoop is een wettelijk recht dat de houder van dat recht de 
mogelijkheid geeft om gronden en gebouwen die verkocht worden bij voorrang op de 
kandidaat-koper aan te kopen, voor dezelfde prijs en onder dezelfde voorwaarden. 
Op dit ogenblik ligt dergelijke verkoopovereenkomst (nog) niet voor. 
2. De Vlaamse Waterweg nv (DVW) hecht vanuit haar organisatie belang aan het 
inzetten van strategische terreinen voor watergebonden activiteiten. 
Bestuursstukken van DVW dienen rechtstreeks bij DVW opgevraagd te worden.
3. Gezien het een watergebonden strategisch gelegen perceel betreft van aanzienlijke 
grootte, heb ik erop aangedrongen dat het terrein een nieuwe kwalitatieve invulling 
kan bekomen. Maakindustrie zoals voorheen strekt tot aanbeveling, waarbij ook 
kortgeschoolde personeelsleden opnieuw worden tewerkgesteld. Er werden geen 
streefwaarden per ha opgesteld.
4. Deze visie strookt met alle deelnemers van de Taskforce Sappi / Maasland onder 
voorzitterschap van de gouverneur.
5. Ik heb aan DVW de opdracht gegeven om de aankoopprocedure op te starten. DVW 
zal haar RvB alsook bevoegde minister in elke fase briefen. 
