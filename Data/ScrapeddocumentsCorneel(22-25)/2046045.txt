title: Woonzorgcentra (wzc's) - Zakgeld
thema: Welzijn en Gezin
pdf link: https://docs.vlaamsparlement.be/pfile?id=2046045
thema link: https://www.vlaamsparlement.be/parlementaire-documenten/schriftelijke-vragen/1800952
SCHRIFTELIJKE VRAAG
nr. 239
van KATRIEN SCHRYVERS
datum: 6 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Woonzorgcentra (wzc’s)  -  Zakgeld
De betaalbaarheid van woonzorgcentra is een belangrijk aandachtspunt om ouderen die 
zorg nodig hebben te kunnen laten wonen in een woonzorgcentrum. Deze legislatuur 
werden in dat kader ook al heel wat initiatieven genomen, enerzijds door een controle van 
de dagprijzen, financiële transparantie en deugdelijk bestuur en anderzijds door de 
financiële draagkracht van mensen te versterken met de zorgbudgetten. Recent werd, in 
overleg met de hele sector en de Vlaamse Ouderenraad, een nieuw kader uitgewerkt voor 
een strikter financieel beleid voor de woonzorgcentra. Zo is men ook gekomen tot een 
sectorspecifieke transparante boekhouding. Dat kwam aan bod tijdens de plenaire 
vergadering van 17 januari 2024.
De nieuwe boekhouding schept duidelijkheid over de besteding van de middelen, wat 
controle daarop makkelijker maakt en moet toelaten om het kapitaal dat bedoeld is voor 
zorg ook daar te houden. Ook schept de nieuwe boekhouding helderheid voor de bewoners, 
die nu heel precies zullen weten waarvoor ze betalen en ook daarin een vergelijking kunnen 
maken.
Belangrijk is ook dat bewoners van woonzorgcentra nog moeten kunnen genieten van het 
leven. Denk aan dat centje voor de kleinkinderen, dat stukje taart in de cafetaria, 
enzovoort. Mensen die een beroep doen op het OCMW om het woonzorgcentrum te betalen, 
krijgen maandelijks 113 euro zakgeld om vrij te besteden, conform de federale 
regelgeving.
1. Acht de minister het zakgeld dat bewoners van woonzorgcentra krijgen voldoende om 
een menswaardig leven te kunnen leiden?
2. Als de minister van mening is dat dit zakgeld zou moeten worden opgetrokken, welke 
stappen zal zij daartoe dan ondernemen? Zal de minister daarover in gesprek gaan 
met de bevoegde federale minister?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 239 van 6 februari 2024
van KATRIEN SCHRYVERS
Zoals u zelf aangeeft ben ik niet bevoegd in deze. Ik ben wel bevoegd over de 
zorgbudgetten. Zo werd het zorgbudget zwaar zorgbehoevenden deze legislatuur verhoogd 
tot 140 euro per maand en het zorgbudget voor ouderen werd drastisch hervormd voor 
bewoners van woonzorgcentra met de laagste inkomens. In totaal kunnen deze 
bijkomende – vrij te besteden - cash tegemoetkomingen oplopen tot meer dan 800 euro 
per maand. Indien, ondanks deze tegemoetkomingen, de bewoner niet in staat is om de 
factuur te betalen, is het goed nieuws dat het OCMW tussenkomt. Indien het zakgeld 
ontoereikend zou blijken op basis van bevindingen uit het veld, dan kan daarover het 
gesprek aangegaan worden met de bevoegde federale minister.
