title: Kinderopvang - Inspecties
thema: Welzijn en Gezin
pdf link: https://docs.vlaamsparlement.be/pfile?id=2063958
thema link: https://www.vlaamsparlement.be/parlementaire-documenten/schriftelijke-vragen/1823914
SCHRIFTELIJKE VRAAG
nr. 347
van FREYA SAEYS
datum: 25 april 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderopvang  -  Inspecties
Sinds de onderzoekscommissie naar de veiligheid in de kinderopvang is er geïnvesteerd in 
bijkomend personeel voor de zorginspectie voor kinderopvang.
1. Wat is de stand van zaken met betrekking tot de instroom van inspecteurs na de 
Septemberverklaring? Zijn alle vacatures ingevuld? Zijn alle aangeworven inspecteurs 
aan het inspecteren? Zo niet, wanneer zullen alle aangeworven inspecteurs zelfstandig 
inspecties kunnen verrichten? 
2. Wat is vandaag het aantal dossiers dat elke inspecteur moet afhandelen? Werd een 
ratio, nl. aantal dossiers per inspecteur, vooropgesteld en wordt die ratio 
aangehouden?
3. Welke criteria worden vandaag gebruikt voor het bepalen van de inspecties? Is er een 
criterium m.b.t. de verdeling van de reguliere inspecties tussen grote vs. kleine 
organisatoren van kinderopvang? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 347 van 25 april 2024
van FREYA SAEYS
1. Na het afsluiten van de parlementaire onderzoekscommissie naar de veiligheid in de 
kinderopvang werd Zorginspectie 67 extra medewerkers toegekend. Hierbij werden 58 
inspecteurfuncties en 9 andere medewerkers voorzien (ondersteuning, staf, …). Deze 
bijkomende inspecteurs werden als volgt verdeeld onder de verschillende 
inspectieteams: 
+ 40 Team Kinderopvang 
+ 5 Team Woonzorg & Welzijn
+ 5 Team Jeugdhulp
+ 5 Team Gehandicaptenzorg
+ 2 Team Financieel
+ 1 Team Gezondheid
Voor Team Kinderopvang werden bij de laatste begrotingsonderhandelingen nog 6
bijkomende inspecteurs voorzien. Er was ook nog 1 in te vullen bestaande 
inspecteurfunctie. 
Voor deze in totaal 47 in te vullen inspecteurfuncties voor Team Kinderopvang, werden 
reeds 45 nieuwe inspecteurs aangeworven. Van die 45 hebben er ondertussen ook 3 
opnieuw het team verlaten. Vijf plaatsen moeten nog worden ingevuld met een 
(nieuwe) bevraging van de werfreserve of via nieuwe werving. Die  wordt nog voor de 
zomer opgestart. 
Van de 42 nieuwe inspecteurs:
- nemen 6 inspecteurs al zelfstandig inspecties op, inclusief meldingen en complexere 
opvolging van de handhaving; 
- nemen 16 inspecteurs al zelfstandig inspecties op, maar nog geen meldingen of 
complexere opvolging handhaving;
- worden 20 inspecteurs actief ingewerkt onder begeleiding van een ervaren collega. 
2-3.Inspecties worden uitgevoerd op basis van risicosturing en het nastreven van de 
vooropgestelde inspectiefrequentie van het basistoezicht. Prioritaire opdrachten op 
vraag van Opgroeien (ernstige gebeurtenissen, meldingen, opvolging risico’s/tekorten, 
opvolging aandachtvoorziening) krijgen voorrang in de planning. 
Elke inspectieaanvraag en de toewijzing van die aanvraag aan een inspecteur wordt 
telkens individueel beoordeeld.  
De uitbreiding van het aantal inspecteurs binnen het team Kinderopvang vereiste een 
reorganisatie van de werking. Inspecteurs hebben geen eigen inspectieregio meer 
maar werken in clusters. Een cluster is een groep van inspecteurs die onderling, binnen 
hun cluster van voorzieningen, afspreken wie wat wanneer doet. Er zijn zes clusters 
met de voorzieningen van de zes grootste organisatoren van kinderopvang in 
Vlaanderen; de overige voorzieningen worden ingedeeld in zes regionale clusters. Elke 
inspecteur maakt zowel deel uit van een regionale cluster als van een cluster ‘grote 
organisatoren’. Binnen het clusteroverleg wordt bekeken welke voorzieningen 
Zorginspectie zal inspecteren.
Er is geen onderscheid in inspectiefrequentie gebaseerd op de schaalgrootte van de 
organisator.
Voor de inspectiebezoeken in eigen aansturing van Zorginspectie geldt volgende: 
oOpvolging voorzieningen met advies handhaving n.a.v. laatste inspectiebezoek 
(zonder opdracht Opgroeien) of aandachtvoorzieningen worden prioritair 
geïnspecteerd;
overvolgens wordt gekeken naar de datum van het laatste inspectiebezoek waarbij 
de langst geleden geïnspecteerde voorzieningen eerst worden bezocht.
Zorginspectie werkt momenteel vooral vraaggestuurd met inspectie-aanvragen en 
opdrachten vanuit Opgroeien. Deze lijst met prioritaire aanvragen 
(opvolgingsopdrachten) is momenteel dermate groot dat er slechts beperkte ruimte 
voor inspectiebezoeken in eigen aansturing van Zorginspectie is. Naarmate meer 
inspecteurs opgeleid en ingewerkt raken (zie vraag 1), zal er voor Zorginspectie meer 
ruimte komen om ook inspectiebezoeken in eigen aansturing te gaan opnemen.
