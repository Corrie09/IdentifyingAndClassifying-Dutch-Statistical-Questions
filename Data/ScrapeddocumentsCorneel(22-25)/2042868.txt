title: Gebruik titel klinisch psycholoog - Controles
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2042868
thema link: https://www.vlaamsparlement.be/parlementaire-documenten/schriftelijke-vragen/1800843
SCHRIFTELIJKE VRAAG
nr. 236
van PETER VAN ROMPUY
datum: 5 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Gebruik titel klinisch psycholoog  -  Controles
De erkenning van gezondheidsberoepen is sinds 1 juli 2014 een bevoegdheid van de 
gemeenschappen. Bij de behandeling van erkenningsaanvragen gaan de gemeenschappen 
na of de aanvrager voldoet aan de erkenningscriteria. Voor klinisch psychologen werden 
die vastgelegd bij koninklijk besluit van 26 april 2019.
1. Zijn er controles op het gebruik van de titel van klinisch psycholoog? 
a) Wie voert de controles uit?
b) Graag een overzicht van het aantal controles de afgelopen 5 jaar, per jaar.
c) Wat waren de resultaten van de controles? 
2. Op basis van welke informatie vinden de controles plaats? 
3. Welke straffen staan er op het onterecht aanwenden van de titel van klinisch 
psycholoog?
4. Hoe beoordeelt de minister deze cijfers? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 236 van 5 februari 2024
van PETER VAN ROMPUY
1-2+4.De titel ‘psycholoog’ wordt beschermd door de Psychologencommissie, zoals 
voorzien bij wet van 8 november 1993 tot bescherming van de titel van psycholoog. 
De klinische psychologie behoort tot de gezondheidszorgberoepen, zoals vastgelegd 
in artikel 68/1 van de gecoördineerde wet van 10 mei 2015 betreffende de 
uitoefening van de gezondheidszorgberoepen. De uitoefening van de 
gezondheidszorg is een federale bevoegdheid. Bij het Directoraat-generaal 
Gezondheidszorg van de FOD Volksgezondheid, Veiligheid van de Voedselketen en 
Leefmilieu werd, conform de bepalingen voorzien in de wet van 22 april 2019 inzake 
de kwaliteitsvolle praktijkvoering in de gezondheidszorg (de Kwaliteitswet), de 
Federale Commissie voor toezicht op de praktijkvoering in de gezondheidszorg (de 
federale Toezichtcommissie) opgericht. De Toezichtcommissie bestaat uit een 
Nederlandstalige en Franstalige kamer.
De federale Toezichtcommissie is, conform artikel 45 van voornoemde wet, bevoegd 
om toezicht te houden op de praktijkvoering van de gezondheidszorgbeoefenaars, 
inclusief de wettige uitoefening van de gezondheidszorgberoepen zoals bedoeld in 
de artikelen 122 tot 129 van de gecoördineerde wet van 10 mei 2015 betreffende 
de uitoefening van de gezondheidszorgberoepen. De Toezichtcommissie neemt 
daarmee de taken over van de provinciale geneeskundige commissies, die werden 
opgeheven op 1 juli 2022. De federale Toezichtcommissie is vanaf januari 2023 
volledig operationeel. 
Artikel 50 van de Kwaliteitswet bepaalt dat de federale Toezichtcommissie zowel 
systematisch toezicht als ad hoc toezicht kan uitoefenen. Ad hoc toezicht kan 
gebeuren naar aanleiding van een klacht of op eigen initiatief van de federale 
Toezichtcommissie. 
Voor klinisch psychologen geldt dat ze moeten beschikken over:
- een visum en een erkenning om het beroep te mogen uitoefenen; of 
- een visum en een vrijstelling van erkenning gedurende de professionele stage.
Op de website van de FOD Volksgezondheid kan elke burger nagaan of een persoon 
effectief bevoegd is om zijn beroep uit te oefenen. Als een burger inbreuken 
vermoedt, dan kan hij klacht indienen bij de federale Toezichtcommissie.
Cijfers over het aantal controles en de resultaten van die controles dienen 
opgevraagd te worden bij de federale overheid.
3. Artikel 128/1 van de wet op de uitoefening van de gezondheidszorgberoepen bepaalt 
dat onverminderd de toepassing van de bij het Strafwetboek gestelde straffen, een 
geldboete van 200 euro tot 1.000 euro kan opgelegd worden aan:
1) hij die, in overtreding van artikel 68/1, § 3, of 68/2, zich in het openbaar een 
beroepstitel toe-eigent zonder er recht op te hebben;
2) hij die, in overtreding van artikel 68/1, § 3, of 68/2, ten onrechte een 
beroepstitel toekent aan personen die hij, zelfs kosteloos, tewerkstelt.
In hoofdstuk 12 van deze wet staan ook andere straffen op andere specifieke 
inbreuken, onder meer het gewoonlijk verrichten van een handeling of handelingen 
die voorbehouden zijn aan dit gezondheidszorgberoep.
