title: Hopteelt - Evolutie
thema: Landbouw
pdf link: https://docs.vlaamsparlement.be/pfile?id=2082570
thema link: https://www.vlaamsparlement.be/parlementaire-documenten/schriftelijke-vragen/1840634
SCHRIFTELIJKE VRAAG
nr. 93
van EVA RYDE
datum: 14 november 2024
aan JO BROUNS
VLAAMS MINISTER VAN OMGEVING EN LANDBOUW
Hopteelt  -  Evolutie
Tot midden 2022 liep in Poperinge het LEADER-project ‘HopBel - Ontwikkeling van 
streekeigen Belgische hopvariëteiten’ met als partner onder meer Inagro en het Instituut 
voor Landbouw-, Visserij- en Voedingsonderzoek (ILVO). (LEADER: Liaison Entre Actions 
de Développement de l’Economie Rurale)
Een veredelingsprogramma is een werk van lange adem en in dit driejarig project werden 
de fundamenten gelegd om het veredelingsprogramma verder te laten lopen op eigen 
kracht voor en door de telers en brouwers. We zien dat dit HopBel-project ondertussen ook 
een vervolg heeft gekregen in HopBel 2.0. Daarnaast is er recentelijk ook gestart met het 
Interreg-project TOMORR’HOP, een samenwerking tussen Frankrijk, Wallonië en 
Vlaanderen waarbij ook Inagro betrokken is. (Interreg: Interreg Community Initiative 
(communautair initiatief van de Europese Commissie)).Gezien de huidige slechte oogsten 
door het natte voorjaar en de weinige zonne-uren lijken die projecten ons uiterst relevant.
De grootste afnemers van onze Belgische hop zijn voornamelijk de Belgische brouwers die 
voor hun speciaalbieren gebruikmaken van naar hun voorkeur geteelde Belgische hop. 
Aangezien de Belgische biersector en de export krimpt, zien onze hoptelers ook een daling 
in hun vraag en omzet. Het ontbreekt de sector nog altijd aan een erkende 
brancheorganisatie om hun onderhandelingspositie te versterken en samenwerking te 
faciliteren.
1. Welke concrete resultaten heeft het LEADER-project HopBel over veredeling 
opgeleverd?
2. We zien dat het veredelingsprogramma een vervolg heeft gekregen genaamd HopBel 
2.0 dat loopt tot einde 2026. 
Wat zijn daar de genomen maatregelen, gevolgen en tijdelijke evaluatie? Worden 
daarvoor subsidies gereserveerd? Zo ja, graag een overzicht van de subsidies per jaar.
3. Wat is de geplande looptijd van het TOMMOR’HOP project en is er concreet al meer 
gekend over de timing van demonstratieproeven, studiedagen en bedrijfsbezoeken in 
de komende jaren?
4. Heeft ILVO recentelijk nog ander nieuw onderzoek verricht naar innovatie in de 
hopteelt? Zo ja, om welke projecten ging het?
5. a) Hoeveel investeringen in de hopteelt werden de afgelopen drie jaar door het 
Vlaams Landbouwinvesteringsfonds (VLIF) betoelaagd?
b) Over welke totaalbedragen ging het jaarlijks?
6. a) Zijn er ondertussen al aanvragen geweest van een bestaande coöperatieve in de 
hopsector om te evolueren richting branche-/producentenorganisatie?
b) In welke mate faciliteert Vlaanderen de werking van een branche-
/producentenorganisatie?
7. a) Welke initiatieven kan VLAM ondernemen om de Vlaamse hop(productie) te 
promoten? (VLAM: Vlaams Centrum voor Agro- en Visserijmarketing)
b) VLAM heeft een biercampagne.
Kunnen hoptelers hier in de toekomst in worden meegenomen?
c) Welke voorwaarden zijn verbonden aan een aansluiting bij VLAM?
8. a) Hoeveel hopkwekers zijn er momenteel in Vlaanderen?
b) Kan de minister een jaarlijkse evolutie geven van hun aantal sinds 2022 tot heden? 
Graag een overzicht per provincie.
9. Hoeveel bedraagt het gemiddelde en mediane areaal per hopbedrijf?
10. Hoeveel bedroeg de totale gecertificeerde hopproductie in Vlaanderen (in ton) jaarlijks 
in de periode 2022-2024?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 93 van 14 november 2024
van EVA RYDE
1. Leader maakt deel uit van het plattelandsbeleid en behoort tot de bevoegdheid van 
collega-minister Hilde Crevits.
2. Het project HopBel 2.0 is een VLAIO-LA-traject van het Agentschap Innoveren en 
Ondernemen en behoort tot de bevoegdheid van minister-president Matthias 
Diependaele.
3. Het project TOMMOR’HOP is een Interreg-project. Interreg wordt mede gefinancierd 
vanuit het Europees Fonds voor Regionale Ontwikkeling (EFRO) en behoort tot de 
bevoegdheid van minister-president Matthias Diependaele.
4. Voor wat betreft het ILVO verwijs ik naar het beleidsveld innovatie onder de 
bevoegdheid van minister-president Matthias Diependaele.
5. a) Bijlage 1 geeft het aantal goedgekeurde investeringen voor VLIF-steun op bedrijven 
die hop aangegeven hebben in hun verzamelaanvraag. De cijfers hebben betrekking 
op gegevens vanaf 2022 t.e.m. 30/9/2024.
b) Bijlage 2 geeft de toegekende VLIF-steun op bedrijven die hop aangegeven hebben 
in hun verzamelaanvraag. De cijfers hebben betrekking op gegevens vanaf 2022 
t.e.m. 30/9/2024.
6. a) Er zijn nog geen officiële aanvragen geweest voor oprichting van een 
brancheorganisatie of producentenorganisatie in de hopsector.
b) Een aanvraag tot erkenning van een producentenorganisatie (PO’s) of 
brancheorganisatie (BO’s) wordt ingediend bij het Agentschap Landbouw en 
Zeevisserij dat hierbij de nodige bijstand kan verlenen. De finale erkenning gebeurt 
door de minister bevoegd voor landbouwbeleid. Financieel kunnen PO’s en BO’s 
ondersteund worden voor uitgevoerde activiteiten in het kader van oprichting of 
voor het ontplooien van nieuwe activiteiten vanuit de GLB-maatregel ‘Europese 
Innovatiepartnerschappen (EIP) – samenwerking’.
7. a) Indien een sector via VLAM promotie wil voeren, moet deze in eerste instantie zelf 
een promotiebudget voorzien. Vervolgens onderzoekt VLAM samen met de sector 
de noden en de kansen. Deze voorbereiding start steeds vanuit marktonderzoek, 
waaruit een sectorstrategie bepaald wordt in overleg met de sector. Vooreerst zou 
VLAM dus de hopmarkt in kaart brengen om te detecteren welke doelgroepen, 
boodschappen en kanalen het meest relevant zijn voor de ondersteuning van de 
hopproducenten. Aangezien de hopmarkt hoofdzakelijk een B2B-markt is, kan een 
communicatiecampagne naar brouwers een piste zijn. VLAM focust in dergelijke 
campagnes op de troeven van de lokale hopproductie en de meerwaarde voor de 
lokale bierproductie. Daarnaast kan ook een imagocampagne naar consumenten ter 
ondersteuning ingezet worden.
b) De vraag zal voorgelegd worden aan de sectorgroep Bier om in toekomstige 
campagnes ook de hoptelers te belichten. VLAM staat immers steeds open voor 
overleg om eventuele mogelijkheden te bespreken. Zo kunnen ook specifieke 
verhalen rond hop in bredere campagnes geïntegreerd worden, mits dit bijdraagt 
aan de promotie van het eindproduct en aansluit bij de algemene 
marketingstrategie.
c) Het lidmaatschap van VLAM is voorbehouden aan publiekrechtelijke en 
privaatrechtelijke verenigingen, aan coöperatieve vennootschappen en aan 
vertegenwoordigers van de Vlaamse overheid, die rechtstreeks of onrechtstreeks 
het doel van de vereniging kunnen benutten of dienen.
Privaatrechtelijke verenigingen en vennootschappen moeten op Belgisch en/of 
Vlaams niveau georganiseerd zijn en minstens 10 procent van het totaal aantal 
actieve bedrijven of minstens 10 procent van de omzet uit hun sector 
vertegenwoordigen.
Coöperatieve vennootschappen worden alleen als lid toegelaten indien deze een 
groepering van bedrijven vertegenwoordigen, d.w.z. dat coöperatieven die als 
zelfstandig bedrijf opereren niet in aanmerking komen voor lidmaatschap.
Belangrijk is om op te merken dat het lidmaatschap van VLAM niet impliceert dat er 
een campagne wordt opgestart. Alle ledenorganisaties die bijdragebetalende sectoren 
vertegenwoordigen, hebben recht op één of meer mandaten in de betrokken 
sectorgroep(en), met stemrecht. Een of meer vertegenwoordigers van niet-
bijdragebetalende ledenorganisaties kunnen door de sectorgroep gecoöpteerd worden, 
maar hebben geen stemrecht.
8. a) Momenteel zijn er 34 hopkwekers in Vlaanderen.
b) Bijlage 3 geeft een overzicht van de evolutie per provincie van het aantal hoptelers 
van 2022 tot 2024.
9. Het gemiddelde aangegeven areaal per bedrijf met hopteelt bedraagt 5,21 ha in 2024. 
Het mediane aangegeven areaal per bedrijf met hopteelt bedraagt 2,60 ha in 2024. 
10.De totale gecertificeerde hopproductie in Vlaanderen was 241,64 ton in 2022 en 305,12 
ton in 2023. Voor 2024 zijn er nog geen cijfers beschikbaar.
BIJLAGEN
1. Aantal goedgekeurde investeringen voor VLIF-steun op bedrijven met hop aangegeven 
in verzamelaanvraag, periode 2022–30/09/2024
2. Toegekende VLIF-steun op bedrijven met hop aangegeven in verzamelaanvraag, 
periode 2022–30/09/2024
3. Evolutie van het aantal hoptelers in Vlaanderen van 2022 tot 2024, per provincie
Bijlage 1. Aantal goedgekeurde investeringen voor VLIF-steun op bedrijven met 
hop aangegeven in verzamelaanvraag, periode 2022–30/09/2024
Jaar Aantal goedgekeurde investeringen
2022 33
2023 14
2024 14
Bron: Agentschap Landbouw en Zeevisserij
Bijlage 2. Toegekende VLIF-steun op bedrijven met hop aangegeven in 
verzamelaanvraag, periode 2022–30/09/2024
Jaar Toegekende steun (in euro)
2022 295.796
2023 53.612
2024 217.118
Bron: Agentschap Landbouw en Zeevisserij
Bijlage 3. Evolutie van het aantal hoptelers in Vlaanderen van 2022 tot 2024, per 
provincie
Provincie 2022 2023 2024
Antwerpen 2 3 2
Limburg 1 1 1
Oost-Vlaanderen 6 5 6
Vlaams-Brabant 7 7 4
West-Vlaanderen 21 21 21
Bron: Agentschap Landbouw en Zeevisserij
