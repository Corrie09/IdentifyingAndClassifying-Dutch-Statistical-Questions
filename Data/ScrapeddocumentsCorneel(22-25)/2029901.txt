title: Studenten hoger onderwijs - Effect leerkrediet op vroegtijdige heroriëntering
thema: Onderwijs en Vorming
pdf link: https://docs.vlaamsparlement.be/pfile?id=2029901
thema link: https://www.vlaamsparlement.be/parlementaire-documenten/schriftelijke-vragen/1791894
SCHRIFTELIJKE VRAAG
nr. 218
van BRECHT WARNEZ
datum: 5 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Studenten hoger onderwijs  -  Effect leerkrediet op vroegtijdige heroriëntering
Er zijn steeds meer inschrijvingen in het hoger onderwijs. Het is belangrijk voor de 
maatschappij dat meer en meer studenten een diploma behalen.
Het hoger onderwijs in Vlaanderen kent een vrij flexibel systeem met individuele 
studiepuntenprogramma’s. Studenten kunnen met hun leerkrediet studiepunten opnemen 
en inwisselen voor vakken om op die manier een opleiding te beëindigen.
Leerkrediet is het totale pakket van studiepunten dat een student gedurende zijn of haar 
studieloopbaan kan inzetten voor een inschrijving onder diplomacontract in een initiële 
bachelor- of masteropleiding en dat naargelang het aantal studiepunten waarvoor de 
student zich inschrijft en die hij verwerft, kan evolueren.
Elke student krijgt bij inschrijving in een hogeschool of universiteit een eenmalig 
individueel leerkrediet van 140 studiepunten. De eerste 60 verworven studiepunten door 
een student onder diplomacontract worden eenmalig dubbel aangerekend.
Het aantal opgenomen studiepunten door de student kan wijzigingen aanbrengen op het 
leerkrediet van de student, namelijk bij studenten die van opleiding veranderen. Het aantal 
opgenomen studiepunten wordt opnieuw toegevoegd aan het individuele leerkrediet als de 
student verandert voor 1 december van het desbetreffende academiejaar. De helft van het 
aantal opgenomen studiepunten wordt opnieuw toegevoegd aan het individuele leerkrediet 
als de student verandert tussen 1 december en 15 maart van het desbetreffende 
academiejaar. Tot slot wordt het aantal opgenomen studiepunten afgetrokken van het 
leerkrediet als de student verandert na 15 maart van het desbetreffende academiejaar. 
Hoe sneller de student heroriënteert, hoe meer studiepunten hij zal terugkrijgen en hoe 
beter het individuele leerkrediet zal zijn.
Door de flexibiliteit van het hogeronderwijssysteem nemen studenten soms minder 
studiepunten op per academiejaar, waardoor de studieduur toeneemt. Het is belangrijk dat 
studenten goede studiekeuzes maken en snel heroriënteren indien nodig, zodat ze op die 
manier sneller studievoortgang maken en een hoger studierendement behalen.
De data om te heroriënteren en om leerkrediet terug te krijgen, liggen decretaal vast, zoals 
hierboven omschreven. De eerste datum van 1 december ligt voor de eerste 
examenperiode, waardoor veel studenten afwachten tot na de examens, zodat ze de 
nodige feedback kunnen krijgen.
Gelieve de gegevens in een Excel-bestand weer te geven.
1. Kan de minister een overzicht geven van het aantal generatiestudenten (absoluut en 
procentueel) dat zich heroriënteert voor de afgelopen acht jaar (2015-2023)? Graag 
een overzicht per jaar en voor volgende periodes in het desbetreffende jaar:
a) voor 1 december; 
b) tussen 1 december en 15 maart;
c) na 15 maart.
2. Hoeveel van de in deelvraag 1 benoemde drie categorieën dreigen hun leerkrediet te 
verliezen op korte termijn? Met andere worden, graag een overzicht per categorie 
heroriënteerders (voor 1 december, tussen 1 december en 15 maart en na 15 maart) 
met 
a) minder dan 60 studiepunten op het moment van heroriëntatie;
b) tussen 60 en 120 studiepunten op het moment van heroriëntatie;
c) meer dan 120 studiepunten op het moment van heroriëntatie.
3. Hoe evalueert de minister deze cijfers?
4. Hoe wil de minister studenten sneller laten heroriënteren na de eerste examenperiode, 
terwijl de student dan al een deel van zijn studiepunten kwijt is?
5. Welke concrete ideeën omtrent het leerkrediet heeft de minister om de heroriëntering 
van studenten te verbeteren/versnellen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 218 van 5 januari 2024
van BRECHT WARNEZ
1. In bijlage vindt de Vlaamse volksvertegenwoordiger in tabel 1a een overzicht van het 
aantal heroriëntaties van generatiestudenten per academiejaar opgedeeld naar de 
datum van de heroriëntatie. Daarnaast vindt de Vlaamse volksvertegenwoordiger in 
tabel 1b eveneens het totaal aantal inschrijvingen van generatiestudenten per 
academiejaar en het relatief aantal daarvan dat heroriënteert, wat een handig 
referentiepunt in de interpretatie kan zijn. Belangrijk om weten is dat een eventuele 
teruggave van leerkrediet in geval van heroriëntatie enkel van toepassing is voor 
generatiestudenten. 
Deze cijfers geven uitsluitend een overzicht van het aantal generatiestudenten dat 
heroriënteert. Niet alle generatiestudenten die heroriënteren krijgen ook effectief een 
automatische teruggave van leerkrediet. Deze cijfers zijn dus een overschatting van 
dat aantal.
Meer informatie over teruggave leerkrediet en een voorbeeld zijn terug te vinden op 
https://www.onderwijs.vlaanderen.be/nl/studenten/studietraject-evaluatie-en-
diploma/leerkrediet/situaties-die-je-leerkrediet-kunnen-beinvloeden/ik-verander-van-
opleiding.
2. Zoals reeds in de vorige schriftelijke vraag werd toegelicht, beschikken we in de 
beleidsdatabank enkel over het begin- en eindsaldo van het leerkrediet, m.a.w. het 
leerkrediet waarover studenten beschikken bij de start van het academiejaar en op het 
einde van datzelfde academiejaar. We hebben geen informatie over het leerkrediet op 
het moment van de heroriëntering van de generatiestudent. Het is bovendien zeer 
uitzonderlijk dat een generatiestudent minder dan 60 studiepunten zal hebben op het 
moment van heroriëntatie.
3-5.Globaal genomen blijft het aantal generatiestudenten dat heroriënteert relatief stabiel. 
Er is enkel de knik na de integratie van de HBO5-opleidingen in de hogescholen in 
academiejaar 2019-2020. 
Met het decreet over de instroom en het optimaliseren van de studie-efficiëntie in het 
hoger onderwijs en overige organisatorische aspecten van het hoger onderwijs heb ik 
sterk ingezet op het verbeteren van de studievoortgang van studenten, en in het 
bijzonder op de studievoortgang van startende studenten. Dit decreet trad pas een 
kleine 4 maanden geleden in werking. De cijfers die u opvroeg zijn beschikbaar tot en 
met het academiejaar 2021-2022, u begrijpt dat het decreet hier dus nog geen impact 
op kan hebben gehad. Zoals in alle vorige schriftelijke vragen blijft mijn oproep dus 
ook hier om het decreet nu eerst de kans te geven om uitwerking te krijgen. Het heeft 
geen zin om blijven te kijken naar het verleden, wetende dat de spelregels recent 
veranderd zijn en de impact daarvan pas binnen een aantal jaren ten vroegste 
zichtbaar zal worden. 
Wat heroriënteren betreft zijn er in dit decreet enkele maatregelen opgenomen die 
specifiek gericht zijn naar generatiestudenten. Zo zullen de hogeronderwijsinstellingen 
studieadvies moeten geven aan iedere student die na zijn eerste examenperiode een 
beperkt aantal studiepunten verworven heeft. Deze ondersteunende maatregel kan 
een stimulans zijn om studenten alsnog in de voor hen geschikte opleiding te laten 
terechtkomen, maar het blijft steeds aan de student om de beslissing te nemen om al 
dan niet op dat ogenblik te heroriënteren.
BIJLAGE
Overzicht
