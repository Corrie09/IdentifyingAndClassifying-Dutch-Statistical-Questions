title: Openbaarvervoerverbindingen tussen vervoerregio Mechelen en vervoerregio Waasland en schrappen rechtstreekse treinverbinding tussen het Waasland en Brussel - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2012993
thema link: https://www.vlaamsparlement.be/parlementaire-documenten/schriftelijke-vragen/1774467
SCHRIFTELIJKE VRAAG
nr. 156
van KOEN DANIËLS
datum: 24 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Openbaarvervoerverbindingen tussen vervoerregio Mechelen en vervoerregio Waasland en 
schrappen rechtstreekse treinverbinding tussen het Waasland en Brussel  -  Stand van 
zaken
Met het decreet basisbereikbaarheid ging de regering aan de slag met een nieuwe 
mobiliteitsvisie. Inzet was een efficiënter, duurzamer en flexibeler openbaar vervoer dat 
ook afgestemd is op ons fiets- en wegennetwerk. Op die manier zouden scholen, 
ziekenhuizen, bedrijfsterreinen, sportcentra, cultuurcentra en winkelcentra vlotter 
bereikbaar zijn voor iedereen. Binnen dat plan staat combimobiliteit centraal: het gebruik 
van verschillende vervoersmiddelen om een bestemming te bereiken. Het op elkaar 
inhaken en aansluiten van die vervoersmodi is dus cruciaal.
In het verleden hebben we in deze commissie al de niet-samenwerking tussen sommige 
provinciale directies van De Lijn aangekaart. De vereniging ‘Haal de Lijn over de Brug’ 
bracht dit jaar na jaar onder de aandacht. Met de oprichting van de vervoerregio’s was er 
de hoop dat dit alsnog zou worden overstegen. In navolging daarvan en om die vlotte 
bereikbaarheid te garanderen, werden verschillende Hoppinpunten aangeduid. Dat 
gebeurde door de vervoerregioraad Waasland waarbij er twee op het grondgebied Temse, 
langs de ene kant van de Schelde, werden aanzien als lokale Hoppinpunten en het derde 
als regionaal Hoppinpunt. Bovendien wordt de frequentie van lijn 93 verhoogd, is er 
aansluiting van de lijn 93 op de buslijn in Kruibeke-Beveren en wordt in een extra lijn 99 
voorzien die stopt aan het station. Helaas is de connectie tussen de buslijn tot aan het 
station en de treinfrequentie niet ideaal. Zo rijdt de trein L54 slechts één keer op het uur. 
Enkel in de spits zijn er twee treinen per uur. Dat staat in contrast met de busrit van lijn 
93 die een vaste lijn wordt met een bus om de 20 minuten.
Ook de lokale vervoersbeweging ‘Haal De Lijn over de Brug’ vestigde en vestigt de 
aandacht op die zwakke verbinding tussen buslijnen en de treinverbindingen (Leuven)-
Mechelen-Temse-Sint-Niklaas. Zij vragen terecht een bushalte aan het station van Temse 
om een vlotte verbinding te kunnen maken. Maar De Lijn zegt al jaren dat het niet mogelijk 
is om de lijnen een lus te laten maken naar het station door de bijkomende rijtijd en het 
verlies aan concurrentiekracht van de bussen naar Antwerpen Linkeroever. De 
infrastructuur van de gewestweg (Krijgsbaan) die aan het station ligt, waar de bussen hun 
weg moeten vervolgen, laat ook geen vlotte doorgang toe. Om tegemoet te komen aan de 
opmerkingen van De Lijn stelde het college van Temse voor om in een halte te voorzien 
op de brug over het treinspoor en -perron. Die kunnen vervolgens met een lift verbonden 
worden. In navolging van dat voorstel werden brieven gestuurd naar de bevoegde minister 
en overheidsdiensten met de vraag om het voorstel te bekijken.
Daarnaast stelt het Waasland vast dat de rechtstreekse treinverbinding naar Brussel over 
Dendermonde wordt geschrapt door de NMBS vanaf 1 december 2023. Reizigers van Sint-
Niklaas naar Brussel zullen vanaf dan altijd moeten overstappen, hetzij in Dendermonde, 
hetzij Gent of in Antwerpen. Bijgevolg daalt de attractiviteit van de treinverbinding en stijgt 
de kans op het missen van een aansluiting.
1. Is de minister op de hoogte van het schrijven van de actiegroep en welk gevolg werd 
daaraan gegeven?
2. In het verleden kwam er geen oplossing uit de bus voor de drukke Krijgsbaan om 
bussen tot aan het station van Temse te laten rijden.
Waren er recent of wordt nog in nieuwe studies voorzien om te kijken of er toch geen 
oplossing mogelijk is zodat de interconnectie uit de basisbereikbaarheid echt kan 
worden gerealiseerd?
3. Heeft de NMBS overleg gepleegd met de minister over het schrappen van de 
rechtstreekse treinverbinding tussen Sint-Niklaas en Brussel?
4. Heeft de minister de brief met het voorstel over een bushalte op de brug over de 
spoorweg ontvangen? Zal dat voorstel worden bekeken en afgetoetst worden bij De 
Lijn? Hoe haalbaar acht de minister dat voorstel?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 156 van 24 oktober 2023
van KOEN DANIËLS
1. De laatste maanden heb ik diverse correspondentie van hen ontvangen betreffende 
o.m. de afstemming tussen trein en bus aan het station van Temse. Door mijn kabinet 
werd in brieven aan de actiegroep gemeld dat - bekeken over de gehele vervoerregio 
en rekening houdend met het feit dat we zoveel mogelijk reizigers willen bereiken - 
de gemaakte keuzes correct en objectief onderzocht zijn. Dit werd ook afgestemd met 
zowel het departement MOW als De Lijn.
2. De vervoerregio, waarin alle lokale besturen in vertegenwoordigd zijn, hebben de OV-
plannen goedgekeurd. Meer specifiek is de drukke Krijgsbaan niet de enige reden om 
de bussen van lijn 93 het station niet te laten bedienen. De bediening zorgt voor een 
verliestijd van minimaal vijf minuten, waardoor doorgaande reizigers langer onderweg 
zullen zijn. Het aanbod van één trein per uur per richting kan het ombuigen van de 
kernnetlijn 93 met haar 20-minutenfrequentie in de dalperiode absoluut niet 
verantwoorden. Deze lijn heeft een belangrijke snelle verbindende functie.
De connectie met station Temse wordt wel degelijk gerealiseerd binnen 
basisbereikbaarheid (fase 2) d.m.v. de lijn 99 Hamme – Temse en de flexbus 
Waasland-Oost. 
3. Ik heb voorgesteld om dit punt te bespreken op een volgende interministeriële 
conferentie. Gelet op het feit dat dit louter een Vlaams-federale aangelegenheid 
betreft, heeft minister Gilkinet aangeboden om dit dossier bilateraal te behandelen. 
Dit dossier werd vervolgens onder de aandacht gebracht bij het kabinet Gilkinet, dat 
liet weten dat de voorgestelde wijziging niet gepland staat voor december 2023, maar 
voor december 2024. Bezorgdheden omtrent de plannen werden overgemaakt, 
bijkomende uitleg werd gevraagd, en aanpassingen werden gesuggereerd. Minister 
Gilkinet zal op basis hiervan bijkomende uitleg aan de NMBS vragen. Er zal verder in 
overleg worden getreden op basis daarvan. 
4. Het schrijven van de Gemeente Temse van 2 oktober 2023 betreffende de vraag naar 
het onderzoeken van een bushalte op de brug N419 te Temse heb ik inderdaad 
ontvangen. Ook hier verwijs ik naar de keuzes van de vervoerregio’s. Naar aanleiding 
van de vraag werden De Lijn en het Agentschap Wegen en Verkeer (AWV) bevraagd. 
Het voorstel blijkt om verschillende redenen niet wenselijk. Zo bedraagt de onderlinge 
afstand tot de meest nabijgelegen haltes bediend door de kernnetlijn Sint-Niklaas – 
Temse – Antwerpen LO ca. 200 m tot de halte Temse Vrijheidsstraat (in westelijke 
richting) en ca. 540 m tot de halte Temse Prinsenlaan (in oostelijke richting). Gegeven 
het bedieningsgebied en onderlinge halteafstanden (en actuele uitrusting) is het 
daarbij niet aangewezen de bestaande haltes te verplaatsen. 
Bijgevolg moet de vraag begrepen worden als een vraag naar een bijkomende halte. 
Dit voorstel strookt daarbij niet met de streefwaarde voor minimale afstand tussen 
halteplaatsen (600 m), zoals vermeld in het BVR tot bepaling van de kwaliteitseisen 
voor het kernnet en het aanvullend net en de streefwaarden voor wegbeheerders 
inzake de doorstroming van het openbaar vervoer van 4/09/2020 (art 16 eerste lid). 
Bovendien zou deze aanpassing de lokaal goedgekeurde OV-plannen niet honoreren. 
Volgens de principes van basisbereikbaarheid primeren de doorstroming, de optimale 
frequentie en de concurrentiële snelheid van buslijn 93 door zijn aanduiding als 
onderdeel van het kernnet. 
Daarnaast zal de aanleg van een bushalte met liftconstructie zeer kostelijk zijn en zal 
Infrabel niet bereid zijn om hierin mee te financieren, dewelke een essentiële partner 
is. Tot slot bestaat er twijfel over de verkeerstechnische en bouwfysische haalbaarheid 
van het voorstel, en of er voldaan kan worden aan de toegankelijkheidseisen en 
andere inrichtingsvereisten voor een Hoppinpunt.
