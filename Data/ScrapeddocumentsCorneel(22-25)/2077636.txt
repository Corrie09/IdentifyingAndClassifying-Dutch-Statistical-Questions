title: Dienstenchequeondernemingen (DCO's) - Eenmalige bijkomende financiering
thema: Werk
pdf link: https://docs.vlaamsparlement.be/pfile?id=2077636
thema link: https://www.vlaamsparlement.be/parlementaire-documenten/schriftelijke-vragen/1832342
SCHRIFTELIJKE VRAAG
nr. 5
van TOM ONGENA
datum: 7 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Dienstenchequeondernemingen (DCO’s)  -  Eenmalige bijkomende financiering
In september 2023 besliste de toenmalige Vlaamse Regering om 50 miljoen euro vrij te 
maken ten voordele van dienstenchequeondernemingen als tijdelijke hulp voor de penibele 
financiële situatie waarmee een belangrijk aandeel van hen wordt geconfronteerd. 
Concreet ontvingen de DCO’s een bijkomende subsidie op basis van de door hen geleverde 
prestaties. Die werd operationeel door de inruilwaarde per dienstencheque met 3,20 euro 
te verhogen in de periode van 1 oktober tot en met 30 november 2023. De DCO’s hadden 
tot eind maart 2024 de tijd om hun dienstencheques in te dienen.
1. a) Werd deze 50 miljoen volledig besteed? 
b) Zo niet, welk totaalbedrag werd wel gebruikt? 
c) Wat gebeurt er met het eventuele restbedrag? Gaat dat alsnog naar de DCO’s of 
keerde dat gewoon terug naar de algemene middelen?
2. Graag kreeg ik een verdeling van die middelen per DCO en een verduidelijking op basis 
van welke precieze berekening zij dat bedrag hebben ontvangen.
3. Het besluit van de Vlaamse Regering tot wijziging van artikel 8 van het koninklijk 
besluit van 12 december 2001 betreffende dienstencheques bepaalde eveneens dat de 
bijkomende financiële hulp voor minstens 20% en maximaal 25% moest worden 
aangewend om de koopkracht van de dienstenchequewerknemers te versterken.
a) Graag kreeg ik een overzicht van de DCO’s die deze bepaling hebben uitgevoerd 
en hoeveel ze precies hebben besteed aan de verhoging van de koopkracht van 
de werknemers. Cijfers graag in absoluut aandeel en procentueel aandeel van het 
totaal ontvangen bedrag. 
b) Hoeveel bedrijven hebben niet aan die voorwaarde voldaan?
c) Wat zijn de concrete gevolgen voor DCO’s die niet aan die voorwaarde hebben 
voldaan?
4. a) Werd intussen ook nagegaan welke concrete impact deze tijdelijke financiële 
injectie in de DCO’s heeft gehad?
b) Zijn er indicaties dat de stopzetting van deze steun na 30 november 2023 
negatieve gevolgen had voor een aantal DCO’s?
5. Hoeveel DCO’s
a) vroegen in 2023 en dit jaar het faillissement aan;
b) zetten in 2023 en dit jaar hun activiteiten stop;
c) werden in 2023 en dit jaar overgenomen door een ander bedrijf of fusioneerden 
met een andere DCO?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD 
op vraag nr. 5 van 7 oktober 2024
van TOM ONGENA
1. a) Er werd een totaal budget voor deze maatregel voorzien van 50.000.000 euro. De 
werkelijke uitgaven waren echter afhankelijk van het aantal prestaties die in de 
periode 1 oktober 2023 tot en met 30 november 2023 plaatsvonden waardoor de 
totale uitgaven lager waren.
b) Er werd in totaal 47.477.136 euro uitgegeven.
c) Het restbedrag keerde terug naar de algemene middelen. 
2. Een overzicht van de subsidies die de Vlaamse Overheid heeft toegekend, kan de 
Vlaams volksvertegenwoordiger terugvinden in het subsidieregister: Subsidieregister
3. a) Er is geen zicht over hoeveel ondernemingen effectief het voordeel conform de 
regelgeving hebben toegekend aan hun werknemers. De erkende ondernemingen 
moesten geen specifieke documenten hierover overmaken aan de administratie, 
zijn moeten echter wel de nodige documenten ter beschikking houden zodat deze 
bij controle voorgelegd kunnen worden. Dit zodoende te kunnen bewijzen dat min. 
20 en max 25% van de verhoogde inruilwaarde is besteed aan de koopkracht van 
de werknemers. Daarvoor moeten de nodige stukken bewaard worden door de 
onderneming.
b) Zoals hierboven al aangegeven, hebben wij geen zicht op hoeveel onderneming het 
voordeel effectief hebben toegekend aan hun werknemers. 
c) Indien de Vlaamse Sociale Inspectie vaststelt dat een onderneming hieraan niet 
heeft voldaan, zal de bijkomende subsidiëring teruggevorderd worden.
4. a) De financiële impact van de bijkomende subsidiëring zal pas ten vroegste zichtbaar 
zijn in de jaarrekeningen van 2024 aangezien ze dan pas de bijkomende subsidie 
hebben ontvangen. Deze jaarrekeningen zijn momenteel nog niet beschikbaar.
b) Ik heb hierover geen concrete signalen ontvangen vanuit de sector.
5. a) In 2023 vroegen 15 ondernemingen met een Vlaamse erkenning het faillissement 
aan. 
b) In 2023 hebben 88 ondernemingen met een Vlaamse erkenning hun activiteit als 
dienstencheque-onderneming stopgezet. Hiervan gaat het bij 62 onderneming over 
een ambtshalve intrekking. Een ambtshalve intrekking doet zich voor bij een 
faillissement, schulden of inactiviteit. Bij de overige 26 ondernemingen is er sprake 
van een vrijwillige intrekking. 
c) Ik heb geen zicht op hoeveel ondernemingen gefusioneerd zijn in 2023. Dit komt 
omdat onderneming dit zelf aan de administratie dienen aan te geven.
