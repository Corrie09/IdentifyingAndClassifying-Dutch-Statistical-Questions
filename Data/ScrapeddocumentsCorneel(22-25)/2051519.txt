title: Dienstencheques - Fraudedetectie
thema: Werk
pdf link: https://docs.vlaamsparlement.be/pfile?id=2051519
thema link: https://www.vlaamsparlement.be/parlementaire-documenten/schriftelijke-vragen/1809272
SCHRIFTELIJKE VRAAG
nr. 319
van ROBRECHT BOTHUYNE
datum: 4 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Dienstencheques  -  Fraudedetectie
De dienstencheque, een betaalmiddel waar de overheid een financiële bijdrage in levert, 
krijgt veel navolging in Vlaanderen. Voor een redelijke prijs kan men een beroep doen op 
een persoon die huishoudelijke hulp levert. Daartoe dient men contact op te nemen met 
een erkende onderneming, die een huishoudelijke hulp op maat zoekt.
1. Welk budget werd in 2023 gespendeerd aan fraudedetectie? 
2. Hoeveel personeel was er tewerkgesteld in 2023 op de fraudedetectiedienst? Graag 
totaal aantal voltijdsequivalenten (vte’s).
3. Op welke manier worden dossiers onder de aandacht gebracht van de 
fraudedetectiedienst? Graag functionering van aanbrengen van dossiers én manier van 
omgaan met die klacht. 
4. Hoeveel inspecties werden in 2023 uitgevoerd in de materie dienstenscheques op basis 
van een klacht of melding? Graag totaalaantal en opdeling naar:
a) provincie;
b) soort huishoudelijke hulp. 
5. Wat was in 2023 de top 3 van aanbrengers van klachten (onderneming, gebruiker, 
huishoudelijke hulp, andere)? Graag de top 3 van aanbrenger en opdeling naar 
provincie. 
6. Wat was in 2023 de top 3 van redenen waarom een klacht rond een dossier wordt 
aangebracht? Graag de top 3 en opdeling naar provincie. 
7. Hoeveel dossiers werden in 2022 en 2023 onderzocht? Graag totaalaantal dossiers per 
jaar en opdeling naar provincie.
8. Hoeveel van de onderzochte dossiers in 2022 en 2023 werden inderdaad 
fraudegevoelig bevonden? Graag totaalaantal per jaar en opdeling naar provincie.
1JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 319 van 4 maart 2024
van ROBRECHT BOTHUYNE
1-3. Ondersteunend voor de inspecteurs worden er 0,75 VE aan IT-personeel ingezet voor 
fraudedetectie. In 2023 bedroeg de kostprijs 164.677 euro. 
Alle erkende dienstencheque-bedrijven in Vlaanderen behoren tot de scope van de 
fraudedetectiedienst. Knipperlichten uit deze fraudedetectie kunnen aanleiding geven 
tot een controle ter plaatse. Daarnaast worden ook controles georganiseerd op basis 
van klachten, meldingen of specifieke thema’s en redenen.
4.  In 2023 heeft de Vlaamse Sociale Inspectie 12 onderzoeken afgerond naar aanleiding 
van een klacht of melding.  
De Vlaamse Sociale Inspectie heeft geen rapportering voorzien op basis van provincie 
of soort huishoudelijke hulp aangezien cijfers hierover niet op een eenduidige en 
kwalitatieve manier kunnen gepresenteerd worden. 
Dienstencheque-bedrijven hebben immers vaak kantoren, werknemers en gebruikers 
in verschillende provincies en over de provinciegrenzen heen. Ook de onderzoeken 
kunnen betrekking op de hoofdzetel in de ene provincie én een kantoor, gebruiker of 
werknemer in andere(n).
De soort huishoudelijke hulp is eveneens geen discretionair element tijdens een 
inspectie. Bijna alle ondernemingen hebben een erkenning voor de 4 toegelaten 
activiteiten (huishoudelijke hulp thuis, strijken buitenshuis, boodschappenhulp en 
vervoer van mensen met beperkte mobiliteit) en ook bij werknemers en gebruikers 
kunnen meerdere activiteiten voorkomen. Inspecteurs nemen in principe alle 
activiteiten in de scope van hun onderzoek.
5-6. Uit de manuele analyse van de 12 klachten en meldingen blijkt dat:
- Er 5 ingediend werden door een gebruiker. De reden heeft telkens te maken met 
onterecht aangerekende prestaties
- Er 3 ingediend werden door één of meerdere werknemers. 2 van deze klachten 
gingen over loon, de derde over de activiteiten die de werknemer moest uitvoeren
- Er 3 meldingen waren van andere (inspectie-)diensten en dit telkens om 
verschillende redenen
- Er 1 burger een melding maakte in verband met het vermoeden van zwartwerk.
7-8.  In 2022 werden er 156 controles ter plaatse en 59 administratieve controles 
uitgevoerd. Bij deze controles werden 69 waarschuwingen en 10 Pro Justitia’s 
opgesteld naar aanleiding van vastgestelde inbreuken.
In 2023 werden er 162 controles ter plaatse uitgevoerd. Bij deze controles werden 
67 waarschuwingen en 21 Pro Justitia’s opgesteld.
