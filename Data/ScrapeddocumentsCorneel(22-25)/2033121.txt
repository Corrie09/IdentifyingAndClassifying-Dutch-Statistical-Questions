title: De Watergroep (VMW - DWG) - Klanttevredenheid
thema: Natuur en Milieu
pdf link: https://docs.vlaamsparlement.be/pfile?id=2033121
thema link: https://www.vlaamsparlement.be/parlementaire-documenten/schriftelijke-vragen/1793491
SCHRIFTELIJKE VRAAG
nr. 227
van BRECHT WARNEZ
datum: 11 januari 2024
ZUHAL DEMIR 
VLAAMS MINISTER VAN VOOR JUSTITIE EN HANDHAVING, OMGEVING, ENERGIE EN TOERISME
De Watergroep (VMW-DWG)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij De Watergroep.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van De Watergroep betreft? 
2. Om de hoeveel tijd is er een meting van de klanttevredenheid? 
3. Gebruikt De Watergroep andere methodes dan een bevraging alleen om 
klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van De 
Watergroep?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van De Watergroep geïmplementeerd 
worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert De Watergroep na het klanttevredenheidsonderzoek nog naar de 
respondent over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van De Watergroep?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 227 van 11 januari 2024
van BRECHT WARNEZ
1. Sinds 2018 voert De Watergroep jaarlijks een algemeen klanttevredenheidsonderzoek 
uit bij haar huishoudelijke klanten via een representatief klantenpanel van ±1500 
respondenten. Ook in 2023 heeft dit onderzoek plaatsgevonden.
Daarnaast wordt elke 2 jaar een tevredenheidsonderzoek gehouden bij de vennoten 
voor zowel drinkwater als Riopact (rioleringsdiensten). De laatste editie van het 
tevredenheidsonderzoek bij de drinkwatervennoten dateert van het najaar van 2022. 
Voor Riopact is dit onderzoek eind 2023 afgerond. Die resultaten worden momenteel 
verwerkt.
Sinds 2021 loopt er een continue tevredenheidsmeting voor de dienstverlening bij een 
nieuwe drinkwateraftakking en bij de keuring van drinkwaterinstallaties. Sinds januari 
2023 is dit ook het geval voor de dienstverlening bij een evaluatie ter plaatse op 
verzoek van de klant (bijvoorbeeld controle watermeter) of lekherstel na melding van 
de klant.
Ten slotte werden in 2023 ook enkele ad-hoc tevredenheidsmetingen uitgevoerd, zoals 
een tevredenheidsonderzoek na indienstname van een centrale onthardingsinstallatie, 
tevredenheidsonderzoek over het waarschuwen van storingen per sms/e-mail, en een 
tevredenheidsonderzoek over de dienstverlening van kraanwater op evenementen.
2. Zie vraag 1.
3. Naast vragenlijsten worden verschillende andere technieken toegepast op basis van de 
vereisten en het beschikbare budget. Voor het meten en verbeteren van de 
tevredenheid over de service van digitale tools worden digitale data en statistieken 
gebruikt, zoals bijvoorbeeld Google Analytics. Klanteninterviews betreffende de 
dienstverlening worden geïmplementeerd als er behoefte is aan een diepgaande 
analyse van specifieke aspecten, zoals bijvoorbeeld het waterverbruik of wanneer er 
zich de noodzaak voordoet om gericht op een specifieke doelgroep, zoals professionele 
klanten, in te gaan. In samenwerking met klanten worden testen voor optimalisaties 
van digitale platforms geïmplementeerd, waarbij bijvoorbeeld het verbruiksplatform 
voor digitale meters wordt verbeterd met aandacht voor digitale kwetsbaarheid.
4. ‘Klantcentrisch denken en handelen’ maakt expliciet deel uit van de visie van 
De Watergroep. Om dat in de praktijk te brengen, zijn tevredenheidsmetingen bij 
diverse belanghebbenden een nuttig werkinstrument. Het onderzoek houdt rekening 
met de eisen van ISO9001. Er wordt gewerkt op verschillende domeinen en 
doelgroepen, op basis van inhoudelijke research.
a) Met de tevredenheidsonderzoeken is het de bedoeling pijnpunten te identificeren 
om ze vervolgens te integreren in een actieplan voor verbetering.
b) In het jaar 2023 werd een respons van meer dan 12.000 deelnemers genoteerd.
c) Dit wordt berekend op basis van de omvang van de doelgroep, waarbij een 
betrouwbaarheidsniveau van 95% en een foutenmarge van 2% gehanteerd worden.
d) Er wordt gestreefd naar een responsgraad van minstens 10%.
e) Afhankelijk van het doel wordt afgewisseld tussen een gestratificeerde steekproef 
of een willekeurige steekproef.
f) Er wordt momenteel een continue bevraging gedaan na het uitvoeren van een 
nieuwe drinkwateraftakking, waterkeuring, melding van problemen bij het 
aanmelden in de klantenzone, evaluatie ter plaatse binnen op vraag van de klant 
(vb. controle watermeter) en een lekherstel na melding. Ook in de algemene 
tevredenheidsbevraging werd gepolst naar de tevredenheid over de afhandeling van 
het klantencontact.
g) Dit hangt af van de soort dienstverlening en de KPI’s die daarvoor zijn opgesteld. 
Als leidraad hanteert De Watergroep vijf criteria: kwaliteit, doorlooptijd, kostprijs, 
gebruiksgemak en klantvriendelijkheid.
h) De resultaten worden op een gestandaardiseerde manier geanalyseerd en 
gerapporteerd zodat ze gemakkelijk vergeleken kunnen worden over verschillende 
afdelingen, teams of tijdsperioden.
5. De meeste klanttevredenheidsonderzoeken verlopen digitaal.
6. Enkel het algemene klanttevredenheidsonderzoek werd uitbesteed aan een 
gespecialiseerd adviesbureau.
a) De editie van 2023 werd uitgevoerd voor een bedrag van 23.160 euro.
b) Deze methode levert een tevredenheidsscore op die onafhankelijk is vastgesteld.
7. Uit het algemene klantentevredenheidsonderzoek blijkt dat klanten tevreden zijn over 
de stabiele waterlevering, algemene kwaliteit van het kraanwater en de facturatie.
a) De algemene tevredenheidscore van de klanttevredenheidsmeting in 2023 is 7,2 
(op een schaal van 1 tot 10). 
b) Hierbij komen de prijs van het kraanwater en het kalkgehalte/waterhardheid naar 
voor.
c) Ja. De tevredenheid over de website is gestegen, ook de sms- en e-mailservice bij 
ongeplande storingen wordt geapprecieerd. Jongeren zijn het minst tevreden over 
de digitale dienstverlening.
8. De meeste scores blijven stabiel.
a) De algemene tevredenheidscore van de klanttevredenheidsmeting in 2022 is 7,1 
(op een schaal van 1 tot 10). 
b) Het gaat om een licht positieve evolutie.
9. De te nemen acties worden bepaald en opgenomen in het actieplan van de betrokken 
dienst. Via de klanttevredenheidsonderzoeken en de voortgang van de implementatie 
wordt de evolutie opgevolgd.
a) Bij het communiceren van de resultaten van de klanttevredenheidsonderzoeken 
wordt voorafgaand aan de terugkoppeling met diverse afdelingen een actieplan 
opgesteld. Dit plan wordt vervolgens voorgesteld aan het directieteam en/of de raad 
van bestuur. De resultaten worden ook gedeeld met de gemeentelijke vennoten en 
de medewerkers.
b) Naast het toezicht door de waterregulator wordt de werking van De Watergroep 
opgevolgd door de regeringscommissarissen. 
c) De Watergroep is een onafhankelijk overheidsbedrijf waarvan de Vlaamse overheid 
aandeelhouder is. In de raad van bestuur zetelen 2 regeringscommissarissen die 
toezien op de goede werking van De Watergroep en dus ook op de uitvoering van 
de actieplannen om de dienstverlening te verbeteren.
10.De algemene resultaten worden gepubliceerd in het klantenmagazine ‘Waterwereld’ en 
verspreid via de socialemediakanalen van De Watergroep. Uiteraard worden de 
resultaten in de eerste plaats gebruikt om de dienstverlening bij te sturen. 
11.Ik verwijs naar het antwoord op vraag 1. Naast het jaarlijkse algemene 
klanttevredenheidsonderzoek en de voortdurende bevragingen voor bepaalde 
processen breidt De Watergroep systematisch uit naar extra processen en doelgroepen.
12.Uit de laatste bevraging blijkt dat de klanttevredenheid positief scoort en stabiel blijft. 
Uiteraard is en blijft een verdere permanente evaluatie door De Watergroep vereist. Ik 
reken er op dat De Watergroep ook in de toekomst de nodige initiatieven onderneemt 
om de tevredenheid te doen toenemen.
