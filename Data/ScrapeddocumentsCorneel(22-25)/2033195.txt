title: Woonzorgcentra (wzc's) - Opnames buiten erkende capaciteit
thema: Welzijn en Gezin
pdf link: https://docs.vlaamsparlement.be/pfile?id=2033195
thema link: https://www.vlaamsparlement.be/parlementaire-documenten/schriftelijke-vragen/1792080
SCHRIFTELIJKE VRAAG
nr. 166
van KATRIEN SCHRYVERS
datum: 8 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Woonzorgcentra (wzc's)  -  Opnames buiten erkende capaciteit
Dankzij het decreet van 2 december 2016 houdende wijziging van het Woonzorgdecreet 
van 13 maart 2009, wat de opname door woonzorgcentra van bepaalde personen buiten 
de erkende capaciteit betreft, is het mogelijk om een relatief zelfredzame partner van een 
zorgbehoevende bewoner toch te kunnen opnemen in een woonzorgcentrum boven op het 
erkende aantal woongelegenheden. De gezonde partner betaalt dan enkel de zogenaamde 
hotelkosten. Hij of zij maakt zelf niet op regelmatige basis gebruik van de aanwezige 
zorgomkadering, de gezonde partner wordt niet meegerekend voor de bepaling van de 
personeelsomkadering volgens de normering en voor deze partner ontvangt het 
woonzorgcentrum geen publieke financiering. De feitelijke opname van een zelfredzaam 
persoon dient niet doorgegeven te worden aan het agentschap Zorg en Gezondheid (AZG), 
maar er is wel een aanmeldplicht voor initiatiefnemers die deze mogelijkheid willen 
aanbieden. Met die mogelijkheid wilde de decreetgever tegemoetkomen aan de wens van 
ouderen om samen te kunnen blijven, ook als een van hen zwaar zorgbehoevend is. 
In zijn antwoord op mijn eerdere schriftelijke vragen (meest recente nr. 250 van 20 
december 2022) verkreeg ik cijfers over het aantal woongelegenheden voor zelfredzame 
ouderen dat werd aangemeld bij het agentschap Zorg en Gezondheid.
1. Welke woonzorgcentra boden op 31 december 2022 woongelegenheden aan voor 
zelfredzame ouderen die buiten de erkende capaciteit samen met hun partner kunnen 
wonen in het woonzorgcentrum? Graag een opdeling per provincie en met aanduiding 
over hoeveel plaatsen het dan precies gaat.
2. In 2022 was er sprake van een stabilisatie van het aanbod. 
Welke evolutie is er in 2023 merkbaar in de aanbodcijfers?
3. In hoeverre lijkt dat aanbod te voldoen aan de vraag?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 166 van 8 januari 2024
van KATRIEN SCHRYVERS
1. Er wordt enkel een actueel overzicht bijgehouden van de voorzieningen die over een 
aanbod voor zelfredzame ouderen buiten de erkende capaciteit beschikken. Om die 
reden kunnen er geen cijfers van 31 december 2022 worden meegedeeld. Op 12 
januari 2024 werd er een overzicht gemaakt van het aantal woonzorgcentra die 
woongelegenheden voor zelfredzame personen aanboden, dit waren er op dat moment 
56. Deze woonzorgcentra boden samen 270 woongelegenheden aan. Voor de provincie 
Antwerpen boden 18 woonzorgcentra 66 woongelegenheden aan, voor de provincie 
Limburg boden 2 woonzorgcentra 12 woongelegenheden aan, voor de provincie Oost-
Vlaanderen boden 14 woonzorgcentra 101 woongelegenheden aan, voor de provincie 
West-Vlaanderen boden 20 woonzorgcentra 87 woongelegenheden aan en voor de 
provincie Vlaams-Brabant boden 2 woonzorgcentra 4 woongelegenheden aan.
2. Naar aanleiding van uw vraag nr. 250 van 20 december 2022 naar het aantal 
woonzorgcentra die woongelegenheden voor zelfredzame personen aanboden, werd er 
op 11 januari 2023 hiervan een overzicht gemaakt. Toen waren er 55 woonzorgcentra 
die 246 woongelegenheden voor zelfredzame personen aanboden. Op deze manier 
kunnen we dus stellen dat over de periode van ongeveer een jaar deze cijfers zeer 
licht zijn gestegen naar 56 woonzorgcentra en 270 woongelegenheden voor 
zelfredzame personen.
3. Ik stel vast dat de wettelijke mogelijkheden nog steeds hun weg vinden naar het 
aanbod van de Vlaamse woonzorgcentra. Het Departement Zorg ontvangt nog steeds 
vragen van initiatiefnemers die interesse tonen in de aanmelding van enkele 
woongelegenheden voor de opvang van zelfredzame ouderen, zeker bij 
verbouwingsprojecten, en informeren naar de infrastructurele en administratieve 
vereisten. 
