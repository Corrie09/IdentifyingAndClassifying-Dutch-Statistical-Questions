title: Sociale huurders - Resultaten verplichte inschrijving bij VDAB
thema: Werk
Wonen
pdf link: https://docs.vlaamsparlement.be/pfile?id=2015174
thema link: https://www.vlaamsparlement.be/parlementaire-documenten/schriftelijke-vragen/1776937
SCHRIFTELIJKE VRAAG
nr. 43
van GUY D'HAESELEER
datum: 7 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huurders  -  Resultaten verplichte inschrijving bij VDAB
Sinds 1 januari 2023 zijn sociale huurders verplicht zich in te schrijven bij VDAB als 
werkzoekende indien hij of zij nog niet werkzaam is en de leeftijd van 65 nog niet bereikt 
heeft. De verplichting geldt zowel voor de huurder als de partner die al minstens één jaar 
bij de huurder inwoont. De enige uitzonderingen op deze regel zijn sociale huurders die 
een leefloon van het OCMW ontvangen, huurders die arbeidsongeschikt of invalide zijn of 
een erkende handicap hebben en huurders die nog geen 65 jaar oud zijn maar wel al een 
pensioenuitkering ontvangen. Huisvrouwen die geen uitkering ontvangen en huurders met 
brugpensioen die geen vrijstelling krijgen, dienen zich dus wel in te schrijven bij de 
Rijksdienst voor Arbeidsvoorziening (RVA).
Voorafgaand aan de inwerkingtreding van deze nieuwe huurdersverplichting werden er 
duizenden brieven verzonden naar de sociale huurders om hen op de hoogte te brengen 
van de nieuwe verplichting.
In de media gaf de minister begin november 2023 aan dat ongeveer de helft van de 
arbeidsgeschikte sociale huurders zich nog niet ingeschreven heeft bij VDAB. Meer dan 
1000 dossiers werden overgemaakt aan de dienst Toezicht, waaruit 199 
ingebrekestellingen en 22 boetes volgden. VDAB stelde dat er meer inschrijvingen waren 
dan in 2022 als gevolg van deze maatregel.
In zijn antwoord op mijn schriftelijke vraag nr. 358 van 2 mei 2023 stelde de minister dat 
nog niet alle verhuurders alle sociale huurders gecontroleerd hadden op deze nieuwe 
verplichting. De administratie beschikte nog niet over gegevens of diegenen die 
ingeschreven zijn effectief een geschikte job aanvaard hebben.
1. Kan de minister, opgesplitst per sociale woonmaatschappij, aangeven hoeveel van het 
totaal van 33.000 sociale huurders die werkgeschikt zijn maar geen job hebben, bij de 
sociale woonmaatschappij huurder zijn? 
2. Hoeveel inschrijvingen bij VDAB zijn er gerealiseerd, opgesplitst per sociale 
woonmaatschappij? 
3. Hoeveel huurders hebben zich niet ingeschreven bij VDAB? Graag een overzicht, 
opgesplitst per sociale woonmaatschappij.
4. Kan de minister de cijfers verkregen uit deelvraag 1 tot en met deelvraag 3 opsplitsen 
naar of deze huurders Belg, Belg met dubbele nationaliteit, Belg van vreemde origine, 
EU-burger of niet-EU-burger zijn, per sociale woonactor? Kan de minister tevens 
opsplitsen per nationaliteit?
5. Hoeveel brieven werden er in totaal verstuurd naar de arbeidsgeschikte sociale 
huurders? Hoe verhoudt zich dat ten opzichte van het totaalaantal huurders?
6. Kan de minister verduidelijken waarom er slechts 1000 dossiers werden ingediend bij 
de dienst Toezicht ondanks het feit dat 14.401 arbeidsgeschikte sociale huurders zich 
niet ingeschreven hebben bij VDAB? Hoe zullen de sociale woonmaatschappijen 
gestimuleerd worden om deze huurders alsnog te motiveren om zich in te schrijven?
7. Welke sociale woonmaatschappijen hebben deze dossiers ingediend? Graag opgesplitst 
per woonmaatschappij.
8. Om welke redenen werden er op de 1000 ingediende dossiers slechts 199 
ingebrekestellingen verstuurd en 22 boetes uitgeschreven? Hoe hoog zijn de boetes 
die uitgeschreven zijn? Bij welke sociale woonmaatschappijen werden deze 
ingebrekestellingen geconstateerd?
9. Hebben inmiddels alle sociale verhuurders hun sociale huurders gecontroleerd op de 
nieuwe verplichting? Welke blijven hierover nog in gebreke en hoe zullen ze 
gestimuleerd worden dat alsnog te doen?
10. Hoeveel van de ingeschreven huurders hebben inmiddels een geschikte job 
aangeboden gekregen en hoeveel zijn erop ingegaan? Wat zullen de gevolgen zijn voor 
deze sociale huurders indien ze eraan verzaken? Is er hierover een wisselwerking 
tussen de administratie van de Vlaamse minister van Media en de administratie van 
de Vlaamse minister van Werk Jo Brouns? 
11. Hoe evalueert de minister deze cijfers? Vindt hij dat de financiële stimuli (boetes) 
voldoende hoog zijn? Welk effect hebben deze stimuli volgens de minister om huurders 
alsnog te motiveren om zich in te schrijven?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 43 van 7 november 2023
van GUY D’HAESELEER
1-5.Voor een algemene toelichting bij de eerste bevraging van de woonmaatschappijen 
verwijs ik u graag door naar het rapport dat op de webpagina van het agentschap 
Wonen in Vlaanderen werd gepubliceerd: https://www.vlaanderen.be/sociaal-
woonbeleid/cijfers/huurders#woonmaatschappij. Op dit moment is het niet mogelijk 
om de gevraagde informatie per woonmaatschappij te bezorgen. Bij verschillende 
verhuurders was de controle op de huurdersverplichting op het moment van de 
bevraging immers nog lopende of kregen huurders bijkomende tijd om de nodige 
attesten te bezorgen.  
6. Ondertussen werden 3095 dossiers bezorgd aan de afdeling Toezicht. Er moet rekening 
worden gehouden met het feit dat op het moment van de bevraging bij de meeste 
woonmaatschappijen nog een termijn liep waarin de huurder zich in regel kon stellen. 
Verwacht wordt dat het aantal dossiers dus nog zal toenemen. 
7. Volgende verhuurders hebben reeds dossiers bezorgd aan de afdeling Toezicht: 
•SHM Goed.Wonen.Rupelstreek: 8
•SHM Ons Dak: 69
•WM Woonveer Klein-Brabant: 48
•WM De Noorderkempen: 12
•WM Rivierenland (Woonland): 23
•WM !mpuls Menen-Wervik: 77
•WM Woonpunt Waas: 211
•WM Woonpunt Zennevallei: 33
•WM Woonpijler: 23
•WM WiL – kantoor Sint-Truiden: 63
•WM Tuinwijk: 40
•WM Vivendo: 121
•WM Woonkade Rupelstreek: 66
•WM Stek 92: 231
•WM Dender-Zuid: 31
•WM Dijledal: 112
•WM Woonhaven: 1845
•WM Inter-Vilvoordse Maatschappij voor Huisvesting: 82
8. Ondertussen werden 479 dossiers door de afdeling Toezicht behandeld. Voor 405 
dossiers werd een ingebrekestelling opgemaakt. De termijn vermeld in 117 
ingebrekestellingen is intussen verstreken, wat heeft geleid tot het opleggen van 42 
boetes. Dat betekent echter niet dat de huurders die zich in regel hebben gesteld ook 
allemaal ingeschreven zijn bij de VDAB. Een aantal huurders bezorgden ook de nodige 
attesten waarna zij voldeden aan de huurdersverplichting. Het bedrag van een eerste 
boete voor een inbreuk op deze huurdersverplichting ligt tussen 25 en 50 euro. De 
boetebrief is een nieuwe ingebrekestelling waarbij de huurder 3 maanden de tijd krijgt 
om alsnog te voldoen. Hij krijgt een tweede, hogere boete opgelegd als hij dan nog 
steeds niet in regel is en wordt opnieuw in gebreke gesteld. Dit proces herhaalt zich 
zolang niet voldaan is aan de inschrijvingsplicht. De maximale boete kan oplopen tot 
5000 euro.
9. Alle sociale verhuurders hebben reeds controles uitgevoerd.
10. De gegevensuitwisseling met betrekking tot deze informatie vormt het voorwerp van 
onze gesprekken met de VDAB en de administratie van minister van Werk Jo Brouns. 
We streven ernaar meer inzicht te krijgen in het traject dat een sociale huurder aflegt 
na inschrijving bij de VDAB (het volgen van een opleiding, toeleiden naar werk 
enzovoort). Ik wil hierbij benadrukken dat de huurdersverplichting een belangrijke 
bijdrage wil leveren tot het activeren van sociale huurders, maar dat het (momenteel) 
niet is voorzien gevolgen te koppelen aan het niet ingaan op een werkaanbod. 
11. We weten dat ongeveer 18.700 huurders op het moment van de bevraging niet 
voldeden aan de verplichting. 18.143 huurders van deze groep kregen nog bijkomende 
tijd om zich in te schrijven. Voor 10.930 huurders is de termijn verstreken en er 
hebben zich alsnog 4.299 huurders in regel gesteld (39%). Dat betekent dat nog 
steeds een grote groep huurders zich niet heeft ingeschreven bij de VDAB ondanks de 
herinneringsbrief en extra termijn om zich in regel te stellen, namelijk 6.631 huurders 
(61%). Op het moment van de bevraging werden deze dossiers nog niet allemaal 
overgemaakt aan de toezichthouder voor verder gevolg. Dat was slechts voor 1048 
dossiers het geval. Ondertussen werden 3095 dossiers bezorgd aan de afdeling 
Toezicht. Zoals u kan lezen in het antwoord op vraag 8 wordt daar elk dossier 
individueel behandeld. 
We kunnen hieruit alvast concluderen dat een significante groep sociale huurders, 
namelijk 1 op 5, arbeidspotentieel heeft maar niet werkt. Met de verplichte inschrijving 
bij de VDAB zetten we daarbij alvast belangrijke eerste stappen om deze huurders toe 
te leiden naar de arbeidsmarkt. 
