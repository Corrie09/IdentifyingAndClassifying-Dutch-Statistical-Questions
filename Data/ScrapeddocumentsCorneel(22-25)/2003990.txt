title: Rapport 'Kiezen voor Kwaliteit in 2040' van de Nederlandse universiteiten - Eventuele lessen voor het Vlaamse hoger onderwijs
thema: Onderwijs en Vorming
pdf link: https://docs.vlaamsparlement.be/pfile?id=2003990
thema link: https://www.vlaamsparlement.be/parlementaire-documenten/schriftelijke-vragen/1766019
SCHRIFTELIJKE VRAAG
nr. 15
van KRISTOF SLAGMULDER
datum: 3 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Rapport 'Kiezen voor Kwaliteit in 2040' van de Nederlandse universiteiten  -  Eventuele 
lessen voor het Vlaamse hoger onderwijs
Begin juli werd door de Nederlandse koepelverenigingen van universiteiten (UNL) het 
rapport ‘Kiezen voor Kwaliteit in 2040’ gepubliceerd. Het advies is een toekomstverkenning 
vanwege de UNL met het oog op de aankomende verkiezingen in Nederland. In het rapport 
wordt gewezen op grote uitdagingen waarmee universiteiten in de toekomst steeds meer 
te maken zullen krijgen. Een waarschijnlijke trend van deglobalisering, meer concurrentie 
van commerciële aanbieders en van universiteiten buiten Europa, digitale disrupties alsook 
verregaande demografische, financiële en politieke veranderingen.
Daarom kiezen de universiteiten in het advies voor een belangrijke trendbreuk: ze willen 
niet verder groeien, maar consolideren. De universiteiten mikken op een maximum van 
350.000 studenten (in plaats van de voorspelde 400.000 studenten in het scenario waarbij 
het huidige stelsel van autonome groei blijft aanhouden). Die consolidatie zou het hoger 
onderwijs rust en ruimte geven. Het rapport legt ook de vinger op de wonde als het gaat 
over het financieringssysteem. De bekostiging per student zorgt na verloop van tijd voor 
“een groei op steroïden”. Er ontstond een rat race tussen universiteiten en hogescholen, 
en tussen universiteiten onderling: hogeronderwijsinstellingen gingen onderling 
concurreren. Inmiddels is die concurrentiedruk overal voelbaar en komt ze de kwaliteit 
zeker niet altijd ten goede. Er is dus regie nodig. Het doel is consolidatie in plaats van groei 
zonder rem. Het grote voordeel daarvan is dat universiteiten niet langer hoeven te knokken 
om studenten en meer kunnen gaan samenwerken, een eigen profiel ontwikkelen en elkaar 
aanvullen.
In zekere zin zien we ook in Vlaanderen hetzelfde fenomeen: hogeronderwijsinstellingen 
worden in het geval van generatiestudenten gesubsidieerd door middel van 
inputfinanciering, wat ervoor zorgt dat verschillende instellingen halve marketingbureaus 
zijn geworden die vooral zoveel mogelijk 18-jarigen naar hun instelling willen laten 
trekken, ongeacht of die desbetreffende adolescent daar nu geschikt voor is of niet, en die 
elkaar als krabben in een mand zitten te verdringen en te beconcurreren. Nieuwe 
maatregelen rond een gerichtere kwaliteitsmonitoring van de instroom, o.a. door de 
uitbreiding van het aantal opleidingen waar een starttoets geldt met verplichting tot 
remediëring bij tekorten, heeft dat mechanisme voorlopig niet gebroken.
In zekere zin sluit (de geest van) dit rapport ook aan bij een recente pendiscussie die deze 
zomer in Vlaanderen even oplaaide. Aanleiding waren enkele uitspraken van ex-OESO-
topman en voorzitter van de Commissie van Wijzen Dirk Van Damme. Volgens Van Damme 
hebben we in het verleden zoveel mogelijk mensen naar de universiteit geduwd, en 
eigenlijk doen we dat nu nog altijd. Dat was ooit een mooie doelstelling, maar nu zitten we 
met overscholing, waardoor een diploma minder waard wordt op de arbeidsmarkt. Dat 
overscholing geen illusoir risico vormt, blijkt uit de ervaringen in meerdere landen, waar 
men ook steeds meer kwantitatief het prijskaartje van overscholing begint te meten. Van 
Damme houdt dus een pleidooi om het paradigma van de eindeloze onderwijsexpansie 
kritisch te bekijken en om diploma-inflatie en overscholing ernstig te nemen. 
1. Heeft de minister kennisgenomen van dit rapport? Zo ja, hoe kijkt hij naar de 
conclusies en engagementen van de Nederlandse universiteiten?
2. In hoeverre gaat de minister akkoord met de uitspraken van Dirk Van Damme?
3. In hoeverre is het volgens de minister nodig dat we ook in Vlaanderen een stop zetten 
op de kwantitatieve groei van de universiteiten om zodoende de kwaliteit van de 
opleidingen hoog te houden? Zal de minister samenzitten met de Vlaamse 
Interuniversitaire Raad (VLIR) om de conclusies en engagementen uit dit rapport te 
bespreken en eventueel ook gezamenlijk een visienota daaromtrent uit te werken?
4. Een essentieel element in een dergelijk voornemen zoals in Nederland is natuurlijk ook 
dat universiteiten en hogescholen structureel en welwillend met elkaar samenwerken 
opdat (kandidaat-)studenten zo snel mogelijk op een plaats terechtkomen die past bij 
hun capaciteiten en interesses, ook al is dat aan een andere instelling of zelfs meteen 
weg uit het hoger onderwijs richting de arbeidsmarkt. 
In hoeverre is zoiets volgens de minister in de huidige context een realistisch scenario? 
Want als ik bijvoorbeeld luister naar studenten die moeten heroriënteren, dan wordt 
hen door de studiebegeleidingsdiensten vaak maar weinig gewezen op opties buiten 
de instelling of buiten de associatie waar ze op dat moment ingeschreven zijn. Als 
zoiets niet tot stand kan komen op basis van samenwerking en eigen initiatief van de 
hogeronderwijsinstellingen, moet de overheid ter zake dan niet wat meer de regie in 
handen nemen?
5. Er is deze legislatuur al een belangrijk precedent geschapen; om de kwaliteit van de 
opleiding Diergeneeskunde te kunnen blijven garanderen, is er een toelatingsexamen 
ingesteld voor aspirant-studenten Diergeneeskunde, om zodoende de kwantiteit 
binnen die opleidingen binnen te perken te houden. 
In hoeverre moeten we dit ook doortrekken naar andere (voor de belastingbetaler vrij 
dure) universitaire opleidingen waar het studierendement erg laag ligt en de kwaliteit 
van de opleidingen onder druk staat door de hoge instroom van studenten die duidelijk 
de nodige startcompetenties ontberen?
1BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 15 van 3 oktober 2023
van KRISTOF SLAGMULDER
1. Dit rapport werd opgemaakt door de Nederlandse koepelverenigingen van 
universiteiten, met het oog op de verkiezingen in Nederland. Aangezien het hier over 
een ander onderwijssysteem gaat voel ik mij niet geroepen om hierover uitspraken te 
doen. 
2+5. Ik kan de uitspraken van de heer van Damme deels volgen. In het verleden is in 
Vlaanderen sterk ingezet op de democratisering en flexibilisering, wat heeft geleid 
tot een toename van studenten in het hoger onderwijs. Ik ben het niet eens dat dit 
tot een overscholing heeft geleid, het recente schoolverlatersrapport van de VDAB 
geeft aan dat een hogeronderwijsdiploma nog steeds zeer goede kansen geeft op de 
arbeidsmarkt. Wel moeten we erover waken dat leerlingen correct georiënteerd 
worden. Columbus, de toelatingsexamens, de verschillende starttoetsen en het 
decreet studievoortgang hoger onderwijs zijn hierbij essentieel. 
De hogescholen en universiteiten zien elkaar in Vlaanderen vaak als concurrenten, 
dat heeft soms negatieve gevolgen. Met het Voorsprongfonds, maar ook bij andere 
initiatieven die ik neem, stimuleer ik steeds samenwerking. Dit begint zijn vruchten 
af te werpen. Langzaamaan werken steeds meer instellingen samen.
Over dit specifiek en ideologisch memorandum zal ik niet samenzitten met de 
instellingen hoger onderwijs. Bepaalde vragen uit dit memorandum van de 
Nederlandse universiteiten zijn gewoon te ver af van waar Vlaanderen op zit te 
wachten. 
Met het oog op een goed onderbouwd debat over het financieringsmodel van het 
Vlaamse hoger onderwijs werd de uitgaventoetsing besteld. Dat rapport zal er tegen 
de zomer van 2024 liggen.
3. Over dit specifiek en ideologisch memorandum zal ik niet samenzitten met de 
instellingen hoger onderwijs. Bepaalde vragen uit dit memorandum van de 
Nederlandse universiteiten zijn gewoon te ver af van waar Vlaanderen op zit te 
wachten. 
Met het oog op een goed onderbouwd debat over het financieringsmodel van het 
Vlaamse hoger onderwijs werd de uitgaventoetsing besteld. Dat rapport zal er tegen 
de zomer van 2024 liggen.
4. De hogescholen en universiteiten zien elkaar in Vlaanderen vaak als concurrenten, dat 
heeft soms negatieve gevolgen. Met het Voorsprongfonds, maar ook bij andere 
initiatieven die ik neem, stimuleer ik steeds samenwerking. Dit begint zijn vruchten af 
te werpen. Langzaamaan werken steeds meer instellingen samen.
