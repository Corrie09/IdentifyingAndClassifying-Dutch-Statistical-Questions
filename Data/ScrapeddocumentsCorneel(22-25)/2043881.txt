title: Zwerfvuilvrijwilligers - Vergoedingen
thema: Natuur en Milieu
pdf link: https://docs.vlaamsparlement.be/pfile?id=2043881
thema link: https://www.vlaamsparlement.be/parlementaire-documenten/schriftelijke-vragen/1798219
SCHRIFTELIJKE VRAAG
nr. 273
van BRECHT WARNEZ
datum: 25 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zwerfvuilvrijwilligers  -  Vergoedingen
Gemeenten en intercommunales kunnen een vergoeding aanvragen om voor de structurele 
zwerfvuilvrijwilligers in een extra steun of bedanking te voorzien. Het moet gaan om 
zwerfvuilvrijwilligers die een stuk gebied hebben geclaimd en geregeld dat gebied 
opruimen. Enkele voorbeelden van steun of bedanking zijn: het organiseren van een 
ontbijt, een uitstap, een receptie, een geschenk.
Gemeenten en intercommunales dienen hun facturen en betaalbewijzen in via de website 
van Mooimakers. Ze ontvangen vervolgens van Mooimakers een bestelbon met alle 
facturatiegegevens, zodat een factuur voor de gemaakte kosten opgesteld kan worden. 
Gelieve de gegevens in een Excel-bestand weer te geven.
1.Kan de minister een overzicht geven van de gemeenten en intercommunales die een 
aanvraag voor een vergoeding hebben ingediend in 2023? Graag een overzicht van de 
gemeenten en intercommunales per provincie met vermelding van:
a) het aantal vrijwilligers waarover het in die gemeenten en intercommunales gaat;
b) welke bedankingsacties er ondernomen werden; 
c) welke vergoeding werd uitgekeerd.
2.Is de minister tevreden over het aantal gemeenten en intercommunales dat een 
beroep doet op de vergoeding om hun zwerfvuilvrijwilligers te belonen?
3.Gemeenten en intercommunales moeten bij de aanvraag aangeven hoeveel 
zwerfvuilvrijwilligers zich bij hen engageren. 
a) Op welke manier krijgen gemeenten en intercommunales de recente gegevens 
van Mooimakers over wie bijvoorbeeld het afgelopen jaar vrijwilliger was binnen 
hun grondgebied?
b) Merkt de minister een evolutie in het aantal zwerfvuilvrijwilligers dat zich binnen 
de gemeenten en intercommunales engageert? Graag een overzicht per provincie.
4.Kan de minister een overzicht geven van de gemeenten en intercommunales die nooit 
een vergoeding gevraagd hebben voor de bedanking van hun zwerfvuilvrijwilligers? 
Graag een overzicht per provincie. 
a) Wat onderneemt de minister om die gemeenten en intercommunales volgend jaar 
te bereiken?
b) Betekent het feit dat er geen vergoeding aangevraagd is dat er zich binnen die 
intercommunales of gemeenten geen zwerfvuilvrijwilligers engageren of vragen zij 
gewoon geen vergoeding aan voor hun bedanking?
5.Wat onderneemt de minister om gemeenten aan te sporen om het systeem van 
zwerfvuilvrijwilligers meer te belichten? 
a) Op welke manier ondersteunt de minister de initiatieven van Mooimakers?
b) Ondersteunt de minister andere organisaties die inzetten op het opruimen van 
zwerfvuil? Zo ja, welke?
6.Impact van de achterafbetaling.
a) Wat is de impact van de achterafbetaling op het aantal gemeenten en 
intercommunales dat iets onderneemt om zijn zwerfvuilvrijwilligers te bedanken?
b) Denkt de minister dat er gemeenten en intercommunales zijn die door deze 
financiële reden hun zwerfvuilvrijwilligers niet bedanken?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 273 van 25 januari 2024
van BRECHT WARNEZ
1. Het overzicht van de steden, gemeenten en intercommunales die een aanvraag voor 
een vergoeding hebben ingediend in 2023 gaat als bijlage.
2. Mooimakers blijft deze vergoeding bekend maken bij de lokale partners (zie antwoord 
op vraag 4a). Het aantal vergoedingen dat wordt aangevraagd neemt toe sinds 2019. 
Het staat de lokale besturen en intercommunales vrij om de vergoeding aan te vragen.
3. a) Lokale besturen en intercommunales houden zelf bij wie zich engageert als 
zwerfvuilvrijwilliger en houden contact met hen, onder meer door de verdeling van 
het gratis opruimmateriaal en de vuilniszakken van Mooimakers. Daarnaast is er de 
gratis Mijn Mooie Straat-app waarin vrijwilligers kunnen aangeven welk gebied ze 
opruimen en is er de claimkaart op de website van Mooimakers.
b) Aangezien lokale besturen en intercommunales zelf de contacten met de vrijwilligers 
onderhouden en het dichtst bij hen staan, hebben zij een zicht op de mensen die 
structureel zwerfvuil opruimen op hun grondgebied. Mooimakers heeft zelf geen 
zicht op het aantal vrijwilligers per provincie en verplicht de lokale besturen en 
intercommunales ook niet om deze mensen te registreren om het opruimen zo 
laagdrempelig mogelijk te houden.
4. Het overzicht  van  de  lokale besturen  en  intercommunales die nooit een vergoeding 
gevraagd hebben voor de bedanking van hun zwerfvuilvrijwilligers gaat als bijlage.
a) Op regelmatige basis communiceert Mooimakers over dit aanbod via haar 
structurele communicatiekanalen zoals de website en nieuwsbrief. Ook tijdens de 
infomomenten over het aanbod van Mooimakers voor 2024 kwam de vergoeding 
aan bod. Eveneens in het kader van projecten en coachingtrajecten wordt er 
verwezen naar de vergoedingen die Mooimakers ter beschikking stelt van lokale 
besturen en intercommunales voor hun vrijwilligers.
b) Lokale besturen en intercommunales zijn vrij om de vergoeding al dan niet aan te 
vragen. Het kan uiteraard dat lokale besturen of intercommunales een 
vrijwilligerswerking hebben zonder daarvoor een vergoeding aan te vragen.
5. a) Ik ben de vele vrijwilligers bijzonder dankbaar voor de inspanningen die zij dagelijks 
leveren om het afval van anderen op te ruimen. Zij dragen bij tot een netter 
Vlaanderen. Vandaar dat ik hen via Mooimakers op verschillende manieren 
ondersteun. Alle lokale besturen, scholen, verenigingen, particulieren, bedrijven en 
Vlaamse partners kunnen bij Mooimakers gratis opruimmateriaal bestellen zoals 
grijpers, handschoenen en fluohesjes. Voor eenmalige opruimacties zijn er voor hen 
ook uitleenkoffers met opruimmateriaal die gratis te bestellen zijn. Daarnaast is er 
sinds begin 2022 de gratis app Mijn Mooie Straat voor vrijwilligers zodat zij hun 
opruimgebied kunnen registreren. In het najaar van 2024 komt er trouwens een 
uitbreiding van deze vrijwilligersapp met nog meer nieuwe functionaliteiten om 
opruimacties te registreren, vrijwilligers te groeperen en notificaties te ontvangen. 
We lanceren dan ook een campagne om dit in heel Vlaanderen bekend te maken. 
Bovendien zijn er een aantal momenten doorheen het jaar dat Mooimakers oproept 
om opruimacties te organiseren: tijdens de jaarlijkse Lenteschoonmaak wanneer 
we een communicatiecampagne voeren in heel Vlaanderen en 
communicatiemateriaal aanbieden aan lokale besturen om hun vrijwilligers te 
activeren. We sluiten ook aan bij bestaande initiatieven zoals ‘World Cleanup Day’ 
in het najaar. Voor die eenmalige opruimacties kunnen lokale besturen ook een 
vergoeding aanvragen. Voor scholen en jeugdverenigingen is er elk schooljaar 
‘Operatie Proper’, waarbij jongeren heel wat zwerfvuil opruimen in hun eigen buurt. 
Tot slot delen we ook goede praktijkvoorbeelden van de vrijwilligerswerking ter 
inspiratie en informatie, bv. over de vrijwilligersverzekering of hoe je als 
buurtbewoner een opruimactie organiseert.
b) Deze initiatieven en ondersteuningsmaatregelen zijn er niet alleen voor steden, 
gemeenten en intercommunales. Ook bedrijven, verenigingen, particulieren, 
buurtbewoners enzovoort doen een beroep op Mooimakers en houden Vlaanderen 
mee proper.
6. a) Het gaat slechts om beperkte bedragen voor de lokale besturen: tot maximaal 1.500 
euro voor de bedanking van hun vrijwilligers. Het zou geen probleem mogen zijn 
om dit bedrag voor te schieten tot Mooimakers het terugbetaalt op basis van de 
facturen.
b) De steden, gemeenten en intercommunales zijn net als ik bijzonder dankbaar, en 
zijn er zich dan ook van bewust dat de hulp van de vrijwilligers in de strijd tegen 
zwerfvuil onbetaalbaar is. De meeste lokale besturen zetten hun vrijwilligers graag 
minstens een keer per jaar in de bloemetjes. Het hoeft niet te gaan over dure 
cadeaus: de vrijwilligers zijn blij met een kleinigheid zoals een jaarlijks ontbijt of 
een plantje aangezien zij dit doen vanuit hun engagement. De lokale besturen 
maken van die contactmomenten trouwens ook gebruik om te luisteren naar de 
noden van de vrijwilligers en om hen te informeren. 
BIJLAGEN
1.Overzicht van de lokale besturen en intercommunales met vergoeding voor 
bedankingsacties
2.Overzicht van de lokale besturen en intercommunales zonder vergoeding voor 
bedankingsacties
