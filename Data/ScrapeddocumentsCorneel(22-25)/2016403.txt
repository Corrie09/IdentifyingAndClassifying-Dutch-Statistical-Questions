title: Global Gateway Forum - Vlaamse ondernemingen
thema: Europese instellingen
Internationaal ondernemen
pdf link: https://docs.vlaamsparlement.be/pfile?id=2016403
thema link: https://www.vlaamsparlement.be/parlementaire-documenten/schriftelijke-vragen/1779720
SCHRIFTELIJKE VRAAG
nr. 55
van KARL VANLOUWE
datum: 16 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Global Gateway Forum  -  Vlaamse ondernemingen
In december 2021 kondigde de Europese Commissie het nieuwe infrastructuurproject 
‘Global Gateway’ aan. De bedoeling van dat grootschalige project is om op een duurzame 
manier een netwerk van infrastructuur op te zetten waarbij de focus gelegd wordt op 
duurzaamheid. Zoals op de officiële website van de Europese Commissie te lezen staat, is 
het initiatief een “nieuwe Europese strategie om slimme, schone en veilige verbindingen in 
de digitale, energie- en vervoerssector te stimuleren en de gezondheids-, onderwijs- en 
onderzoekssystemen in de hele wereld te versterken”. 
De bedoeling is om tussen 2021 en 2027 tot 300 miljard euro te mobiliseren en te 
investeren in duurzame projecten. Naar eigen zeggen wil de EU op die manier de 
wereldwijde investeringskloof verkleinen en tegemoetkomen aan de noden van de 
partnerlanden. Ook zou het de bedoeling zijn om te werken met lokale werkkrachten. 
Met dat project lijkt de Europese Commissie hoofd te willen bieden aan de groeiende 
Chinese invloed in het mondiale Zuiden, door een alternatief te bieden aan het Chinese 
infrastructuurproject ‘Belt and Road Initiative’. Eind oktober werd het eerste Global 
Gateway Forum georganiseerd waaruit verschillende initiatieven met partnerlanden 
voortvloeiden. 
1. In de jongste beleids- en begrotingstoelichting (BBT) gaf de minister aan dat Trade 
Promotion Europe (TPE), de vereniging van Europese handelspromotieagentschappen, 
waar Flanders Investment & Trade (FIT) initiator van was, lid werd van de Business 
Advisory Group van Global Gateway. Het Belgische voorzitterschap zal dan ook 
aangegrepen worden als opportuniteit om met TPE een event te organiseren rond 
Global Gateway en de rol van kmo’s daarin. 
Kan de minister dat toelichten? Welke krachtlijnen wil hij naar voren schuiven? 
2. In zijn bespreking over SOTEU eerder dit jaar gaf de minister aan dat het nog niet 
duidelijk is welke rol er weggelegd is voor kmo’s. 
Heeft het Global Gateway Forum dat plaatsvond eind oktober meer duidelijkheid 
gegeven daaromtrent? 
3. Zoals aangegeven in de commissie zullen er vijf focusfactoren naar voren geschoven 
worden binnen het Global Gateway initiatief, zijnde: digitale sector, klimaat, energie, 
transport, educatie, gezondheid en onderzoek. Vooral de laatste twee sectoren lijken 
mij sectoren waarin Vlaanderen een voorbeeldrol kan opnemen. 
Heeft de minister weet van initiatieven van FIT om mee te springen op deze trein zodat 
ook Vlaamse ondernemingen hun graantje kunnen meepikken in dat project? Zal de 
minister daarvan een agendapunt maken tijdens het Belgische voorzitterschap?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 55 van 16 november 2023
van KARL VANLOUWE
1. Flanders Investment and Trade (FIT) zal op 7 februari 2024 de Global Gateway 
conferentie ‘Map to Global Gateway for Exporting Small and Medium Entreprises’ 
organiseren. Het doelpubliek is Vlaamse kmo’s. De kennis en contacten uit het 
evenement zullen in navolging van de conferentie ook duurzaam ter beschikking 
worden gesteld aan Vlaamse kmo’s in de vorm van advies en begeleiding. Er is ook 
een lopende samenwerking met Enabel die verder kan worden uitgediept. De thema’s 
die Enabel behandelt en de expertise waarover het beschikt vallen namelijk samen 
met de behoeften van de prioritaire sectoren van de Global Gateway, met name 
energie en klimaat, transport, digitaal, gezondheid en onderzoek en ontwikkeling. FIT 
volgt dit verder op in samenwerking met het Departement Kanselarij en Buitenlandse 
Zaken.
De krachtlijn die ik vooral naar voor wil schuiven tijdens dit project is het in staat 
stellen van Vlaamse kmo’s om maximaal gebruik te maken van de beschikbare 
organisaties, middelen en kennis zodat zij kunnen meedingen naar de internationale 
opportuniteiten die nog te vaak aan kmo’s voorbijgaan. 
2. Op 25 en 26 oktober vond het Global Gateway Forum plaats in Brussel. Het Global 
Gateway Forum bracht vertegenwoordigers van de EU-lidstaten en de rest van de 
wereld samen met de private sector, het maatschappelijk middenveld, 
financieringsinstellingen en internationale organisaties. Het evenement had een brede 
scope en richtte zich niet specifiek op kmo’s. In totaal namen 90 landen deel aan het 
forum, waaronder zestien ontwikkelingslanden. Vanwege het hoge niveau van de 
besprekingen kregen mijn diensten weinig bijkomende duidelijkheid.
Voor Vlaanderen ligt de relevantie van de Global Gateway deels bij de Business 
Advisory Group, het orgaan waarin uitwisseling met de private sector wordt voorzien 
en waarin dus ook het bedrijf TPE en de Haven van Brugge-Antwerpen 
vertegenwoordigd zijn. Daarnaast zal ook het evenement op 7 februari 2024 een 
belangrijk moment zijn. Ik blijf de ontwikkelingen rond de Global Gateway nauw 
opvolgen om te bekijken welke rol Vlaamse bedrijven en kmo’s hierin kunnen spelen.
3. FIT zet vooral in op het verkrijgen van extra inzichten en duidelijkheid via de 
organisatie van het evenement tijdens het Belgisch Voorzitterschap van de Raad. De 
voorbereidingen van de Global Gateway conferentie op 7 februari 2024 zijn nog bezig. 
Praktisch zijn enkele belangrijke Vlaamse logistieke spelers en kmo’s uit de 
focussectoren met ervaring in grootschalige infrastructuurwerken uitgenodigd om een 
centrale rol te spelen op het congres. FIT hoopt met de aanwezigheid van de 
genodigden Vlaanderen nog meer te profileren als een regio die een centrale rol kan 
spelen in (strategische) projecten. Door niet enkel de klassieke grote bedrijven uit te 
nodigen, maar ook kmo’s, die succesvol de in Vlaanderen aanwezige expertise 
combineerden met de slagkracht van Global Gateway, biedt de Vlaamse Regering 
meer dan enkel een hypothetisch kaderwerk. 
Kortom, dankzij de Global Gateway conferentie biedt de Vlaamse Regering de Vlaamse 
kmo’s de nodige kennis, praktijkvoorbeelden en contacten aan om door middel van 
Global Gateway een succesverhaal neer te zetten. De aanwezigheid van FIT zorgt er 
dan weer voor dat we deze kennis duurzaam en op maat kunnen blijven delen met 
kmo’s die niet rechtstreeks op het evenement aanwezig waren. Het belangrijkste doel 
van dit project is Vlaamse kmo’s in staat te stellen om maximaal de beschikbare 
organisaties, middelen en kennis te gebruiken en zo mee te dingen naar internationale 
opportuniteiten, die mogelijks soms aan kmo’s voorbijgaan.
