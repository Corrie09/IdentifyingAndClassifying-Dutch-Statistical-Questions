title: Werkgroep Institutionele Zaken - Activeringsbeleid en de beschikbaarheid van uitkeringsgerechtigde werkzoekenden voor de arbeidsmarkt
thema: Staatshervorming en Verhoudingen binnen de Belgische federale staat
Werk
pdf link: https://docs.vlaamsparlement.be/pfile?id=2051071
thema link: https://www.vlaamsparlement.be/parlementaire-documenten/schriftelijke-vragen/1806569
SCHRIFTELIJKE VRAAG
nr. 289
van KARL VANLOUWE
datum: 27 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkgroep Institutionele Zaken  -  Activeringsbeleid en de beschikbaarheid van 
uitkeringsgerechtigde werkzoekenden voor de arbeidsmarkt
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting. 
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer de asymmetrische uitoefening van de federale bevoegdheden op het 
vlak van het arbeidsmarktbeleid met betrekking tot het activeringsbeleid en de 
beschikbaarheid van uitkeringsgerechtigde werkzoekenden voor de arbeidsmarkt als 
prioriteit naar voren geschoven.
1. Graag een oplijsting van de stappen die de minister al heeft gezet en de laatste stand 
van zaken wat betreft:
a) de actualisering en vereenvoudiging van het normatieve kader over de 
beschikbaarheid van werkzoekenden in het bijzonder;
b) de actualisering en vereenvoudiging van het vrijstellingenbeleid in het kader van 
opleiding in het bijzonder;
c) de actualisering en vereenvoudiging van het activeringsbeleid en het beleid rond 
de beschikbaarheid van uitkeringsgerechtigde werkzoekenden voor de 
arbeidsmarkt sensu lato.
2. Hoe evalueert de minister zijn bilan ter zake? Welke inspanningen zijn er volgens hem 
zowel op korte als op lange termijn nodig?
1JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 289 van 27 februari 2024
van KARL VANLOUWE
Op 25 juni 2021 heeft de Vlaamse Regering, op voorstel van de minister van Werk, de 
conceptnota “Elk talent telt: meer mensen aan de slag in duurzame en werkbare 
loopbanen” goedgekeurd. Hierin zijn 29 asymmetrische voorstellen geformuleerd. We 
brachten deze voorstellen in bij de eerste federale werkgelegenheidsconferentie. Voor de 
stand van zaken met betrekking tot de 29 voorstellen verwijs ik naar voorgaande 
schriftelijke vragen van collega Ronse (o.a. SV 725).
 
In het kader van de IMC Werk (december 2021) hebben we een afspraak gemaakt over 
de aanpak van voorstellen voor asymmetrisch beleid. Een werkgroep, het interfederaal 
platform, werd in het leven geroepen samen met een politieke werkgroep die samen de 
concrete voorstellen van de regio’s moeten onderzoeken. Dit is onder leiding van VDAB. 
Alle regio’s en de federale regering zijn vertegenwoordigd. Bij elke bijeenkomst mag elke 
entiteit 1 fiche als prioriteit naar voor schuiven. 
Vanuit Vlaanderen hebben we uit de lijst van 29 voorstellen 15 prioriteiten naar voren 
geschoven.
1. Vlaanderen wenst een actualisering en vereenvoudiging van het federale normatief 
kader inzake beschikbaarheid door te voeren dat regionaal maatwerk mogelijk maakt, 
zodat dienstverlening en controle vanuit de VDAB beter kan aansluiten bij de gangbare 
activeringsbenadering. Concreet vraagt Vlaanderen om de federale kaders enkel te 
voorzien in 1 vorm van beschikbaarheid waarbij het aan de regio’s toekomt hieraan 
een eigen invulling te geven. Dit moet maatwerk ifv. profiel werkzoekende en 
vooropgesteld jobdoelwit mogelijk maken. De gewesten hebben de bevoegdheid om 
werkzoekenden te controleren en sanctioneren, maar hebben een zeer beperkte ruimte 
om de sanctie te bepalen (KB 25/11/1991). Voor sommige inbreuken kan VDAB enkel 
overgaan tot het geven van een verwittiging (lichtste sanctie) ofwel een uitsluiting tot 
wedertoelaatbaarheid (zwaarste sanctie). Deze rigiditeit zorgt ervoor dat niet steeds 
het meest passende gevolg kan worden gegeven aan het gedrag van de 
werkzoekende. In sommige gevallen (vb. herhaling) is er zelfs helemaal geen 
beoordelingsmarge en moet worden overgegaan tot een uitsluiting. Om deze redenen 
vraagt Vlaanderen de mogelijkheid om de sanctie meer te kunnen afstemmen op de 
zwaarte van de inbreuk.
Na verschillende overlegmomenten op het Interfederaal Platform (IFP) (vaste leden 
zijn: VDAB, Forem, Actiris, ADG, Bruxelles Formation, RVA en FOD WASO) werd een 
advies afgeleverd richting politieke werkgroep op 7/11/2022. Op de IMC Werk van juni 
2023 heeft de federale overheid hierrond een voorstel gelanceerd om meer autonomie 
inzake beschikbaarheid te geven aan de gewesten met een aangepast sanctiekader. 
De federale tekstvoorstellen werden besproken op het Beheerscomité van de 
Rijksdienst voor Arbeidsvoorziening en kregen een negatief advies.  Ook Vlaanderen 
kon zich niet geheel vinden in het federale tekstvoorstel – de ontwerptekst kwam niet 
2tegemoet aan advies IFP.  Het dossier werd verwezen naar de IMC Werk van december 
2023. 
Er is geopteerd om de asymmetrische samenwerking in hoofdorde binnen het forum 
van het interfederale platform te behandelen. Dit impliceert een fasegewijze 
benadering waarbij elke regio een aantal prioritaire dossiers naar voor kan schuiven 
waarover dan gepoogd wordt tot een overeenstemming te komen.   De behandeling 
en standpuntbepaling van de betrokken overheden komen derhalve dan ook slechts 
gradueel, gekoppeld aan een concreet dossier tot stand.  Het dossier rond herziening 
algemeen federaal kader vrijstellingenbeleid is, door deze werkwijze, nog niet 
behandeld. 
2. Het proces aangaande asymmetrische samenwerking gaat verder. Aangaande onze 
doelstelling om een werkzaamheidsgraad van 80% te bereiken zijn nog verdere 
stappen nodig, zeker dus ook inzake asymmetrische samenwerking. We blijven deze 
dossiers op tafel leggen. Vaak vereisen de adviezen vanuit het interfederaal platform 
een vertaalslag naar federale wetsvoorstellen. Ik merk dat deze sommige dossiers 
waarover een consensus bereikt is binnen het interfederaal platform deze vertaalslag 
nog niet steeds kende. Op korte termijn zou het goed zijn dat de federale regering 
deze vertaalslag zou maken. 
Door de werkwijze van het interfederaal platform, wordt er 1 priodossier per keer 
behandeld. Vanuit Vlaanderen hebben we meerdere vragen die we op tafel willen 
leggen. Om meer snelheid te maken zou, naast de vertaalslag, ook de behandelwijze 
van het platform aangepast kunnen worden zodat meerdere dossiers vanuit 
Vlaanderen parallel naast elkaar kunnen lopen.
Voor de dossiers waar we vanuit Vlaanderen nog opportuniteiten zien om 
asymmetrisch in te vullen verwijs ik naar SV nr. 244 dd. 9/02/2024 waar een volledig 
overzicht werd gegeven van de reeds behandelde dossiers op IFP en hun voortgang. 
Indien de in het IFP uitgewerkte voorstellen niet in concrete wetsvoorstellen op 
federaal niveau worden omgezet, dan moet dit besproken worden in het kader van 
een volgende staatshervorming.
