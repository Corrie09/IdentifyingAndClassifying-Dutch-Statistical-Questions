title: Geloofsgemeenschappen - Subsidies voor onderhoud en renovatie gebedshuizen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2002777
thema link: https://www.vlaamsparlement.be/parlementaire-documenten/schriftelijke-vragen/1765865
SCHRIFTELIJKE VRAAG
nr. 9
van ELS AMPE
datum: 2 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Geloofsgemeenschappen  -  Subsidies voor onderhoud en renovatie gebedshuizen
Jaarlijks vloeien honderden miljoenen euro’s belastinggeld naar de katholieke kerk in 
België. Ruw geschat gaat het om 500 à 550 miljoen euro per jaar. Maar ook via andere 
bestuursniveaus vloeit geld naar de geloofsgemeenschappen. Zo worden de lokale 
besturen verplicht om mee te betalen voor onderhoud en renovatie van kerkgebouwen, 
betaalt de Vlaamse overheid de lonen van godsdienstleraars, én krijgen de erkende 
godsdiensten vrijstellingen op onroerende voorheffing. 
1. Hoeveel subsidie heeft Vlaanderen de afgelopen jaren vrijgemaakt om erkende 
gebedshuizen te onderhouden en te herstellen? Graag een overzicht per provincie en 
per gebedshuis (periode 2014-2023). 
2. Hoeveel geld hebben Vlaamse gemeenten de afgelopen jaren gereserveerd voor de 
kerkfabrieken en andere lokale geloofsgemeenschappen? Graag een overzicht per 
provincie en per eredienst (periode 2014-2023). 
BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 9 van 2 oktober 2023
van ELS AMPE
Vooraf: De website ‘Lokaal Bestuur’ van het Agentschap Binnenlands Bestuur 
(https://www.vlaanderen.be/lokaal-bestuur) bevat onder het thema ‘erediensten en 
kerken’, deelthema ‘cijfers eredienstbesturen’, (1) Excel-tabellen met gegevens uit de 
jaarrekeningen 2008 tot 2021 van de besturen van de eredienst alsook (2) het 
beleidsrapport: “De financiën van de besturen van de eredienst en hun relatie met de lokale 
overheden (2008-2021)”. Deze Excel-tabellen én het beleidsrapport bevatten het antwoord 
op uw statistische vragen.
1. De investeringssubsidies bekomen van het Vlaams Gewest, zoals opgenomen in de 
jaarrekeningen 2008-2021 van de besturen van de eredienst, zijn, per provincie, 
opgenomen in bijlage, eerste tabblad. Welke besturen van de eredienst daarbij 
betrokken waren, is te raadplegen in de genoemde Excel-tabellen op de website ‘Lokaal 
Bestuur’. 
2. Conform artikel 52/1 van het decreet van 7 mei 2004 betreffende de materiële 
organisatie en de werking van de erkende erediensten, passen de lokale besturen (1) 
de tekorten bij van de exploitatie van de besturen van de eredienst en (2) dragen ze bij 
in de investeringen in de gebouwen van de eredienst. De Vlaamse gemeenten zijn 
hiertoe verplicht ten aanzien van de besturen van de eredienst van de Rooms-
Katholieke, de Protestantse, de Anglicaanse en de Israëlitische eredienst. De 
provinciebesturen zijn hiertoe verplicht ten aanzien van de besturen van de eredienst 
van de Orthodoxe en de Islamitische eredienst en ten aanzien van de kathedrale 
kerkfabrieken.
De bijlage bevat, op basis van de genoemde Excel-tabellen en dit voor de periode 2008 
tot 2021 en per provincie, in het tweede tabblad de ontvangen exploitatie-toelagen 
(vanwege gemeenten en provincies) en in het derde tabblad de ontvangen 
investeringstoelagen (vanwege de gemeenten).
BIJLAGE
Overzicht toelagen in jaarrekeningen besturen van de eredienst
