title: Voorstel van resolutie met de aanbevelingen voor het beleid over hulpmiddelen - Opvolging
thema: Welzijn en Gezin
pdf link: https://docs.vlaamsparlement.be/pfile?id=2011898
thema link: https://www.vlaamsparlement.be/parlementaire-documenten/schriftelijke-vragen/1774269
SCHRIFTELIJKE VRAAG
nr. 68
van ANN DE MARTELAER
datum: 23 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Voorstel van resolutie met de aanbevelingen voor het beleid over hulpmiddelen  -  
Opvolging
Op 23 februari 2022 keurde het Vlaams Parlement een voorstel van resolutie met 
aanbevelingen voor het beleid over hulpmiddelen goed (Stuk 997 (2021-2022)).
In de resolutie wordt gevraagd om: 
1.° een beleidskader te ontwerpen voor: 
a) een leeftijdsonafhankelijk huur- of hergebruiksysteem;
b) bepalen voor welke hulpmiddelen of onderdelen van hulpmiddelen het economisch 
zinvol is om ze, na het overlijden van de persoon met een handicap of bij stopzetting 
van het gebruik ervan, te recupereren en via verhuur ter beschikking te stellen;
c) hoe en door wie hulpmiddelen die door personen met een handicap maar sporadisch 
worden gebruikt, op een kostenefficiënte wijze ter beschikking kunnen worden gesteld 
in samenwerking met het VAPH;
d) het gedeelde gebruik van hulpmiddelen door verschillende personen met een 
handicap, waarbij voorzien wordt in de mogelijkheid van een gesplitste terugbetaling 
als verschillende personen met een handicap de aankoop van het hulpmiddel samen 
gefinancierd hebben;
e) de mogelijkheid dat personen met een handicap, in samenspraak met de leveranciers, 
hulpmiddelen gedurende een langere termijn kunnen uittesten;
f) een evaluatie van de huidige regeling voor de terugbetaling van herstel- en 
onderhoudskosten;
g) verdere vereenvoudiging en beperking van de doorlooptijd van de aanvraagprocedure 
van hulpmiddelen;
h) het opzetten van schrap- en snapsessies over de regeling van individuele materiële 
hulpmiddelen;
2.° op het vlak van innovatie: 
a) via proefprojecten in te zetten op samenwerkingen om aangepaste hulpmiddelen te 
ontwikkelen die wegens de beperkte vraag niet door de markt worden aangeboden; 
b) in de hulpmiddelendatabank van het VAPH een verwijzing op te nemen naar de website 
van zorgaanbieders, hogescholen, universiteiten en private personen die voor zelf 
ontworpen hulpmiddelen of voor aanpassingen van hulpmiddelen, bouwtekeningen, 
digitale printbestanden en dergelijke patentvrij op hun website ter beschikking stellen;
3.° aanbevelingen uitwerken inzake aanpassingen op het vlak van de regelgeving over de 
terugbetaling van hulpmiddelen en de wisselwerking met de regelgeving voor infra-
structuurfinanciering;
4.° bijkomend onderzoek te voeren naar: 
a) de mogelijkheden van de ontwikkeling van meer modulaire hulpmiddelen op korte en 
(middel)lange termijn, alsook welke hulpmiddelen daarvoor in aanmerking komen;
b) de aanpassing van de VIPA-reglementering over infrastructuursubsidies in overleg met 
de ouderinitiatieven en de kleinschalige initiatieven voor personen met een handicap.
1. Is er ondertussen een visie ontwikkeld die een uitgeschreven beleidskader vastlegt op 
het toekomstige hulpmiddelenbeleid voor personen met een zorgbehoefte door het 
Vlaams Agentschap voor Personen met een Handicap (VAPH) met de Vlaamse Sociale 
Bescherming (VSB) voor de onder aanbevelingen 1. a), b), c), d), e), f), g), en h) 
opgenomen aanbevelingen? Kan de minister die bezorgen?
2. Welke stappen werden gezet op het vlak van innovatie en de aanbevelingen 2. a) en 
b)? 
3. Wat is de stand van zaken van het uitwerken van aanbevelingen rond aanpassingen 
op het vlak van de terugbetaling van hulpmiddelen?
4. Welke initiatieven werden genomen rond het gevraagde bijkomende onderzoek 
(aanbevelingen 4. a) en b))?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 68 van 23 oktober 2023
van ANN DE MARTELAER
1. Beleidskader
a) Zowel de Vlaamse sociale bescherming (VSB) als het VAPH voorzien in een 
huursysteem voor bepaalde situaties of doelgroepen. 
Personen die thuis wonen en ouder zijn dan 85 jaar, die een palliatief statuut 
hebben, die in woonzorgcentrum wonen of net uit revalidatie komen, moeten een 
VSB-mobiliteitshulpmiddel huren in plaats van kopen. De VSB betaalt de 
maandelijkse huurprijs daarvoor aan de verstrekker. 
Personen met een handicap kunnen met een toegekend VAPH-refertebedrag 
hulpmiddelen huren in plaats van kopen, als zij dat wensen. Hierover meer bij 
1b.
Personen met een snel degeneratieve aandoening (SDA) moeten 
mobiliteitshulpmiddelen (VSB) en hulpmiddelen voor communicatie, computer- 
en omgevingsbediening (VAPH) huren. De VSB en het VAPH betalen de 
maandelijkse huurprijs daarvoor aan de verstrekker. De VSB en het VAPH werken 
daarvoor nauw samen en hanteren dezelfde aanvraagprocedure en werken met 
dezelfde erkende indicatiestellers en dezelfde erkende verstrekkers. 
VSB en VAPH werken momenteel aan een nota over de overheveling in het kader 
van een leeftijdsonafhankelijk hulpmiddelenbeleid van de VAPH-
tegemoetkomingen voor hulpmiddelen en aanpassingen om zich te verplaatsen 
met een manuele rolstoel naar VSB, meer bepaald:
●Aankoppelwiel met handtrappers voor manuele rolstoel 
●Aankoppelwiel met elektrische trapondersteuning voor manuele rolstoel
●Elektrische aankoppeleenheid/trekeenheid voor manuele rolstoel 
●Rolstoelhulpmotor voor de begeleider
●Ombouwpakket elektrische ondersteuning voor manueel aankoppelwiel
Ook in deze nota wordt de mogelijkheid voor het huren van deze hulpmiddelen 
vermeld.
b) Het is nu al mogelijk om met een toegekend VAPH-refertebedrag hulpmiddelen 
te huren in plaats van ze aan te kopen. Het VAPH bereidt een voorstel tot 
wijziging van de regelgeving voor waarbij de werkwijze voor het huren van een 
hulpmiddel concreet wordt geregeld voor personen die hier baat bij hebben. 
Personen die, door hun ziekteverloop, verwachten dat ze een hulpmiddel niet 
voor de volledige referteperiode zullen kunnen gebruiken, kunnen dan op een 
eenvoudige manier hulpmiddelen huren en moeten dan niet meer overgaan tot 
de aankoop van het hulpmiddel. Als de persoon met een handicap het gehuurde 
hulpmiddel niet meer kan gebruiken, kan dit hulpmiddel opnieuw worden ingezet 
voor huur door een andere persoon. Op deze manier wordt vermeden dat 
hulpmiddelen worden aangekocht die slechts voor een korte periode gebruikt 
kunnen worden.
c) Hulpmiddelen die slechts sporadisch gebruikt worden, kunnen in het kader van 
het IMB-besluit van 13 juli 2001 niet terugbetaald worden door het VAPH. Wel 
informeert het VAPH personen met een handicap en hun zorgverleners over 
initiatieven waar dergelijke hulpmiddelen kunnen worden uitgeleend of gehuurd. 
Zo zijn o.a. de verhuur- en uitleencentra voor aangepaste fietsen en aangepaste 
deelauto’s opgenomen in de hulpmiddelendatabank en worden dergelijke 
initiatieven ook onder de aandacht gebracht in andere VAPH-publicaties naar 
gebruikers en professionelen en worden dergelijke initiatieven ook onder de 
aandacht gebracht in andere VAPH-publicaties naar gebruikers en 
professionelen. 
d)  Het VAPH bevroeg verscheidene kleinschalige en niet kleinschalige initiatieven 
(o.a. ouderinitiatieven, VZA’s en MFC’s) voor personen met een handicap over 
het vergoeden van collectief gebruikte hulpmiddelen en infrastructuur. Ze 
werden specifiek gevraagd hoe die het best konden vergoed worden. 
Voor de vergoeding van infrastructuur vond minstens 84% van de respondenten 
dat zij een vergoeding verkiezen op het niveau van de organisatie, hetzij aan de 
bouwheer, hetzij aan de organisatie die de infrastructuur beheert. Vier 
deelnemers verkozen een vergoeding van de aangepaste infrastructuur via 
individuele tegemoetkomingen aan de cliënt.
Voor de vergoeding van collectief gebruikte hulpmiddelen en aanpassingen vond 
minstens 82% van de respondenten dat dergelijke hulpmiddelen en 
aanpassingen op het niveau van de organisatie zouden moeten worden vergoed. 
Vier deelnemers gaven aan dat collectief gebruikte hulpmiddelen en 
aanpassingen via subsidies aan de individuele gebruikers zouden moeten 
vergoeden.
Buiten dergelijke initiatieven die zorg en/of infrastructuur aanbieden aan 
personen met een handicap komt het voor dat verscheidene personen met een 
handicap in een gezin samenwonen en nood hebben aan hetzelfde hulpmiddel en 
volstaat het om slechts één hulpmiddel aan te kopen voor iedereen. In die 
gevallen wordt het hulpmiddel door één persoon aangevraagd en kan het door 
de andere(n) gebruikt worden. De nood aan een gesplitste terugbetaling van een 
aangekocht hulpmiddel heeft zich in dergelijke situaties nog niet voorgedaan.    
e) Het VAPH krijgt weinig signalen dat leveranciers onvoldoende tijd of mogelijkheid 
bieden om hulpmiddelen uit te testen en dat er een langere testperiode nodig is 
voor de advisering van hulpmiddelen. De vraag of een hulpmiddel een adequate 
oplossing is, kan meestal op korte termijn beantwoord worden. Het VAPH volgt 
dit wel verder op. 
f) Het VAPH biedt heel wat mogelijkheden voor herstel en onderhoud van 
hulpmiddelen, gelet op het belang ervan om hulpmiddelen optimaal werkzaam 
te houden. Waar nodig worden in de refertelijst tegemoetkomingen voor 
onderhoud en herstellingen voorzien. Wanneer dat nodig blijkt, worden de 
refertelijsten ook aangepast om die tegemoetkomingen bijkomend te voorzien, 
bijvoorbeeld bij nieuwe referterubrieken. Het VAPH gaat dit onder meer na door 
de continue opvolging van de hulpmiddelenmarkt, contact met multidisciplinaire 
teams, cliënten en leveranciers. Via de permanente werkgroep hulpmiddelen kan 
de nood aan bijsturing op dit vlak ook gesignaleerd worden. 
Met een recente aanpassing van de regelgeving werd bijkomend mogelijk 
gemaakt dat aanvullende herstellingskosten die ingediend worden nadat het 
toegekende refertebedrag voor herstellingen is uitgeput, kunnen worden 
vergoed. Zelfs als die herstelling tot één jaar voor de aanvraag gebeurde. 
Het VAPH heeft eerder ook de beoordeling van alle aanvragen over 
herstellingskosten die niet binnen de in de refertelijst voorziene 
tegemoetkomingen vallen gevoelig versneld door deze aanvragen zonder 
tussenkomst van een MDT mogelijk te maken en die door de administratie, en 
niet langer de bijzondere bijstandscommissie, te laten beoordelen.  
g) Sinds mei 2021 werd het aantal hulpmiddelen waarvoor en situaties waarin de 
persoon met een handicap zelf via een vereenvoudigde aanvraag, dus zonder 
modules, een tegemoetkoming kan vragen verruimd. De doorlooptijd van een 
vereenvoudigde aanvraag bedraagt 13 dagen. De vereenvoudigde aanvraag kan 
zowel opgestart worden door het bezorgen van een formulier per post als door 
het invullen van een formulier in het e-loket mijnvaph.be. Sinds 1 april 2023 is 
ook de aanvraag voor vervoers- en verblijfskosten voor het volgen van gewoon 
onderwijs mogelijk via de vereenvoudigde aanvraagprocedure.
Ter ondersteuning bij een aanvraag voor een tegemoetkoming in de kosten van 
auto-aanpassingen werd een spreadsheet ontwikkeld die MDT’s kan helpen bij 
de advisering van auto-aanpassingen. 
Ook in opleidingen over andere domeinen wordt geïnvesteerd, bijvoorbeeld een 
opleiding over assistentiehonden, hoorhulpmiddelen, auto-aanpassingen. Deze 
opleidingen geven onder meer informatie over de aanvraagprocedure en de 
aandachtspunten bij de advisering waardoor de advisering en de aanvraag 
vlotter zullen verlopen.
h) Er werd een bevraging opgezet bij zowel vergunde zorgaanbieders, verwijzers 
als gebruikers onder de titel "schrap- en snapsessie ". Er werd gevraagd naar 
ervaringen met regelgeving en formulieren in verband met hulpmiddelen op het 
vlak van overbodigheid, duidelijkheid en noodzakelijkheid. Er werd recent een 
herinnering gelanceerd vermits er een beperkte respons was. Dit is dan ook nog 
te vroeg om resultaten mee te geven.
2. Innovatie 
a) Om de ontwikkeling van innovatieve producten te ondersteunen, nemen 
medewerkers van het Kenniscentrum Hulpmiddelen van het VAPH deel aan 
stuurgroepen van projecten die deze hulpmiddelen ontwikkelen. Als er bij de 
adviesverlening over hulpmiddelen wordt vastgesteld dat er voor een probleem 
geen oplossing op de markt te vinden is, dan verwijst het VAPH door naar 
initiatieven, zoals bijvoorbeeld de hulpmiddelenateliers in voorzieningen, 
Makerslab of D4E1, die de nodige hulpmiddelen kunnen maken.
b) In de hulpmiddelendatabank van het VAPH zijn, op dezelfde manier als informatie 
over producten, verwijzingen opgenomen naar 3D-ontwerpen van hulpmiddelen 
die kunnen gedownload en geprint worden.
3. Terugbetaling van hulpmiddelen bij zorgaanbieders
Het VAPH bracht de stakeholders samen in een werkgroep die zich buigt over de 
vergoeding van hulpmiddelen en aanpassingen voor gebruik bij aanbieders van zorg 
en ondersteuning aan personen met een handicap via IMB. Op basis van de bevraging 
werd een voorstel gedaan voor de uitbreiding van de mogelijkheden die het VAPH al 
biedt in de refertelijst bis. De goedgekeurde uitbreiding zal ingaan vanaf 1 januari 
2024. Daarnaast wordt VIPA betrokken binnen de werkgroep en is er nog overleg 
gepland.   
4. Initiatieven rond het gevraagde bijkomende onderzoek 
a) Bepaalde hulpmiddelen zijn modulair samengesteld uit verschillende onderdelen 
of aanvullingen afhankelijk van iemands persoonlijke behoeften. Dergelijke 
aanvullingen worden vermeld in de refertelijst: bij elke aanvulling wordt vermeld 
dat het om een aanvulling gaat en op welk hulpmiddel het een aanvulling is.  Een 
voorbeeld daarvan is een kinderautostoel met als mogelijke aanvulling een 
draaiplateau of andere extra aanpassingen zoals een wigvormig kussen, 
zitverlenging, rugverlenging of een voetensteun. Een ander voorbeeld is een 
beeldschermloep met een voorleesfunctie als aanvulling.
Om de aanvraag van tegemoetkomingen voor hulpmiddelen met aanvullingen te 
vereenvoudigen, worden die als één geheel of ‘configuratie’ behandeld. Zo 
kunnen de refertebedragen van het hulpmiddel en de aanvullingen bij elkaar 
opgeteld worden en vrij besteed worden aan de nodige onderdelen. 
Heel wat producten hebben in de basisversie al de mogelijkheid om 
handicapspecifieke aanpassingen toe te voegen. Ook in evolutieve situaties kan 
het nuttig zijn om hulpmiddelen aan te passen aan de veranderde situatie of voor 
opgroeiende kinderen waarbij het hulpmiddel moet meegroeien. In zo'n situatie 
kan een tegemoetkoming voor een aanpassing aan een eerder aangekocht 
hulpmiddel worden aangevraagd. 
Producenten hebben bij de ontwikkeling van producten dus al veel aandacht voor 
de modulaire aanpasbaarheid omwille van de afstemming van het product op de 
doelgroep(en) waarvoor men het wil aanbieden. Wanneer het VAPH betrokken 
wordt bij initiatieven rond de ontwikkeling van nieuwe producten is dat ook een 
belangrijk aandachtspunt voor het agentschap. Ervaring leert dat een modulair 
ontwerp voor de eindgebruiker soms duurder is dan de afzonderlijke producten. 
b) Gelet op de betrokkenheid van zowel VIPA als vertegenwoordigers van de 
kleinschalige initiatieven bij de werkgroep rond IMB voor gebruik bij aanbieders 
van zorg en ondersteuning aan personen met een handicap is er voor de 
kleinschalige initiatieven de mogelijkheid om de drempels bij de aanvraag van 
een infrastructuursubsidie bij VIPA aan te kaarten. VIPA heeft binnen de 
werkgroep ook al de mogelijkheden tot begeleiding voor en tijdens het 
aanvraagproces toegelicht die zij aan iedere aanvrager bieden. In antwoord op 
de noden van kleinschalige initiatieven naar meer informatie en ondersteuning, 
heeft VIPA in overleg met het VAPH in het najaar 2023 ook een nota opgesteld, 
waarin verduidelijkt wordt welke projecten in aanmerking komen voor VIPA, en 
waar men terecht kan voor ondersteuning vanuit VIPA. Knelpunten die 
kleinschalige initiatieven signaleren m.b.t. infrastructuursubsidies en mogelijke 
antwoorden daarop, zullen voorgelegd worden aan de adviesorganen van het 
VAPH eind dit jaar/begin volgend jaar. Hierbij zal gepolst worden of deze signalen 
ook ruimer in de sector leven, en houden we het gelijk-speelveld principe 
aandachtig: ongeacht het soort initiatief, moeten de voorwaarden om Vlaamse 
subsidies te krijgen op vlak van infrastructuur dezelfde zijn.
