title: Kunst in gevangenissen - Financiering
thema: Cultuur
Justitie en Handhaving
pdf link: https://docs.vlaamsparlement.be/pfile?id=2004030
thema link: https://www.vlaamsparlement.be/parlementaire-documenten/schriftelijke-vragen/1768030
SCHRIFTELIJKE VRAAG
nr. 15
van FILIP BRUSSELMANS
datum: 5 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Kunst in gevangenissen  -  Financiering
Het basisrecht op cultuur geldt ook voor gedetineerden. Zo zien we steeds vaker artistieke 
organisaties aan de slag gaan in de gevangenis - denken we maar aan de Rode Antraciet 
- en werden er bij het plannen van nieuwe gevangenissen initiatieven genomen om 
kunstwerken te integreren in de nieuwbouw. 
Een voorbeeld is de nieuwe gevangenis van Dendermonde. Recentelijk werd er in 
samenwerking met de plaatselijke Academie voor Schone Kunsten door de federale Regie 
der Gebouwen een project opgezet om drie kunstwerken een plaats te geven in de 
gevangenis. Volgens de webstek van de Regie werd er zelfs een bedrag van om en bij de 
500.000 euro (exclusief btw) uitgetrokken voor een gefaseerde integratie van kunst in die 
gevangenis. Bij een recent bezoek van mij aan de instelling wist men te vertellen dat er 
ook vanuit het departement Cultuur geld ter beschikking zou zijn gesteld in het raam van 
kunstintegratie.
1. Kan de minister dat bevestigen? 
2. Welk bedrag werd er uitgetrokken en voor welke projecten? 
3. Werden ook andere penitentiaire instellingen vanuit deze optiek door Vlaanderen 
betoelaagd? Zo ja, welke en voor welke bedragen?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 15 van 5 oktober 2023
van FILIP BRUSSELMANS
1. In Vlaanderen geldt het decreet ‘Kunst in Opdracht’ van 1 maart 2019 als wettelijke 
basis voor het integreren van kunst in overheidsgebouwen. Artikel 3. §1. tweede lid 
2° stipuleert dat iedere publieke of private rechtspersoon die vanaf een subsidie van 
30 % van de bouwkost ten laste van de begroting van de Vlaamse Gemeenschap of 
het Vlaamse Gewest een gebouw opricht, transformeert of herbestemt, geacht wordt 
een nieuwe creatie te realiseren in of in de omgeving van het gebouw en dit volgens 
de in het decreet vermelde percentageregeling. 
Gevangenissen zijn echter federale overheidsgebouwen die geen 
investeringssubsidies ontvangen van de Vlaamse Gemeenschap of het Vlaamse 
Gewest voor het bouwen of verbouwen van hun infrastructuur. In het kader van het 
‘decreet Kunst in Opdracht’ werden met andere woorden vanuit de Vlaamse begroting 
geen middelen voor kunst in opdracht toegewezen in het kader van de bouw van de 
gevangenis van Dendermonde.
2. Vermits er vanuit de begroting van de Vlaamse Gemeenschap of het Vlaams Gewest 
geen investeringssubsidies gaan naar het federale niveau voor de bouw van de 
gevangenis en het ‘decreet Kunst in Opdracht’ bijgevolg niet van toepassing is, 
vloeien er vanuit Vlaanderen geen middelen naar het integreren van kunstwerken en 
bijgevolg dus ook niet naar het in opdracht geven van de drie vermelde werken voor 
Dendermonde. Door de percentageregeling vervat in het decreet ‘Kunst in Opdracht’ 
zijn bouwkosten en kunstbudget communicerende vaten, een kunstopdracht kan niet 
los gezien worden van het plan om te bouwen of te verbouwen. Het kunstbudget kan 
niet los gezien worden van het bouwbudget en maakt deel uit de totale kost van het 
bouwproject, aldus het decreet Kunst in Opdracht. 
3. Het ‘decreet Kunst in Opdracht’ is niet van toepassing op overheidsgebouwen van de 
federale overheid en wordt dus niet toegepast bij de bouw of verbouwing van andere 
federale penitentiaire instellingen in Vlaanderen en Brussel. 
