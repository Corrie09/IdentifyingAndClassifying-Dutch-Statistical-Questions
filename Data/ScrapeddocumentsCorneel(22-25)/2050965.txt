title: Renovatieplicht - Stand van zaken
thema: Energie
Wonen
pdf link: https://docs.vlaamsparlement.be/pfile?id=2050965
thema link: https://www.vlaamsparlement.be/parlementaire-documenten/schriftelijke-vragen/1805542
SCHRIFTELIJKE VRAAG
nr. 367
van MAXIM VEYS
datum: 22 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Renovatieplicht  -  Stand van zaken
Sinds 1 januari 2023 geldt de renovatieverplichting voor residentiële gebouwen, dus voor 
eengezinswoningen en appartementen. Alle woningen en appartementen die vanaf 2023 
zijn aangekocht met EPC-label E of F, moeten verplicht worden gerenoveerd naar label D 
of beter, binnen de 5 jaar na aankoop (EPC: energieprestatiecertificaat). Wie de 
renovatieplicht niet naleeft, riskeert een geldboete van 500 euro tot 5000 euro. Vervolgens 
wordt een nieuwe termijn vastgelegd waarbinnen de eigenaar aan de verplichting moet 
voldoen. Dat is alvast de beslissing die door de Vlaamse Regering werd genomen. 
Recentelijk heeft de minister die beslissing evenwel openlijk in vraag gesteld in een 
interview met Het Belang van Limburg. Daarin stelt de minister het volgende: "Als mensen 
aangeven dat ze om die en die reden niet kunnen voldoen aan de renovatieplicht én ze zijn 
te goeder trouw, dan moeten we hen in de eerste plaats helpen" (...). "Ons doel is om 
mensen te helpen, niet om hen te beboeten. We moeten empathie tonen. Met zo’n boete 
help je die mensen ook niet, want dat geld kunnen ze beter gebruiken voor bijvoorbeeld 
nieuwe ramen of dakisolatie." In het interview wordt ook de verdere verstrenging richting 
EPC-label A in twijfel getrokken: "Ik ga ervan uit dat niet alle woningen dat A-label zullen 
halen. Daar moeten we voldoende pragmatisch en praktisch in zijn.” 
Dat zijn uitspraken met grote gevolgen. Het (gedeeltelijk) opheffen van de renovatieplicht 
heeft een enorme impact op de woningmarkt. Zo valt de nood weg om te renoveren na 
aankoop, waardoor de vraag naar woningen met een EPC-label E of F opnieuw zal stijgen 
en daarmee ook de woningprijzen voor deze energieverslindende woningen. Dat zijn 
gevolgen die volledig ingaan tegen het doel van de maatregel. 
1. Hoeveel Vlaamse huishoudens zijn vandaag onderhevig aan de renovatieplicht?
2. Hoeveel hypothecaire kredieten werden er, sinds de invoering van de renovatieplicht, 
afgesloten voor de aankoop van een woning met EPC-label E of F?
3. Hoeveel hypothecaire kredieten werden er, sinds de invoering van de renovatieplicht, 
afgesloten in combinatie met een renovatiekrediet met rentesubsidie (voor woningen 
met EPC-label E of F)? 
4. Wil de minister de renovatieplicht behouden of niet? Zo ja, wat zijn voor de minister 
exact de 'goede redenen' om als koper afstand te kunnen doen van de renovatieplicht? 
5. Aan welke exacte voorwaarden moet voldaan zijn voor een koper om ongestraft zijn 
renovatieplicht niet na te komen?
6. Zal een (gedeeltelijke) opheffing van de renovatieplicht volgens de minister leiden tot 
een stijging van de interesse en dus de woningprijzen voor woningen met EPC-label E 
of F? Zo ja, gaat dat niet in tegen het doel van deze maatregel, met name om de 
prijzen van die woningen te verlagen zodat er meer budget aan renovatie kan worden 
besteed?  
7. Hoeveel procent van de Vlaamse woningen werd energetisch gerenoveerd van EPC-
label E of F tot minimum EPC-label D in de afgelopen jaren? Graag een overzicht voor 
de jaren 2019, 2020, 2021, 2022 en 2023.
8. Hoeveel Vlaamse woningen werden energetisch gerenoveerd van EPC-label E of F tot 
minimum EPC-label D in de afgelopen jaren? Graag een overzicht voor de jaren 2019, 
2020, 2021, 2022 en 2023.
9. Hoeveel procent van de Vlaamse woningen werd energetisch diepgaand gerenoveerd 
(naar EPC-label A) in de afgelopen jaren? Graag een overzicht voor de jaren 2019, 
2020, 2021, 2022 en 2023.
10. Hoeveel Vlaamse woningen werden energetisch diepgaand gerenoveerd (naar EPC-
label A) in de afgelopen jaren? Graag een overzicht voor de jaren 2019, 2020, 2021, 
2022 en 2023.
11. Zal de gedeeltelijke opheffing van de renovatieplicht het huidige renovatieritme verder 
vertragen? Zo niet, waarom niet?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 367 van 22 februari 2024
van MAXIM VEYS
1. In 2022 werden er, volgens cijfers van Statbel, 68.437 eengezinswoningen verkocht 
en 29.760 appartementen. Voor 2023 zijn er nog geen cijfers beschikbaar. Op 
referentiemoment 1 januari 2023 heeft 47% van de eengezinswoningen en 15% van 
de appartementen in Vlaanderen een EPC-label F of E. Blijven de verkoopcijfers in 
dezelfde grootteorde als in 2022, dan zullen in 2023 naar schatting ongeveer 32.000 
eengezinswoningen en ongeveer 4.500 appartementen onder de renovatieverplichting 
vallen.
2. Mijn diensten beschikken niet over deze informatie. 
3. Sedert 1 januari 2023 en tot op heden werden er 3.415 aanvragen voor een 
renovatiekrediet met rentesubsidie ingediend. Het totaal uitgeleend kapitaal bedraagt 
129 miljoen euro.
4. De Vlaamse Regering heeft geen plannen om de renovatieverplichting die deze 
legislatuur werd ingevoerd opnieuw af te voeren. Wel zal het Vlaams Energie- en 
Klimaatagentschap (VEKA) in het geval van overmachtsituaties niet overgaan tot het 
opleggen van boetes. De voorwaarde is wel dat de situatie onvoorzienbaar en 
onvermijdelijk is en niet te wijten is aan een fout van de eigenaar en dat dit ook 
aangetoond kan worden. In de andere gevallen is decretaal bepaald dat het VEKA een 
boete oplegt tussen 500 en 5000 euro (voor residentiële gebouwen), op voorwaarde 
dat de eigenaar of gebruiker is gehoord of naar behoren is opgeroepen.
5. Zoals in vraag 4 aangehaald, moet de reden die geleid heeft tot het niet-behalen van 
de renovatieverplichting onvoorzienbaar en onvermijdelijk zijn. Zo mag het niet te 
wijten zijn aan een fout van de eigenaar dat het vereiste label niet gehaald werd.
6. Het is niet de bedoeling om de renovatieplicht op te heffen, ook niet gedeeltelijk.
7. Er zijn geen rechtstreekse cijfers over uitgevoerde renovaties in functie van het EPC-
label. Het is bij een gewone renovatie niet verplicht om een nieuw EPC op te maken 
na de renovatie. Het is bij een woning of appartement die wordt overgedragen sinds 1 
januari 2023 verplicht om te renoveren binnen de 5 jaar naar minimum EPC-label D. 
Dat kan dus ook pas gecontroleerd worden vanaf 1 januari 2028.
Het VEKA beschikt wel over een jaarlijkse schatting van het aandeel woningen per EPC-
label, gemiddeld gewogen op basis van EPC’s voor bestaande bouw (geëxtrapoleerd 
naar alle woningen gebouwd voor 2006, niet alle woningen gebouwd voor 2006 hebben 
een EPC) en EPB-aangiftes voor nieuwbouw (alle woningen gebouwd na 2006). Zo zien 
we voor het volledige woningpark een stelselmatige verlaging van het aantal F, E en D 
labels ten voordele van verhoging van de betere labels A, B en C (zie tabel 1). 
Tabel 1: Schatting van het aandeel woningen per EPC-label, telkens op datum van 1 januari
2019 2020 2021 2022 2023
Label A 3,8% 4,6% 5,7% 6,8% 7,8%
Label B 19,4% 19,8% 20,2% 20,6% 21,3%
Label C 19,2% 19,4% 19,5% 19,6% 20%
Label D 16,0% 15,8% 15,6% 15,4% 15%
Label E 13,1% 12,8% 12,3% 12,0% 11%
Label F 28,5% 27,7% 26,6% 25,7% 25%
8. Ook hierover heeft het VEKA geen cijfers. Op basis van cijfers van Statbel kan tabel 1 
uit antwoord 7 wel omgezet worden naar geschatte absolute aantallen (zie tabel 2).
Tabel 2: schatting van het aantal woningen per EPC-label, telkens op datum van 1 januari 
 2019 2020 2021 2022 2023
Label A 123.313 150.699 187.448 224.652 261.648
Label B 623.915 643.093 665.425 683.835 714.774
Label C 618.470 630.822 642.031 649.756 668.328
Label D 513.277 515.123 513.018 509.459 505.892
Label E 420.521 415.292 406.114 396.903 383.921
Label E 915.958 900.697 874.779 852.173 823.211
TOTAAL 3.215.454 3.255.725 3.288.816 3.316.778 3.357.773
9. Ik verwijs naar mijn antwoord op deelvraag 7. In die cijfers zitten ook de EPB-plichtige 
ingrijpende energetische renovaties (IER) vervat. Het label A stemt voor die projecten 
overeen met een E-peil van E60, wat ook overeenstemt met het eisenniveau voor IER 
met een aanvraagjaar voor de omgevingsvergunning vanaf 2022. Let wel: in deze 
cijfers zitten ook de EPB-aangiftes voor nieuwbouw vervat, dus niet enkel de 
diepgaande renovaties.
10. Ik verwijs naar mijn antwoord op deelvraag 8. In die cijfers zitten ook de EPB-plichtige 
ingrijpende energetische renovaties (IER) vervat. De cijfers voor IER geef ik in tabel 3 
nog apart mee, per indienjaar van de EPB-aangifte. Deze gegevens kunnen ook 
teruggevonden worden op de Energiekaart, via 
https://apps.energiesparen.be/energiekaart/vlaanderen/EPB-selfservice-spreiding-E-
peil
Tabel 3: Overzicht van het aantal Ingrijpende Energetische Renovaties (IER) per indienjaar 
van de EPB-aangifte
Indienjaar 2019 2020 2021 2022 2023
IER <=E60
Label A563 1079 1620 2013 2017
11. Het is niet mijn bedoeling om de renovatieplicht op te heffen, ook niet gedeeltelijk.
