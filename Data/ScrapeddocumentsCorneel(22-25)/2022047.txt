title: Visvijver Sodico Vissersclub vzw - Toewijzing aan het Agentschap voor Natuur en Bos (ANB)
thema: Natuur en Milieu
pdf link: https://docs.vlaamsparlement.be/pfile?id=2022047
thema link: https://www.vlaamsparlement.be/parlementaire-documenten/schriftelijke-vragen/1783165
SCHRIFTELIJKE VRAAG
nr. 170
van WIM VERHEYDEN
datum: 29 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Visvijver Sodico Vissersclub vzw  -  Toewijzing aan het Agentschap voor Natuur en Bos 
(ANB)
Rond 1970 liet het OCMW van Antwerpen een vijver uitgraven en een kantine bouwen op 
zijn grond in de Hoge Keer in Wommelgem. Het domein werd ter beschikking gesteld van 
de visclub van de personeelsvereniging Sodico. In 2018 werd de personeelsvereniging 
Sodico door het OCMW van Antwerpen opgedoekt en werd Sodico Vissersclub omgevormd 
tot een autonome vzw.
In 2022 besluit het OCMW van Antwerpen het domein te verkopen. Een prijsvraag onder 
gesloten enveloppe wordt vernietigd. Aangezien het om een natuurgebied gaat, heeft de 
Vlaamse Landmaatschappij (VLM) een voorkooprecht. De VLM maakt daar gebruik van en 
wijst de vijver toe aan het Agentschap voor Natuur en Bos dat er ‘natte natuur’ van wil 
maken. Na herhaalde vraag krijgt Sodico Vissersclub uiteindelijk het bericht dat ze de vijver 
in het visseizoen 2023 verder mogen gebruiken. Op 3 augustus 2023 wordt een 
gebruiksovereenkomst door de VLM bezorgd, die loopt tot 31 oktober 2023.
Op de vraag van de vereniging om het domein nog na die datum te mogen gebruiken, 
krijgt ze op 14 augustus 2023 van ANB helaas een negatief antwoord. Op een tweede 
vraag blijft ANB bij zijn standpunt en krijgt de visclub toelichting over welke werken er 
zullen gebeuren voor de omzetting naar ‘natte natuur’. De nodige afspraken worden 
gemaakt om de vis uit de vijver te verwijderen en de nutsvoorziening weg te nemen. 
Pogingen van Sodico Vissersclub vzw om een andere vijver te huren, draaien op niets uit.
Wanneer het verbod om nog langer te vissen niet wordt teruggeschroefd, zal dat het einde 
betekenen van een bloeiende vereniging die al sinds 1964 bestaat. Op 12 oktober doet de 
visclub een ultieme poging om toch gebruik te mogen maken van het domein. ANB meldt 
op 17 oktober 2023 dat het ongeveer een jaar duurt voor hun werken kunnen starten. Er 
wordt uiteindelijk een tijdelijk gebruik door de visclub van één bijkomend jaar toegestaan, 
maar wel met de vermelding dat het gebruik nadien onherroepelijk stopt.
1. Kan de minister het beleid schetsen waarin het opkopen van die visvijver met Vlaams 
belastinggeld kadert? Welke beslissingen, en van wie, liggen daaraan ten grondslag?
2. Kan de minister ook de noodzaak toelichten van het wegjagen van de bloeiende 
visvereniging Sodico Vissersclub van die vijver, die nota bene door die vereniging zelf 
werd uitgegraven?
3. Acht de minister het getuigen van een evenwichtig beleid dat een bloeiende vereniging 
met een lange traditie haar activiteiten na bijna zestig jaar moet stopzetten omdat 
ANB plots beslist om van de vijver ‘natte natuur’ te maken?
4. Kan/zal de minister de beslissing herzien en de visclub alsnog de kans geven haar 
activiteiten aan de visvijver verder te zetten en daarmee dus haar voortbestaan te 
verzekeren? Zo niet, waarom niet?
5. Welke initiatieven kan/zal de Vlaamse overheid nog nemen om de visclub alsnog een 
alternatieve visvijver aan te bieden, zodat haar voortbestaan verzekerd wordt?
6. Zijn er nog gelijkaardige gevallen van visvijvers die door ANB werden overgenomen 
en werden omgevormd tot natte natuur? Graag een overzicht.
7. Welke verdere initiatieven neemt de minister nog in dat verband? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 170 van 29 november 2023
van WIM VERHEYDEN
1. De betrokken percelen werden verworven door uitoefening van het recht van voorkeur, 
nadat de eigenaar besliste de gronden te verkopen. Een administratieve overheid als 
het OCMW Antwerpen/AG Vespa is bij een voornemen tot verkoop verplicht het recht 
van voorkeur aan te bieden aan de Vlaamse Grondenbank, opdat die haar wettelijk 
recht om een goed met voorrang op alle andere personen te kopen kan overwegen. 
Uitoefening van het recht van voorkeur voorkwam dat de percelen openbaar verkocht 
zouden worden. Het Agentschap voor Natuur en Bos (ANB) stelde zich kandidaat voor 
een overname van de gronden na verwerving door de Vlaamse Grondenbank.
2. De percelen zijn gelegen in de bestemming natuurgebied volgens het gewestplan en 
maken deel uit van de vallei van de Schijn. Het ANB richt zich, samen met partners als 
bijvoorbeeld de Vlaamse Milieumaatschappij (VMM) en natuurverenigingen, op het 
ontwikkelen en versterken van de groenblauwe netwerken die in de strategische visie 
van het Beleidsplan Ruimte Vlaanderen als belangrijk thema naar voor zijn geschoven. 
Groenblauwe netwerken dragen bij tot de bevordering van de biodiversiteit en de 
ecologische samenhang, tot de ontwikkeling van een meer klimaatbestendig 
Vlaanderen en tot de verhoging van onze leefkwaliteit door het creëren van gezondere 
steden, dorpen en wijken met voldoende kwalitatief groen. Daartoe voeren het ANB en 
zijn partners een aankoopbeleid in tal van valleigebieden of wordt het zonevreemde 
gebruik er door een actief handhavingstraject uitgedoofd, waarna de gronden omgezet 
worden in overeenstemming met de bestemming.
3. Wanneer bij het ontwikkelen van groenblauwe netwerken en het bijhorend 
aankoopbeleid een vissersclub wordt getroffen, dan wordt door het ANB steevast 
gezocht naar een oplossing. Zo zullen in het Sigma-project Kleine Nete drie hengelclubs 
een alternatieve, nog te ontwikkelen locatie aangeboden krijgen. Een alternatieve 
locatie is niet altijd voorhanden of gewenst. Het gebruik van de gronden in Wommelgem 
als visvijver met kantine is niet in overeenstemming met de bestemming natuurgebied. 
Met het oog op uitdoving van de activiteit kon de overeenkomst die Sodico Vissersclub 
vzw van de Vlaamse Landmaatschappij (VLM) kreeg en eindigde op 31 oktober 2023 
door het ANB verlengd worden met een jaar.
Bij niet-uitoefening van het recht van voorkeur zouden de gronden openbaar verkocht 
zijn. Ook dan was een voortbestaan van de vissersclub niet gegarandeerd geweest.
4. Gegeven het feit dat de in voorliggend dossier genomen beslissingen uitvoering geven 
aan de Vlaamse beleidsdoelstellingen zou het niet van goed bestuur getuigen om deze 
beslissing te herzien. Dit neemt niet weg dat ik mijn administratie vraag om met het 
nodige respect en zin voor oplossing om te gaan met de impact van de genomen 
beslissingen. 
5. In eerste instantie is de visclub zelf aan zet; mijn administratie kan daar zeker 
ondersteunend in zijn. Het voorzien in een extra jaar tijd, in lijn met de uitvoering van 
de inrichting op terrein, is daar net een illustratie van.
6. Zie mijn antwoord op vraag 3.
7. Ik zal er blijvend op toezien dat bij de uitvoering van het beleid er met respect wordt 
gehandeld ten aanzien van zij die hier impact van ondervinden.
