title: Uitbreiding kinderopvang - Stand van zaken
thema: Welzijn en Gezin
pdf link: https://docs.vlaamsparlement.be/pfile?id=2011160
thema link: https://www.vlaamsparlement.be/parlementaire-documenten/schriftelijke-vragen/1774109
SCHRIFTELIJKE VRAAG
nr. 65
van ILSE MALFROOT
datum: 20 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Uitbreiding kinderopvang  -  Stand van zaken
Op 22 maart 2023 vroegen heel wat kinderdagverblijven de subsidiebelofte om plaatsen 
in trap 1 om te schakelen naar plaatsen in trap 2. De minister communiceerde toen dat er 
heel wat meer kinderdagverblijven de subsidie hadden aangevraagd en dat er bijgevolg 
onvoldoende budget was om elke vraag te kunnen honoreren.
Tijdens de commissievergadering in juli 2023 verklaarde minister Crevits dat er geen 
nieuwe uitbreidingsronde zou worden uitgeschreven, maar dat de kinderdagverblijven die 
uit de boot vielen tijdens de ronde in juni 2023, later aangeschreven zouden worden.
Absolute voorrang ging naar locaties waar nu voor maximaal 75% van de plaatsen het 
inkomenstarief wordt toegepast. Gewone voorrang is er voor locaties waar men voor alle 
plaatsen een vrije prijs toepast.
Op 17 oktober 2023 ontving ik over die omschakeling van trap 1 naar trap 2 enkele 
verontrustende mails vanuit de sector. Bepaalde voorzieningen ontvingen een mail waarin 
ze konden kiezen tussen:
- het omschakelen van plaatsen naar het inkomenstarief, dus trap 2;
- het behoud van de basissubsidie trap 1 aan de nieuwe verhoogde tarieven.
De voorzieningen moesten hun keuze uiterlijk 22 oktober 2023 bevestigen aan Opgroeien.
1. Graag het overzicht van de voorzieningen die al een mail ontvingen en hun keuze 
moesten bevestigen voor 22 oktober 2023, met vermelding van de naam van de 
organisator, de naam van de opvanglocatie en het adres van de opvanglocatie. 
Hoeveel van die voorzieningen (en welke precies) behoorden tot de absolute 
voorrangsgroep en hoeveel en welke tot de gewone voorrangsgroep?
2. Graag het overzicht van de voorzieningen die nog geen mail ontvingen, met 
vermelding van de naam van de organisator, de naam van de opvanglocatie en het 
adres van de opvanglocatie.
Hoeveel van die voorzieningen (en welke precies) behoorden tot de absolute 
voorrangsgroep en hoeveel en welke tot de gewone voorrangsgroep?
3. Om welke reden ontvingen een aantal voorzieningen nog geen mail? Hoe ziet het 
vervolgtraject voor de aanvraag van subsidies eruit voor hen?
4. Hoeveel en welke voorzieningen in handhaving ontvingen wel een mail om in te 
tekenen op de subsidie?
5. Wanneer wordt de groep gecontacteerd die bezwaar indiende na de weigering?
6. Wanneer wordt de groep gecontacteerd die hun aanvraag na weigering wijzigde 
(bijvoorbeeld door de verkeerde interpretatie op de 75% IKT-norm) 
(IKT:inkomenstarief)?
7. Wat is de uiteindelijke timing van de toekenning van de 5176 extra plaatsen 
inkomenstarief?
8. Hoeveel locaties kregen een subsidie voor de tijdelijke vervangcapaciteit?
9. Bij hoeveel en bij welke van die locaties gaf Opgroeien de opdracht tot het uitvoeren 
van een inspectie in functie van de vergunningsvoorwaarden? 
10. Hoe evalueert de minister het feit dat enkel voorzieningen die zelf worden 
aangeschreven door Opgroeien kansen krijgen op trap 2-subsidies ?
11. Oordeelt de minister dat de voorzieningen die voorheen uitgesloten werden om eender 
welke reden, voldoende kansen hebben gehad op de toekenning (door de minister) 
van extra plaatsen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 65 van 20 oktober 2023
van ILSE MALFROOT
1-4.Algemeen wordt er gewerkt met het eerder goedgekeurde beslissingskader voor de 
omschakeling van plaatsen met basissubsidie naar plaatsen met subsidie 
inkomenstarief en een volgorde in voorrangsgroepen: absolute voorrang, voorrang en 
zonder voorrang.
Er waren nog 28 aanvragen met absolute voorrang. Gezien zij hun initiÃ«le 
minimumvraag konden wijzigen, kregen deze organisatoren een subsidiebelofte voor 
het aantal plaatsen om tot maximaal 75% van de vergunde plaatsen met subsidie 
inkomenstarief te realiseren.
De volgende voorrangsgroep zijn de aanvragen met voorrang waarbij voor alle 
opvangplaatsen een vrije plaats wordt toegepast. Alle ontvankelijke niet-uitgesloten 
aanvragen uit de groep met voorrang ontvingen de vraag tot herbevestiging. Voor 
deze groep van aanvragen zijn er voldoende middelen. Toekenning gebeurt zoals reeds 
gesteld volgens de criteria van het eerder goedgekeurde beslissingskader. Omwille van 
privacyredenen wordt er geen overzicht gegeven van de aanvragen.
De organisatoren met aanvragen zonder voorrang werden nog niet gecontacteerd. Er 
zal eerst een evaluatie gebeuren van de stand van zaken van de voorrangsgroepen 
vooraleer zij gecontacteerd worden.  
5. Een organisator die een ontvankelijk bezwaar indiende, wordt uitgenodigd om zijn of 
haar situatie toe te lichten bij een zitting van de adviescommissie. 
6. Op 24 oktober 2023 ontving de groep van aanvragers waarvan hun aanvraag 
aanvankelijk geweigerd werd omwille van een te hoge minimumvraag die nadien werd 
bijgesteld, een positieve beslissing voor de omschakeling van opvangplaatsen met 
basissubsidie naar opvangplaatsen met subsidie inkomenstarief met een maximum 
aantal plaatsen tot de grens van 75% van het aantal gesubsidieerde plaatsen ten 
opzichte van de vergunde plaatsen bereikt wordt.
7. Het streven is om hierover een beslissing te nemen in december 2023. De 
subsidiebelofte gaat in vanaf 1 januari 2024. Er wordt nog bekeken of dit sneller kan.
8. Sinds de inwerkingtreding van de subsidie tijdelijke vervangcapaciteit kregen 66 
verschillende opvanglocaties een subsidie.
9. Een locatie met tijdelijke vervangcapaciteit is geen vergunde opvang. 
10. Het bestaande en goedgekeurde beslissingskader wordt toegepast. Dit laat toe om de 
bijkomende middelen vlugger toegekend te krijgen. 
11. Ik verwijs hiervoor naar het antwoord hierboven vermeld. 
