title: Erfgoeddossiers Oudenaarde - Termijnen voor toekenning subsidies
thema: Onroerend erfgoed
pdf link: https://docs.vlaamsparlement.be/pfile?id=2019491
thema link: https://www.vlaamsparlement.be/parlementaire-documenten/schriftelijke-vragen/1780748
SCHRIFTELIJKE VRAAG
nr. 58
van ELISABETH MEULEMAN
datum: 21 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Erfgoeddossiers Oudenaarde  -  Termijnen voor toekenning subsidies
Op de gemeenteraad van Oudenaarde moesten recent twee dossiers voor 
herstellingswerken worden goedgekeurd: voor de Sint-Eligiuskerk in Eine en de Sint-
Martinuskerk in Melden. Voor Eine werd de aanvraag voor de restauratiepremie in 2014 
overgemaakt aan Erfgoed. De premie werd toegekend in april 2022. Dat is pas 8 jaar later. 
Voor Melden werd het dossier in 2012 ingediend, in 2018 volgde de toekenning, maar 
ondertussen was de architect met pensioen en moest een nieuw bureau worden gezocht. 
Het dossier werd in 2021 opnieuw ingediend, goedkeuring kwam er in 2023. Twee andere 
belangrijke erfgoeddossiers in Oudenaarde zijn het Liedtskasteel en het Centrum Ronde 
van Vlaanderen.
1. Wat bepaalt de termijnen? 
2. Vindt de minister dergelijke lange termijnen acceptabel? Ondertussen stijgen de 
bouwkosten en verloederen gebouwen verder …
3. Is er een verklaring voor de lange wachttijden in de kerkdossiers? 
4. Wanneer zal er duidelijkheid komen in het dossier van het Liedtskasteel? 
5. Idem voor het dossier Centrum Ronde van Vlaanderen? 
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 58 van 21 november 2023
van ELISABETH MEULEMAN
1. De termijn voor de toekenning van de premiedossiers die op de wachtlijst staan gebeurt 
binnen de beschikbare kredieten op de begroting en volgens de afbouwstrategie. De 
meeste dossiers worden chronologisch toegekend op basis van de datum van de 
inhoudelijke goedkeuring door de administratie. Ik rapporteer over de voortgang van 
de afbouw van de wachtlijst in de toelichting bij de beleidsuitvoering Onroerend Erfgoed.
2. Ik ben mij zeer bewust van de lange termijnen voor de goedkeuring van de dossiers op 
de wachtlijst. Ook heb ik weet van de hoge bouwkost en de toestand van de beschermde 
gebouwen waarvoor al lang een restauratie- of erfgoedpremie is aangevraagd. 
De wachtlijst voor restauratie- en erfgoedpremies en de bijhorende lange wachttijden 
vormden de directe aanleiding voor de drastische hervorming van het 
erfgoedpremiestelsel die ik al aan het begin van deze regeerperiode doorvoerde. Ik heb 
de vroegere erfgoedpremie volgens de bijzondere procedure vervangen door een 
systeem met oproepen. Het oproepensysteem maakt de doorstroming van premie-
aanvragen afhankelijk van een vooraf bepaald budget, impliceert dus een grotere 
selectiviteit, maar staat ook voor een uiterst geprogrammeerde aanpak, waarbij 
kandidaat-premienemers sneller weten waar ze aan toe zijn. Het is ook bij voorbaat 
duidelijk wanneer de premie uiteindelijk zal worden toegekend. Het oproepensysteem 
is gereserveerd voor meer ambitieuze projecten. Tegenhanger hiervan blijft het 
erfgoedpremiesysteem volgens de standaardprocedure, dat mikt op meer bescheiden 
projecten. Ik heb de scope hiervan verruimd, zodat nu projecten tot 250.000 euro in 
rekening kunnen worden gebracht. De kracht van deze procedure is de 
laagdrempeligheid ervan, de korte behandelingstermijn en de vlotte toekenning van 
premies. 
De toekenning van deze beide premies vertegenwoordigen een groot aandeel in het 
beschikbare budget, waardoor de dossiers op de wachtlijst minder aan bod kunnen 
komen. Het staat premienemers op de wachtlijst wel vrij om een nieuw premiedossier 
in te dienen en zo te genieten van de huidige voordelen.
3. Er is geen specifieke verklaring voor de wachttijden voor premiedossiers voor kerken. 
Deze dossiers worden op dezelfde wijze behandeld als de andere premiedossiers, 
namelijk chronologisch op basis van de inhoudelijke goedkeuring van het dossier en 
binnen de beschikbare kredieten op de begroting.
4. Het premiedossier van de restauratie van het exterieur van het Liedtskasteel in 
Oudenaarde is inhoudelijk goedgekeurd op 20 januari 2021 met een voorzien 
premiebedrag van de Vlaamse overheid van 848.707,14 euro. Ik kan momenteel geen 
datum van toekenning meegeven. Zoals al gemeld bouw ik de wachtlijst af binnen de 
beschikbare budgetten. Als de werken hoogdringend worden neemt de opdrachtgever 
best contact op met de erfgoedconsulent van het agentschap Onroerend Erfgoed.
5. Op dit moment heeft het Centrum Ronde Van Vlaanderen in Oudenaarde nog geen 
concrete restauratie- en herbestemmingsplannen besproken met mijn administratie, en 
er is ook geen aanvraag voor een premie vanuit Onroerend Erfgoed ingediend.
