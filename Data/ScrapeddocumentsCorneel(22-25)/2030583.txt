title: Verkeersveiligheid - Sensibiliseringscampagnes
thema: Mobiliteit en Verkeer
pdf link: https://docs.vlaamsparlement.be/pfile?id=2030583
thema link: https://www.vlaamsparlement.be/parlementaire-documenten/schriftelijke-vragen/1791958
SCHRIFTELIJKE VRAAG
nr. 426
van SOFIE MERTENS
datum: 5 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersveiligheid  -  Sensibiliseringscampagnes
Verkeersveiligheid heeft een prominente plaats in het Vlaamse regeerakkoord. Het aantal 
verkeersdoden in Vlaanderen moet sterk naar beneden. Er wordt vastgehouden aan Vision 
ZERO tegen 2050 als ultieme doel. 
Dat gebeurt door onder andere in te zetten op kwalitatieve educatie en permanente 
doeltreffende sensibilisering. Het kan gaan om algemene sensibiliseringscampagnes of 
sensibiliseringscampagnes gericht op specifieke doelgroepen. Met deze 
sensibiliseringsacties wordt de mentaliteit van de Vlaming positief beïnvloed. Juiste 
informatie kan verkeersdeelnemers helpen om gevaren op tijd te herkennen, correct in te 
schatten en verstandig te vermijden. Zo wordt de juiste attitude en verkeersgevoeligheid 
verder ontwikkeld bij weggebruikers. 
1. Welke sensibiliseringscampagnes vonden plaats in 2023? Graag een overzicht per 
campagne. 
a) Wanneer vond de campagne plaats? 
b) Door wie werd de campagne georganiseerd? 
c) Wat was de doelstelling van de campagne? 
d) Welke doelgroep had de campagne? 
e) Welke kanalen werden in de campagne gebruikt om de doelgroep te bereiken? 
f) Hoe werd de effectiviteit van de campagne geëvalueerd? En wat zijn de resultaten 
van de evaluatie? 
g) Wat was de kostprijs van de campagne? 
2. Wat was het totaalbudget voor de sensibiliseringscampagnes in 2023? Graag een 
overzicht per organisator (VSV, MOW, DPG, AWV, ...). 
3. Welke sensibiliseringscampagnes heeft de minister gepland voor 2024 en 2025? Graag 
een overzicht per jaar en per campagne. 
a) Wanneer zullen de campagnes plaatsvinden? 
b) Door wie zal de campagne georganiseerd worden? 
c) Wat zijn de doelstellingen van de verschillende campagnes? 
d) Welke doelgroepen willen de verschillende campagnes bereiken? 
e) Welke kanalen zullen in de verschillende campagnes gebruikt worden om de 
doelgroep te bereiken? 
f) Hoe zal de effectiviteit van de verschillende campagnes geëvalueerd worden? 
g) Wat zal de kostprijs van de verschillende campagnes zijn? 
4. Wat is het totaalbudget voor de sensibiliseringscampagnes in 2024? Graag een 
overzicht per organisator (VSV, MOW, DPG, AWV, ...) en per onderwerp. 
5. Sinds wanneer zet Vlaanderen doelgericht in op sensibiliseringscampagnes? 
6. Wordt de effectiviteit van elke sensibiliseringscampagne gemeten? Gebeurt dat op 
dezelfde manier? Hoe gebeurt het in onze buurlanden (Nederland, Frankrijk, 
Duitsland)? 
7. Hoe evalueert de minister het inzetten van sensibiliseringscampagnes om het doel te 
bereiken? Vindt de minister dat de campagnes met de daarbijhorende kosten 
voldoende hun doel bereiken?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 426 van 5 januari 2024
van SOFIE MERTENS
1. Wat betreft verkeersveiligheid, werden vorig jaar 11 campagnes gevoerd:
Januari
Het Agentschap Wegen en Verkeer (AWV) sensibiliseerde over de reddingstrook. De 
primaire doelgroep bestond uit autobestuurders (18+) die geregeld autosnelwegen 
en gewestwegen gebruiken. Het agentschap communiceerde via affiches, een 
socialemediacampagne met William Boeva, pers en digitale tekstborden op 
autosnelwegen. Ook wordt de reddingstrook geregeld vermeld op verkeersbulletins 
op VRT. De campagne had een bereik van 63% op de doelgroep, scoorde 86% op 
appreciatie, 86% op communicatiewaarde, en 66% ondernam actie naar aanleiding 
van de campagne. De kostprijs was 59.000 euro incl. btw.
Februari
De Vlaamse Stichting Verkeerskunde (VSV)* sensibiliseerde onder de noemer ‘focus 
op de weg’ rond afleiding in het verkeer. De primaire doelgroep waren 18-54 jarige 
Vlaamse automobilisten. De campagne verliep via volgende kanalen: persbericht, 
baanaffiche, tankpistolen, barelen ondergrondse parkings, DOOH ondergrondse 
parkings, online video met An Lemmens, digitaal, radio (samenwerking VRT en DPG 
zenders), personaliseerbare materialen voor lokale besturen, politiezones en 
bedrijven. 
De VSV liet een voor- en nameting uitvoeren door het onafhankelijk 
onderzoeksbureau Ipsos. De evaluatie peilde naar bereik, duidelijkheid, 
geloofwaardigheid en (significante) veranderingen in gerapporteerd gedrag of 
gedragsdeterminanten. Deze campagne had een bereik van 59%. Duidelijkheid 
scoorde 78%, geloofwaardigheid 71%. De respondenten rapporteerden positieve 
veranderingen op meerdere gedragsindicatoren. De kostprijs van de campagne was 
229.718,04 euro.
Maart
Het AWV sensibiliseerde over de grote snelwegwerven ‘Vermijd verrassingen’. De 
primaire doelgroep bestond uit autobestuurders (18+) die geregeld autosnelwegen 
en gewestwegen gebruiken. Het agentschap communiceerde via affiches, drie golven 
radiospots, een socialemediacampagne en pers. De campagne had een bereik van 
65% op de doelgroep, scoorde 68% op appreciatie, 77% op communicatiewaarde, en 
63% ondernam actie naar aanleiding van de campagne. De kostprijs was 448.000 
euro incl. btw.
April
De VSV* sensibiliseerde onder de noemer ‘Kijken Kijken’ voor meer aandacht voor 
motorrijders in het verkeer. De primaire doelgroep waren 18-54 jarige Vlaamse 
automobilisten. De campagne verliep via volgende kanalen: persbericht, baanaffiche, 
radio, video, online animaties voor motorrijders en bromfietsers, personaliseerbare 
materialen voor lokale besturen, politiezones en motorrijders. De VSV liet een voor- 
en nameting uitvoeren door het onafhankelijk onderzoeksbureau Ipsos. De evaluatie 
peilde naar bereik, duidelijkheid, geloofwaardigheid en (significante) veranderingen 
in gerapporteerd gedrag of gedragsdeterminanten. Deze campagne had een bereik 
van 54%. Duidelijkheid scoorde 78%, geloofwaardigheid 77%. De respondenten 
rapporteerden geen significante verschillen wat betreft houding of gedrag. De 
kostprijs van de campagne was 224.806,77 euro.
April, mei, juni
De VSV* voerde in het voorjaar een campagne rond fietsveiligheid. De verkiezing van 
de fietsstad/fietsgemeente 2024 maakte deel uit van de actie. De VSV vroeg onder 
de noemer ‘Seg, bedankt’ via vier boodschappen aan zowel autobestuurders als 
fietsers om oog te hebben voor andere weggebruikers. De campagne verliep via 
volgende kanalen: persbericht en persmoment, radio (redactioneel), vier video’s, 
digitaal, doorvertaling fietsstad/fietsgemeente, personaliseerbare materialen voor 
lokale besturen en politiezones. 
De VSV liet een voor- en nameting uitvoeren door het onafhankelijk 
onderzoeksbureau Ipsos. De evaluatie peilde naar bereik, duidelijkheid, 
geloofwaardigheid en (significante) veranderingen in gerapporteerd gedrag of 
gedragsdeterminanten. Deze campagne had een bereik van 37%. Duidelijkheid 
scoorde 84%, geloofwaardigheid 80%. De respondenten rapporteerden geen 
significante verschillen wat betreft houding of gedrag. De kostprijs van de campagne 
was 221.329,99 euro.
Mei
Het AWV sensibiliseerde over het belang van veilig rijden langs werven. De primaire 
doelgroep bestond uit autobestuurders (18+) die geregeld autosnelwegen en 
gewestwegen gebruiken. Het agentschap communiceerde via affiches, een 
socialemediacampagne en pers. De campagne had een bereik van 46% op de 
doelgroep, scoorde 82% op appreciatie, 83% op communicatiewaarde, en 58% 
ondernam actie naar aanleiding van de campagne. De kostprijs was 59.000 euro incl. 
btw.
Juni
De VSV* herhaalde in juni de affichecampagne van februari 2023. Naast de primaire 
doelgroep van 18-54 jarige Vlaamse automobilisten (via de affiches), mikte een 
aanvullend luik op jonge fietsers (18-25 jaar). Dit gebeurde via een online campagne. 
De VSV liet het onafhankelijk onderzoeksbureau Ipsos het bereik meten bij de 
primaire doelgroep. De affiche had een bereik van 48%. De kostprijs van de 
campagne was 67.353,39 euro.
Juli
De VSV* sensibiliseerde onder de noemer ‘Groot gelijk dat je nuchter rijdt’ over de 
gevaren van rijden onder invloed van alcohol en andere drugs. De primaire doelgroep 
waren 18-54 jarige Vlaamse automobilisten. De campagne verliep via volgende 
kanalen: persbericht, baanaffiches, tankpistolen, twee video’s, online, samenwerking 
met de radiozender Studio Brussel, samenwerking met lokale besturen (spandoeken), 
festivals en politiezones. 
De VSV liet een voor- en nameting uitvoeren door het onafhankelijk 
onderzoeksbureau Ipsos. De evaluatie peilde naar bereik, duidelijkheid, 
geloofwaardigheid en (significante) veranderingen in gerapporteerd gedrag of 
gedragsdeterminanten. Deze campagne had een bereik van 73%. Duidelijkheid 
scoorde 75%, geloofwaardigheid 69%. Bij de respondenten was er een stijging van 
het aantal jongeren dat afspreekt wie nuchter zal blijven, maar in het algemeen waren 
er weinig verschillen in de voor- en nameting. De kostprijs van de campagne was 
207.617,93 euro.
Augustus
Het AWV sensibiliseerde over het correcte gebruik van de pechstrook. De primaire 
doelgroep was autobestuurders 18+ die geregeld autosnelwegen en gewestwegen 
gebruiken. Het agentschap communiceerde via affiches, een socialemediacampagne 
en pers. De campagne had een bereik van 52% op de doelgroep, scoorde 69% op 
appreciatie en 83% op communicatiewaarde. De kostprijs was 55.000 euro incl. btw.
Oktober
De VSV* sensibiliseerde onder de noemer ‘de snelheidslimiet is de veiligheidslimiet’ 
rond de gevaren van onaangepaste snelheid in het verkeer. De primaire doelgroep 
waren 18-54 jarige Vlaamse automobilisten. De campagne verliep via volgende 
kanalen: persbericht, baanaffiche, drie video’s met Jan Van Looveren, online, 
spiegelstickers. De VSV werkte samen met lokale besturen, politiezones, bedrijven en 
tankstations om de boodschap mee te verspreiden. 
De VSV liet een voor- en nameting uitvoeren door het onafhankelijk 
onderzoeksbureau Ipsos. De evaluatie peilde naar bereik, duidelijkheid, 
geloofwaardigheid en (significante) veranderingen in gerapporteerd gedrag of 
gedragsdeterminanten. Deze campagne had een bereik van 54%. Duidelijkheid 
scoorde 74%, geloofwaardigheid 71%. De respondenten rapporteerden positieve 
veranderingen op volgende gedragsindicatoren: respecteren van limiet en inschatting 
over de mogelijke ernst van een ongeval. De kostprijs van de campagne was 
213.670,31 euro.
December 
De VSV* sensibiliseerde onder de noemer ‘Groot gelijk dat je drugsvrij rijdt’ zeer 
gericht over de gevaren van rijden onder invloed van drugs. De primaire doelgroep 
waren jongeren die mogelijk in aanraking komen met drugs. De campagne verliep via 
volgende kanalen: persbericht, online (acht influencers), samenwerking met clubs en 
discotheken (affiches en boodschap op LED schermen), wedstrijd in samenwerking 
met Extrema Noir. De VSV voorzag ook campagnemateriaal voor lokale besturen en 
politiezones. De campagne is nog niet geëvalueerd. De kostprijs van de campagne 
was 114.818,11 euro.
Verder participeerde Vlaanderen aan het einde van vorig jaar opnieuw aan de BOB 
campagne. Vias, de Belgische Brouwers en Assuralia organiseren en stellen de 
campagne kosteloos ter beschikking aan de gewesten. De campagne mikt op de 
Belgische automobilisten. De laatste campagne is nog niet geëvalueerd. De posttest 
na de BOB-campagne 2022-23, die het onderzoeksbureau iVOX uitvoerde voor Vias, 
toonde aan dat 99% van de Vlamingen het BOB concept kent. Van de respondenten 
gaf 90% aan dat een BOB iemand is die zich vooraf organiseert om niet te moeten 
rijden nadat hij alcohol heeft gedronken. De kosten verbonden aan druk en affichage 
ten laste van het departement MOW bedroegen 20.688 euro.
(*) Het departement MOW kent de Vlaamse Stichting Verkeerskunde (VSV) jaarlijks 
een toelage toe. Het opzetten en uitvoeren van de campagnes is één van de taken 
waarvoor het departement MOW de stichting subsidieert. De organisatie gebeurt 
steeds in nauw overleg met MOW en mijn kabinet. 
2. De totale kostprijs bedroeg 1.921.002,54 euro.
Organisator Kostprijs
VSV 1.279.314,54
MOW 20.688
AWV 621.000
Totaal 1.921.002,54
Het departement MOW kent de VSV jaarlijks een toelage toe. Het opzetten en 
uitvoeren van de campagnes is één van de taken waarvoor het departement MOW de 
stichting subsidieert. 
3. De (voorlopige) campagnekalender, opgemaakt op basis van het 
Verkeersveiligheidsplan Vlaanderen 2021-2025 met een focus op de voornaamste 
‘killers’ in het verkeer, voorziet voor dit jaar volgende campagnes:
Periode Organisator Thema
Januari AWV Reddingstrook
Februari VSV – MOW Afleiding
April VSV Snelheid
Mei AWV Veiligheid bij werven
Juni VSV Snelheid
Juli VSV Groot gelijk dat je nuchter rijdt
Oktober VSV Afleiding
December VSV Groot gelijk dat je drugsvrij rijdt
December VIAS – Assuralia – 
Belgische Brouwers – 
MOWBOB
Met de opmaak van de kalender voor 2025 wordt halverwege dit jaar gestart.
Met de campagnes willen we het gedrag in het verkeer positief beïnvloeden. In meer 
dan 90% van de ongevallen spelen menselijke fouten een rol. Als we ongevallen willen 
voorkomen, is en blijft het dus cruciaal hierop in te spelen. 
Afhankelijk van het gedrag dat we willen stimuleren bekijken we steeds welke 
bepalende elementen of gedragsdeterminanten (weerstand, sociale omgeving, 
kunnen, kennis, houding, emoties …) we willen veranderen. Bij de grootschalige 
campagnes vormen 18-54 jarige Vlaamse automobilisten de primaire doelgroep. Bij 
de doelgroepcampagnes worden deze bepaald aan de hand van het thema. We 
bekijken per campagne de meest relevante manieren en kanalen om de doelgroep te 
bereiken. 
Ook de volgende jaren zullen we voor- en nametingen laten uitvoeren door een 
onafhankelijk onderzoeksbureau en peilen naar bereik, duidelijkheid, 
geloofwaardigheid en (significante) veranderingen in gerapporteerd gedrag of 
gedragsdeterminanten.
4. Het totaalbudget zal vergelijkbaar zijn met de bestedingen van het afgelopen jaar. 
Aangezien de campagnes nog uitgewerkt moeten worden, is het niet mogelijk om nu 
al gedetailleerde cijfers te rapporteren.
5. Sinds de zesde staatshervorming is Vlaanderen bevoegd voor het voeren van deze 
campagnes.
6. Zoals aangegeven in de vorige vragen, evalueren we onze campagnes. Ik weet niet 
op welke manier Duitsland of Frankrijk deze meten. Mijn administratie (MOW en VSV) 
heeft wel afgestemd met Nederland over de aanpak van de campagnes. 
De VSV gebruikt voor de verkeersveiligheidscampagnes die zij realiseren voor het 
departement MOW telkens dezelfde methode. Deze is geïnspireerd op de 
standaardaanpak van de Nederlandse overheid (CASI). Het voordeel van de CASI-
methode is dat het een wetenschappelijk onderbouwde en praktisch handige leidraad 
biedt voor het bepalen van de doelstellingen, de uitwerking en de evaluatie van 
campagnes en bredere overheidscommunicatie. Een uniforme manier van 
effectevaluatie laat toe om te leren van elkaar welke aanpak werkt en welke niet. Zo 
wordt niet alleen evidence-based (wat heeft in het verleden al gewerkt, en baseren 
we ons op de best beschikbare kennis van onze doelgroep?), maar ook science-based 
(op een wetenschappelijke manier met duidelijke effectevaluatie) gewerkt. 
In grote lijnen omvat de ontwikkeling van de verkeersveiligheidscampagnes (VSV – 
MOW) volgende stappen:
•Doelanalyse: het probleem in kaart brengen (wie, wat, waar, wanneer) en welk 
doelgedrag een oplossing kan bieden voor het gesteld verkeersprobleem. Wat 
moeten mensen nu echt (anders) doen door deze campagne? 
•Gedragsanalyse: welke factoren bepalen het gedrag (heeft men twijfels bij het 
nut, ziet men op tegen de moeite, weet men niet hoe eraan te beginnen, zijn er 
drempels die in de weg staan …) Uit deze analyse worden de belangrijkste 
gedragsfactoren geïdentificeerd.
•Strategiebepaling: op welke manier kunnen we met een communicatiecampagne 
een antwoord bieden op de geïdentificeerde gedragsbepalers (moeten we inspelen 
op twijfel, moeten we rolmodellen inzetten, moeten we het nut aantonen, moeten 
we kennis aanreiken, moeten we tips geven …)
•Creatie: vanuit de strategiebepaling wordt een briefing opgesteld die aan het 
creatief bureau wordt gegeven. Vanuit die briefing ontwikkelt het reclamebureau 
een creatief voorstel. Dat creatief voorstel wordt doorvertaald naar media en 
kanalen. Na validatie, start de productie van de verschillende materialen (sociale 
media, video, affiche, andere kanalen …)
•Uitvoering: de campagne wordt gelanceerd met een persbericht of een 
persmoment. We volgen de campagne nauwgezet op, sturen bij indien nodig. 
•Evaluatie: na afloop van elke campagne is er een effectmeting. We meten het 
bereik (wie heeft de campagne gezien?), de appreciatie en het effect (zien we 
verschil ten opzichte van de voormeting in de belangrijkste gedragsfactoren?)
Bij de uitwerking zitten de VSV, mijn administratie (MOW en AWV) en mijn kabinet 
maandelijks samen voor campagneoverleg.
7. Het blijft enerzijds belangrijk om te blijven inzetten op gedragsverandering via 
sensibilisering, anderzijds is het minstens even belangrijk om op regelmatige basis te 
evalueren of de middelen efficiënt worden besteed. Via de hoger geciteerde 
overlegmomenten blijven we de vinger aan de pols houden en sturen we bij waar 
nodig.
