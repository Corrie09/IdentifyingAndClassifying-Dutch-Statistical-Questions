title: Mandaat leraar-specialist - Invulling
thema: Onderwijs en Vorming
pdf link: https://docs.vlaamsparlement.be/pfile?id=2002015
thema link: https://www.vlaamsparlement.be/parlementaire-documenten/schriftelijke-vragen/1766118
SCHRIFTELIJKE VRAAG
nr. 16
van ELISABETH MEULEMAN
datum: 3 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Mandaat leraar-specialist  -  Invulling
De minister voerde voor de zomer het ambt van leraar-specialist in. De bedoeling was om 
de directies een instrument te geven om de loopbaan van de leerkracht minder vlak te 
maken en om onder andere ook de verloning wat te kunnen differentiëren. Leraar-
specialisten worden voor minstens een derde van de lessen vrijgesteld. Ze krijgen ook een 
loonsverhoging (tot 250 euro netto per maand).
Maar uit verschillende hoeken werden er grote bezorgdheden geuit. Niet alleen 
onderwijsspecialisten wezen erop dat dit de ploeggeest binnen scholenteams kan 
ondermijnen doordat er maar enkelen de extra waardering zullen krijgen. Dat was ook het 
bezwaar van de vakbonden. Zij wezen er bovendien op dat ook het aanduiden van een 
leraar-specialist voor problemen kan zorgen: de manier waarop directies daarin keuzes 
moeten maken, is al een uitdaging voor het schoolteam. Uit een rondvraag van de krant 
Het Nieuwblad bleek dat directeurs allesbehalve happig zijn om het statuut in te voeren. 
Amper 12 procent zou het een goede maatregel vinden. En uit de ‘iedereen specialist-actie’ 
van de christelijke onderwijsbonden bleek dat in geen tijd 42.000 personeelsleden de actie 
onderschreven. Het brengt concurrentie binnen in het schoolteam waar collegialiteit uiterst 
belangrijk is.
De maatregel is nu een maand van kracht en doet volgende vragen rijzen.
1. Voor welke concrete invullingen van het nieuwe statuut leraar-specialist is er door 
scholen gekozen? Kan de minister daar een inkijk in geven?
2. Hoeveel scholen stelden leraar-specialisten aan? Of welk percentage van het 
totaalaantal scholen maakte daarvan gebruik?
3. Het is duidelijk dat er geworsteld wordt door scholen om er een invulling aan te geven. 
Erkent de minister dat en zal hij bijsturen zodat er een kader aangereikt wordt dat 
scholen helpt om het statuut in te vullen? Of eventueel goede voorbeelden delen als 
inspiratie?
4. Ook klinkt de vraag om deze middelen op andere manieren in te zetten, zoals 
bijvoorbeeld als extra uren voor de school. 
Zal de minister dat mogelijk maken?
5. Er was 30 miljoen euro gereserveerd voor deze maatregel. 
Wat is zijn de budgettaire implicaties van dat nieuwe statuut? Is alles aangewend zoals 
de minister begroot had of is er onderbenutting?
6. Als er onderbenutting is van de gereserveerde middelen, hoe zal de minister dat 
aanwenden? Zijn er andere denkpistes die prioritair versterkt zullen worden: 
zijinstromers, professionalisering, aanvangsbegeleiding, ondersteuning van directies, 
enz.?Met dit voorstel zijn het namelijk in de eerste plaats ervaren leerkrachten die 
extra gewaardeerd worden. In de praktijk zien we dat het vooral de jongere starters 
zijn die vaak voortijdig afhaken. Daar lijkt ons een acute nood te zijn voor meer 
ondersteuning en erkenning. Staat daarvoor iets op til? De minister trok met de 
invoering van de leraar-specialist de kaart van professionalisering van enkelingen. Het 
onderwijsveld is al jaren vragende partij om in zijn geheel meer middelen voor de 
professionalisering van leerkrachten te reserveren. Wat zal de minister daaromtrent 
doen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 16 van 3 oktober 2023
van ELISABETH MEULEMAN
Ik kan geen informatie meedelen over personeelsgegevens tijdens het schooljaar zelf. Dit 
zorgt dat de beschikbare data verre van stabiel of representatief zijn, wat het beeld van 
dergelijke gegevens grondig dreigt te verstoren. 
Bovendien is de mogelijkheid om het mandaat van leraar-specialist toe te kennen aan een 
of meer leraren in een basis- of secundaire school amper twee maanden van kracht. Het 
is dan nog veel te vroeg om deze maatregel nu al te evalueren en dus ook om na te denken 
over het al of niet bijsturen ervan. 
De maatregel betreffende het toekennen van een mandaat van leraar-specialist vormt een 
mogelijkheid voor een schoolbestuur in het basis- en secundair onderwijs – dus geen 
verplichting vanuit de overheid maar een beleidsmatige keuze van het schoolbestuur - om 
op basis van specifieke voorwaarden en lokale afspraken en noden het mandaat toe te 
kennen aan een of meer leraren in haar scholen.. 
Naast de leraar-specialist werd in deze legislatuur ook fors geïnvesteerd in 
professionalisering en aanvangsbegeleiding.
De middelen voor aanvangsbegeleiding zijn sinds 1 september 2021 verhoogd in uitvoering 
van een maatregel uit de laatste cao XII. Het gaat om een verhoging met 10 miljoen euro, 
waardoor er in totaal jaarlijks 30 miljoen euro naar aanvangsbegeleiding gaat.
En vanaf dit schooljaar worden zowel in het basis- als in het secundair onderwijs de 
middelen voor professionalisering verhoogd. Hierdoor krijgen scholen meer ruimte om hun 
professionaliseringsbeleid te versterken en hun personeelsleden toe te laten hun expertise 
waar nodig bij te spijkeren. Voor het basisonderwijs gaat het om een verdubbeling van de 
middelen (4 miljoen euro extra) en voor het secundair onderwijs gaat het om een 
verhoging met 50% (3 miljoen euro extra). 
Daarnaast kennen we sinds 1 september 2021 ook nog bijkomende middelen toe voor de 
ondersteuning van de kerntaak van het onderwijzend personeel. Het gaat eveneens om 
een maatregel uit de voormelde cao XII met een budgettaire impact van 51 miljoen euro. 
Hierdoor kan een personeelslid in zijn of haar lesopdracht indien gewenst wat ruimte 
creëren voor professionalisering, vermits die ook deel uitmaakt van die kerntaak.
