title: 'De Vlecht' Waregem - Evaluatie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2045937
thema link: https://www.vlaamsparlement.be/parlementaire-documenten/schriftelijke-vragen/1800531
SCHRIFTELIJKE VRAAG
nr. 603
van BERT MAERTENS
datum: 1 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
'De Vlecht' Waregem  -  Evaluatie
In oktober 2022 werd ‘De Vlecht’ in Waregem geopend. Het verkeer op de expresweg wordt 
vóór de brug over de E17 met verkeerslichten naar de andere weghelft geleid. Na de brug 
kruisen de twee rijrichtingen elkaar opnieuw, zodat iedereen opnieuw op zijn weghelft rijdt. 
Die techniek zorgt ervoor dat het autoverkeer dat de snelweg op wil rijden maar één 
verkeerslicht tegenkomt in plaats van twee. Zo verloopt het verkeer op de expresweg een 
stuk vlotter en zijn ook de fileproblemen op de snelweg opgelost.
1. Is De Vlecht al geëvalueerd?
2. Zijn er significant minder files en worden gevaarlijke situaties op de snelweg 
vermeden?
3. Gebeurden er al auto-ongevallen op of rond de op- en afrit Waregem, sinds de nieuwe 
situatie? Zo ja, graag een overzicht.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 603 van 1 februari 2024
van BERT MAERTENS
1. Er werd een verkeersveiligheidinspectie (tijdens daglicht) uitgevoerd na de realisatie 
van het project en op basis daarvan werden enkele beperkte aanpassingen gedaan aan 
de signalisatie. In oktober 2023 werd in dat kader ook een verkeersonderzoek met 
drones uitgevoerd te Waregem en vergeleken met het drone-onderzoek uit 2022. In 
februari 2024 werd tot slot een verkeersveiligheidsinspectie tijdens de nacht 
uitgevoerd. Het rapport hiervan is nog niet beschikbaar, maar volgens de auditoren 
zijn er geen noemenswaardige vaststellingen te vermelden.
2. De files op de snelweg zijn merkelijk veel minder. Hiermee is de gevaarlijke situatie op 
de snelweg vermeden.
3. Het aantal verkeersongevallen (volgens de geregistreerde data in de ISLP-databank 
politiezone Mira) voor de periode 14 oktober 2022 t.e.m. 5 januari 2024 (07h00) is als 
volgt: 
- 3 verkeersongevallen met stoffelijke schade waarvan 2 t.h.v. kruispunt Expresweg/ 
Flanders Fieldweg
- 2 verkeersongevallen met letsel t.h.v. Expresweg/Flanders Fieldweg
Het kruispunt N382 Expresweg met de Flanders Fieldweg bevindt zich buiten de 
wisselaar ‘De Vlecht’. Een optimalisatie van dit kruispunt, in het bijzonder voor de 
actieve weggebruiker, is in ontwerp. 
