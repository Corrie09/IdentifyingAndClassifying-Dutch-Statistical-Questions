title: Vlaams Woningfonds (VWF) - Dossiers Vlaamse woonlening
thema: Wonen
pdf link: https://docs.vlaamsparlement.be/pfile?id=2020697
thema link: https://www.vlaamsparlement.be/parlementaire-documenten/schriftelijke-vragen/1782550
SCHRIFTELIJKE VRAAG
nr. 69 
van GUY D'HAESELEER
datum: 28 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Vlaams Woningfonds (VWF)  -  Dossiers Vlaamse woonlening 
Het Vlaams Woningfonds (VWF) verstrekt de Vlaamse woonlening aan gezinnen en 
alleenstaanden met een reglementair begrensd inkomen voor de aankoop van een woning, 
het behoud van een woning en eventuele werken aan een woning.
De kredieten van het Vlaams Woningfonds zijn sociale kredieten, en worden gefinancierd 
door de Vlaamse belastingbetaler. Een van de voorwaarden om in aanmerking te komen 
voor de Vlaamse woonlening is de eigendomsvoorwaarde. Indien je een bouwgrond, kavel 
of een andere woning gedeeltelijk in volle eigendom kosteloos hebt verworven of een 
sociale koopwoning aankoopt, dien je binnen het jaar na de akte te voldoen aan de 
onroerende bezitsvoorwaarde. Indien men niet voldoet na een jaar, wordt het krediet 
voortgezet aan een verhoogde rentevoet.
De minister gaf eerder aan dat de wachttijden voor de vele dossiers in dalende lijn zijn.
1. Wat is de gemiddelde wachttijd momenteel voor de behandeling/afwerking van een 
dossier?
2. Kan de minister voor het aantal aanvragen voor een Vlaamse woonlening de cijfers 
opsplitsen naar nationaliteit van de aanvragers (Belg, niet-EU-burger, EU-burger)? 
Graag een overzicht van de laatste vijf jaar en opgesplitst volgens provincie en 
gemeente.
3. Hoeveel kredietnemers voldeden sinds 2018 niet aan de eigendomsvoorwaarde bij het 
verstrekken van het krediet? Hoeveel van die kredietnemers voldeden al dan niet na 
een jaar aan de eigendomsvoorwaarde? Hoeveel kregen een verhoogde rentevoet 
opgelegd? Hoeveel bedroeg die rentevoet? Graag een overzicht, opgesplitst per 
provincie, per gemeente en nationaliteit (Belg, niet-EU-burger, EU-burger).
4. Op welke manier worden eventuele buitenlandse eigendommen gecontroleerd?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 69 van 28 november 2023
van GUY D'HAESELEER
1. In november 2023 bedraagt de gemiddelde doorlooptijd 49 werkdagen vanaf de 
referentiedatum bij het aangaan van de lening tot de datum van het schriftelijk aanbod.
2. U vindt hieronder een opsplitsing terug van het aantal vereffende leningen voor de 
periode 2018 tot en met 31 juli 2021 van het Vlaams Woningfonds volgens hun 
nationaliteit. Voor de periode daarna kan de opsplitsing niet worden gemaakt omdat 
we momenteel geen toegang hebben tot de gegevens in het Rijksregister betreffende 
de nationaliteit (zie antwoord op uw schriftelijke vraag nr. 516).
 2018 2019 2020 2021
BE 1.559 1.656 1.198 1.272
EU 266 248 216 204
niet EU 374 419 329 411
3. Het komt slechts zelden voor dat een ontlener niet voldoet aan de 
eigendomsvoorwaarde bij het verstrekken van het krediet. Er gebeurt een strikte 
opvolging van deze dossiers waarbij wordt nagegaan of de ontlener een jaar na het 
verlijden van de leningsakte voldoet aan de onroerende bezitsvoorwaarde. Uitzonderlijk 
wordt conform de reglementering bij gegronde redenen een bijkomend uitstel van een 
jaar toegekend. Er is tot op heden 1 dossier waarin de voorziene sanctie (toepassen 
van de referentierentevoet bij het aangaan van de lening verhoogd met 2 procent) 
diende te worden doorgevoerd.
4. De kandidaat-ontleners ondertekenen een verklaring op eer. Wanneer zij verklaren een 
onverdeelde buitenlandse eigendom te hebben, wordt een officieel attest waaruit de 
verkoop of schenking ervan blijkt, opgevraagd.
