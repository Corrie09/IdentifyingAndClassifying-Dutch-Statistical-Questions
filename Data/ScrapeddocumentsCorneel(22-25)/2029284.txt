title: Mentaal welzijn kinderen en jongeren - Onderwijsbeleid
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=2029284
thema link: https://www.vlaamsparlement.be/parlementaire-documenten/schriftelijke-vragen/1791934
SCHRIFTELIJKE VRAAG
nr. 222
van BRECHT WARNEZ
datum: 5 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Mentaal welzijn kinderen en jongeren  -  Onderwijsbeleid
Op 7 maart 2023 verscheen het onderzoeksrapport Waddist van De Ambrassade. Daaruit 
blijkt dat het niet goed gaat met het mentaal welzijn van jongeren. Eén op de drie jongeren 
voelt zich niet goed in zijn vel, één op de vijf voelt zich eenzaam en vier op de tien jongeren 
hebben moeite om in slaap te vallen. Hoewel deze bevraging van Waddist slechts aan een 
beperkte groep kinderen en jongeren werd voorgelegd, blijkt uit het feit dat in maart 2021 
23.749 kinderen en jongeren op de wachtlijst stonden om psychologische hulp te 
verkrijgen, de noodzaak om in te zetten op het mentaal welzijn van kinderen en jongeren. 
Een deel van de kinderen en jongeren vindt zelf zijn weg al naar hulp omdat ze een netwerk 
rond zich hebben waarin het gesprek over hun mentaal welzijn kan worden aangegaan. Zij 
kunnen terugvallen op vrienden en familie. Daarentegen is er ook een groep kinderen en 
jongeren, volgens het onderzoek Waddist ongeveer één op de drie, die geen (geschikt) 
netwerk rond zich hebben. Voor deze groep kan de school een aanspreekpunt vormen. 
Binnen de school kan voor die kinderen en jongeren iemand klaar staan waar ze naartoe 
kunnen als ze zich niet goed voelen. Het is echter voor kinderen en jongeren belangrijk 
dat ze weten dat er iemand is die naar hen wil luisteren en bij wie ze terechtkunnen.
1. Erkent de minister de bezorgdheden uit het onderzoek?
2. Welke initiatieven nam de minister ter zake betreffende deze problematiek binnen het 
onderwijs?
3. Welke actoren zijn binnen onderwijs actief rond het mentaal welzijn voor kinderen en 
jongeren? Welke acties ondernemen ze?
4. Wat is de stand van zaken rond eventuele campagnes en sensibilisering rond mentaal 
welzijn voor kinderen en jongeren in de onderwijscontext?
a) Graag een overzicht met vermelding van de projecten, de doelgroep, het aantal 
bereikte kinderen en jongeren, de timing en het budget.
b) Hoe werden deze projecten geëvalueerd?
c) Welke actoren werden betrokken bij de evaluatie?
d) Wat zijn, voor de minister, de belangrijkste conclusies?
5. Welke verdere maatregelen staan gepland in deze context? Wat zijn daarvoor het plan 
van aanpak, de timing en de begroting?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 222 van 5 januari 2024
van BRECHT WARNEZ
Ik erken de bezorgdheden over het mentaal welzijn van kinderen en jongeren die in het 
onderzoek naar voren komen. 
Via het decreet op leerlingenbegeleiding en de onderwijsdoelen hebben zowel scholen als 
Centra voor Leerlingenbegeleiding (CLB’s) een opdracht om bij te dragen aan het mentaal 
welzijn van kinderen en jongeren. Daarbij is er zowel aandacht voor de leerprestaties als 
voor de fysieke, sociale en mentale ontwikkeling van de kinderen en jongeren. Om 
tegemoet te komen aan de grotere hulpvraag heb ik onder meer:
-extra middelen voorzien voor de reguliere taken van de CLB’s;
-geïnvesteerd in CLBch@t waardoor kinderen en jongeren op een laagdrempelige 
manier bij CLB’s terecht kunnen;
-bijkomend budget voorzien zodat een versnelde implementatie van de blended 
hulpverlening mogelijk worden;
-Appwel ter beschikking gesteld van scholen, die hen toelaat om het schools 
welbevinden van hun leerlingen op te volgen en maatregelen te nemen. 
-In de recent afgesloten nieuwe beheersovereenkomst met de Vlaamse 
Scholierenkoepel afspraken gemaakt over het versterken van het mentaal welzijn 
bij scholieren, en dit boven op het project van de Conflixers.
Heel wat CLB’s zijn ingestapt in de RIZIV-conventie “Psychologische zorg in de eerste lijn 
via netwerken Geestelijke Gezondheid en lokale multidisciplinaire 
samenwerkingsverbanden”. Ze kunnen hierbij - in samenwerking met het Netwerk 
Geestelijke Gezondheidszorg van hun regio - ondersteunende klassikale sessies 
organiseren op school, om op de algemene veerkracht van kinderen en jongeren te werken. 
Die klassikale sessies zijn gratis. Het aanbod kan er komen op indicatie van het CLB of op 
vraag van de school. 
Daarnaast werken CLB's met de tool ‘Gezond leven, check het even’, een tool die toelaat 
te polsen naar het welbevinden van kinderen en jongeren en indien wenselijk nog 
bijkomende maatregelen te nemen. 
Bovendien worden tools die door experten gezondheid voor scholen worden ontwikkeld via 
de communicatiekanalen van het Departement Onderwijs en Vorming aan scholen mee 
bekend gemaakt en verspreid.  
