title: Omleidingsweg N71 Pelt - Nieuwe studie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062478
thema link: https://www.vlaamsparlement.be/parlementaire-documenten/schriftelijke-vragen/1818286
SCHRIFTELIJKE VRAAG
nr. 834
van RITA MOORS
datum: 9 april 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Omleidingsweg N71 Pelt  -  Nieuwe studie
Op 20 november 2023 stuurde het gemeentebestuur van Pelt een schrijven aan de 
Vlaamse minister van Mobiliteit en Openbare Werken Lydia Peeters met de vraag om voor 
de nieuwe studie naar de omleidingsweg in Pelt alle alternatieve tracés, ook die noordelijk 
van de spoorlijn 19 liggen, te onderzoeken.
Verder informeerde het gemeentebestuur de minister ervan een procedure bij de Raad van 
State te hebben ingeleid tegen de bescherming van de Holen als cultuurhistorisch 
landschap. 
In het antwoord van de Vlaamse minister van Mobiliteit en Openbare Werken Lydia Peeters 
op het schrijven van het gemeentebestuur van Pelt van 20 november 2023 staat het 
volgende geschreven: “Er is dan ook geen bezwaar om verder onderzoek te voeren naar 
deze verbinding, maar omwille van de historiek van het dossier en de gewijzigde 
maatschappelijke en procedurele realiteit, lijkt het weinig waarschijnlijk dat het tracé ten 
noorden van de spoorlijn 19 een realistische kans maakt op uitvoering. Om die reden 
besprak AWV enkele meer pragmatische voorstellen onder spoorlijn 19, ook ingegeven 
vanuit de taakstelling om verkeersveiligheid en -leefbaarheid op de bestaande doortocht 
op middellange termijn te verhogen.”
Verder vroeg de minister aan het Agentschap Wegen en Verkeer in overleg te gaan met de 
verschillende actoren om te kijken op welke wijze al deze vraagstukken in het verdere 
studietraject kunnen worden opgenomen.
In het ontwerp investeringsprogramma van 2024 werd ook een bedrag hernomen voor de 
studie zodat die kan worden aanbesteed wanneer er een akkoord kan gevonden worden 
over de scope van de opdracht.
1. Wat is de stand van zaken in het MER-onderzoek van de omleidingsweg N71 in Pelt? 
Werd er al een akkoord gevonden over de scope van de opdracht? Werd die opdracht 
al aanbesteed?
2. Werd er beslist om de tracés ten noorden van de spoorlijn 19 ook in de scope op te 
nemen? Zo ja, om welke reden?
3. Wat is de stand van zaken van de procedure bij de Raad van Stage tegen de 
bescherming als cultuurhistorisch landschap van de Holen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 834 van 9 april 2024
van RITA MOORS
1. Het bestek voor de MER-studie is in voorbereiding i.s.m. het departement Omgeving 
en de gemeente Pelt. Het is de bedoeling om dit bestek in 2024 aan te besteden.  
2. In de studie zullen alle opties worden meegenomen, dus ook de tracés ten noorden 
van de spoorlijn 19, dit op specifieke vraag vanuit de gemeente Pelt om het meest 
haalbare tracé te kunnen detecteren. Het is meest aangewezen om maximaal alle 
alternatieven op hun effecten te beoordelen, zodat er later niet kan aangekaart worden 
dat een tracé dat niet in de MER werd meegenomen, mogelijk toch beter was.  
3. De procedure bij de Raad van State tegen de bescherming als cultuurhistorisch 
landschap van de Holen is een gemeentelijke aangelegenheid. De exacte stand van 
zaken is mij verder niet bekend.
