title: Energieprestatiecertificaten voor scholen - Stand van zaken
thema: Energie
Onderwijs en Vorming
pdf link: https://docs.vlaamsparlement.be/pfile?id=2020272
thema link: https://www.vlaamsparlement.be/parlementaire-documenten/schriftelijke-vragen/1783300
SCHRIFTELIJKE VRAAG
nr. 159
van LOES VANDROMME
datum: 29 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Energieprestatiecertificaten voor scholen  -  Stand van zaken
Vanaf 1 januari 2024 moeten alle gebouweenheden van publieke gebouwen en 
overheidsgebouwen beschikken over een energieprestatiecertificaat voor niet-residentiële 
gebouwen (EPC NR).
Ook onderwijsinstellingen vallen onder de term ‘publieke gebouwen’, waardoor hun huidige 
energieprestatiecertificaat publieke gebouwen (EPC publiek) niet langer gebruikt kan 
worden om aan de verplichtingen voor publieke gebouwen te voldoen.
Dat EPC NR moet opgemaakt worden door een energiedeskundige type D die de 
oorspronkelijke energiedeskundige type C (EPC publiek) vervangt. Bovendien moet het 
nieuwe EPC NR elke vijf jaar vernieuwd worden in vergelijking met het huidige EPC publiek, 
dat maar om de tien jaar vernieuwd moest worden. 
Er zullen de komende periode dus massaal veel energieprestatiecertificaten voor niet-
residentiële gebouwen afgeleverd moeten worden voor de scholen.
Naast het feit dat er een tekort is aan gekwalificeerde energiedeskundigen type D die 
dergelijke certificaten kunnen afleveren, gaat het ook om een behoorlijk dure 
aangelegenheid: we spreken over een kostprijs van 1 euro/m², wat met de huidige 
schoolinfrastructuur dus snel kan oplopen.
1. Had de minister al overleg over het dossier met zijn collega-minister Demir?
2. Werd berekend wat het behalen en vernieuwen van de energieprestatiecertificaten de 
scholen extra zal kosten? Zo ja, wat is die kostprijs?
3. In haar antwoord op mijn vraag om uitleg aan minister Demir gaf die aan dat 360 
scholen ondertussen al over een EPC NR beschikken.
In welke ondersteuning zal de minister voorzien voor scholen die nog niet in orde zijn?
4. Minister Demir beloofde snel aan tafel te gaan zitten met de onderwijsverstrekkers om 
tot mogelijke oplossingen te komen.
Welke elementen en voorstellen zal minister Weyts in dat overleg inbrengen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 159 van 29 november 2023
van LOES VANDROMME
De onderwijsadministratie heeft de scholen al geruime tijd geïnformeerd over de 
verplichting om te beschikken over een EPC NR. Hier blijft ze alvast op inzetten.
De prijs voor een energie prestatiecertificaat is afhankelijk van de grootte van het gebouw 
en van het feit of hiervoor naar de markt wordt gegaan of dat een eigen medewerker het 
EPC NR rapport kan opstellen. In dat laatste geval is de kost zeer beperkt.
Eind november vond een overleg plaats met het kabinet van minister Demir waarbij de 
vertegenwoordigers van GO!, KOV, OVSG en POV hun vragen en bezorgdheden hebben 
geuit. 
