title: Gelijkekansen- en integratiebeleid - Aanvragen projectsubsidie
thema: Gelijke kansen
Integratie en Inburgering
pdf link: https://docs.vlaamsparlement.be/pfile?id=2012037
thema link: https://www.vlaamsparlement.be/parlementaire-documenten/schriftelijke-vragen/1775801
SCHRIFTELIJKE VRAAG
nr. 45
van BRECHT WARNEZ
datum: 26 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Gelijkekansen- en integratiebeleid  -  Aanvragen projectsubsidie
Sinds 2020 kunnen lokale besturen en organisaties uit het middenveld tweemaal per jaar 
een subsidieaanvraag indienen met het oog op creatieve en frisse projectideeën die het 
gelijkekansen- en integratiebeleid ondersteunen. 
Het beleid is daarbij op zoek naar goede praktijken die toepasbaar zijn in een bredere 
beleidscontext en projecten die een lacune in de beleidsuitvoering aanpakken. 
In 2023 ging de tweede projectoproep (in oktober) echter niet door en vond dus enkel een 
projectoproep in mei plaats. 
Gelieve alle gegevens beschikbaar te stellen in Excel.
1. Hoeveel ingediende subsidiedossiers waren er in 2023?
a) Graag een overzicht per provincie.
b) Graag een overzicht per indiener (organisaties, lokale besturen...).
2. Is de minister tevreden over het aantal subsidieaanvragen?
3. Kan de minister een overzicht geven van het aantal goedgekeurde subsidiedossiers 
met bijhorende budgetten?
a) Graag een overzicht per provincie.
b) Voor West-Vlaanderen graag een overzicht per gemeente.
c) Voor de West-Vlaamse projecten graag een korte beschrijving van elk project.
d) Graag een overzicht per indiener (organisaties, lokale besturen...).
e) Graag een overzicht per beleidsprioriteit.
4. Beschikt de minister over de voornaamste redenen van afwijzing?
a) Wat zijn de belangrijkste redenen van afwijzing?
b) Graag een overzicht van de geweigerde West-Vlaamse aanvragen met per 
gemeente een opgave van de reden van weigering.
5. Ziet de minister een daling of een stijging in het aantal aanvragen ten opzichte van 
vorige projectoproepen? 
a) Wat is volgens de minister de oorzaak van de daling/stijging/stagnatie?
b) Hoe beoordeelt de minister de daling/stijging/stagnatie? Vindt de minister de 
evolutie positief of negatief?
6. Ziet de minister een daling of een stijging in het aantal goedgekeurde subsidiedossiers?
a) Wat is volgens de minister de oorzaak van de daling/stijging/stagnatie?
b) Hoe beoordeelt de minister de daling/stijging/stagnatie? Vindt de minister de 
evolutie positief of negatief?
7. Wat is het totaalbudget dat besteed werd aan de subsidie? Acht de minister het budget 
voldoende?
8. Is de minister tevreden met de geografische spreiding van de aanvragen? 
9. Zijn er al projecten van vorige edities van de projectoproep die hun voorschotten 
hebben moeten teruggeven wegens het feit dat er geen (tijdige) eindafrekening is 
ingediend of het project niet of slechts gedeeltelijk is uitgevoerd? Zo ja, graag een 
overzicht van deze projecten, met...
a) opgave van de indiener,
b) een korte beschrijving van het project,
c) de reden van terugvordering.
10. Kan de minister aangeven op welke manier de goede praktijken die toepasbaar zijn in 
een bredere beleidscontext en projecten die een lacune in de beleidsuitvoering 
aanpakken…
a) bestendigd worden;
b) gedeeld worden met andere besturen of verenigingen?
c) Kan de minister daarnaast aangeven op welke manier het multiplicator-effect 
bewaakt wordt?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 45 van 26 oktober 2023
van BRECHT WARNEZ aan BART SOMERS
1. In 2023 werden er 29 subsidiedossiers ingediend. 
Zie bijlage voor de antwoorden op vragen a) en b). 
2. Elke projectronde opnieuw krijgen we meer aanvragen dan het budget toelaat. We 
ervaren bij indienende partners veel interesse en enthousiasme over de projectrondes. 
Helaas kunnen we niet alle subsidiedossiers betoelagen. 
3. Zie bijlage voor vragen a), d) en e).
In 2023 werden geen projecten uit de provincie West-Vlaanderen goedgekeurd. 
4. a) Of een subsidie wordt verleend en de grootte van het toegekende bedrag zijn 
afhankelijk van de beschikbare middelen en van de kwaliteit van de aanvraag. Dit 
wordt bekeken in verhouding tot alle aanvragen die in dezelfde subsidieronde 
ingediend zijn. 
In de ‘Subsidiegids projecten Gelijkekansenbeleid 2020-2024’ worden de inhoudelijke 
prioriteiten vastgelegd, evenals een aantal elementen meegegeven die bijdragen tot 
een positieve beoordeling:
•Het innovatieve karakter (op het vlak van aanpak, inhoud en/of vorm);
•De mate waarin en wijze waarop het project bijdraagt tot de operationalisering 
van de beleidsprioriteiten;
•De mate waarin het projectvoorstel, in al zijn facetten, doordacht en 
onderbouwd is uitgewerkt; 
•De realistische begroting. 
De meest voorkomende reden waarom een projectaanvraag een negatieve 
beoordeling krijgt, ligt in het feit dat de projectaanpak niet voldoende sterk is 
uitgewerkt: de beoogde resultaten zijn niet scherp gesteld, het plan van aanpak is 
onvoldoende uitgewerkt, of er wordt niet voorzien in een duurzame implementatie 
na afloop van het project. Andere redenen zijn dat het project niet voldoende inspeelt 
op de beleidsdoelstellingen van het gelijkekansenbeleid, niet innovatief is omdat het 
inzet op reguliere werking die al bestaat binnen de organisatie (vb. toegankelijk 
maken van de eigen dienstverlening), of dat de gevraagde middelen niet in 
verhouding staan tot de beoogde doelstellingen en resultaten. 
b) Zie bijlage
5. Gemiddeld ontvangt het Agentschap Binnenlands Bestuur, verdeeld over de beide 
subsidierondes van het gelijkekansenbeleid, een 40 à 50 subsidieaanvragen per jaar. 
2021 was een uitzonderlijk jaar omwille van de twee bijkomende projectoproepen 
‘Inclusief Samenleven’ en ‘Gedeeld Ouderschap’, waar respectievelijk 75 en 22 
projectaanvragen op werden ingediend. 
Het is duidelijk dat een gerichte bekendmaking in het kader van een oproep meer 
aanvragen genereert. Gezien de beleidskredieten van Gelijke Kansen beperkt zijn, is het 
vooral belangrijk dat er inhoudelijk sterke en innovatieve projectvoorstellen worden 
ingediend, die bijdragen tot de realisatie van de beleidsdoelstellingen. Dat is 
belangrijker dan het aantal aanvragen op zich. 
6. Op de beleidskredieten van Gelijke Kansen wordt jaarlijks ongeveer 600.000 euro 
gereserveerd voor projectsubsidies. Het aantal goedgekeurde subsidieaanvragen hangt 
samen met de grootorde van toegekende bedragen. Wanneer er meer projecten een 
subsidie krijgen dan een ander jaar, gaat het dus om projecten met een kleiner budget.
7. In 2023 werd een totaalbedrag van maximaal 587.196 euro vastgelegd voor 
subsidieprojecten in het kader van projectfinanciering van Gelijke Kansen. Het 
gelijkekansenbeleid kan slechts projecten toekennen binnen de te besteden 
beleidskredieten. 
8. Zoals u in de bijlage kan lezen, ligt het merendeel van de ingediende subsidieaanvragen 
in 2023 in de provincies Vlaams-Brabant en Antwerpen. Qua geografische spreiding is 
er geen trend vast te stellen. Er is ook geen oorzaak vast te stellen waarom het ene 
jaar meer aanvragen komen uit de ene dan wel de andere provincie. 
9. Zie bijlage.
10. De verduurzaming van de projectresultaten staat centraal in de beoordeling van de 
ingediende projecten, voor zover het niet gaat over puur evenementiele 
projectfinanciering, waar dat niet altijd evident is. Indieners moeten in hun aanvraag 
aangeven hoe ze na afloop van de projectfinanciering de resultaten zullen integreren in 
de basiswerking van de organisatie, of hoe ze de tools uit het project zullen 
dissemineren. Organisaties die daar onvoldoende oog voor hebben worden negatief 
beoordeeld. 
Daar waar eindproducten van projecten interessant voor lokale besturen worden ze 
gedeeld via het lerend netwerk of de nieuwsbrief Gelijke Kansen. 
Wat betreft het bewaken van het multiplicator-effect zorgen we ervoor dat projecten en 
hun uitkomsten worden bekendgemaakt, bijv. via de website of sociale media. Daar 
waar relevant wordt een eindconferentie georganiseerd, vb. naar aanleiding van het 
project van Plan International rond grensoverschrijdend gedrag in de publieke ruimte 
op 24/11/2023 of het Congres over vaders naar aanleiding van de projectoproep rond 
Gedeeld Ouderschap op 16/11/2023. 
BIJLAGE
Overzicht projectsubsidies
