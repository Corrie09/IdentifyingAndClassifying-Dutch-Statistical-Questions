title: Audit Vlaanderen - Forensische audits
thema: Lokale overheden en Binnenlands bestuur
Vlaamse administratie
pdf link: https://docs.vlaamsparlement.be/pfile?id=2043652
thema link: https://www.vlaamsparlement.be/parlementaire-documenten/schriftelijke-vragen/1800216
SCHRIFTELIJKE VRAAG
nr. 132
van BRECHT WARNEZ
datum: 1 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Audit Vlaanderen  -  Forensische audits
Audit Vlaanderen verricht heel wat onderzoek. De verschillende thema-audits die de 
organisatie uitvoert, bevatten telkens heel wat aanbevelingen waarmee de lokale besturen 
aan de slag kunnen om hun organisatie verder te optimaliseren. Zo werden onder meer 
audits uitgevoerd m.b.t.:
- een zelfevaluatie-instrument over de uitvoerende technische diensten;
- de opvolging verzelfstandigde en verbonden entiteiten;
- IT-beveiliging;
- thema-audit Omgevingsvergunningen;
-  ….
Maar de organisatie voert dus forensische audits uit. Een dergelijke audit onderzoekt 
specifiek of er fraude is in een bepaalde organisatie en wordt uitgevoerd na een melding 
of een aanwijzing bij een audit of bij toezicht. In de gedachtewisseling werd aangegeven 
dat onregelmatigheden die tot de opstart van een forensische audit kunnen leiden, 
handelingen zijn die ofwel:
- mogelijk straf- of tuchtrechtelijk vervolgbaar zijn;
- gesteld zijn door of met mogelijke betrokkenheid van:
o een personeelslid van een entiteit behorende tot het audituniversum van Audit 
Vlaanderen;
o een politiek mandataris van een lokaal bestuur dat tot het audituniversum van Audit 
Vlaanderen behoort;
- gesteld zijn met de intentie om zichzelf of anderen te bevoordelen op welke wijze ook 
(moreel, financieel …).
Het auditrapport wordt bezorgd aan de Centrale Dienst voor de Bestrijding van de Corruptie 
of aan het parket wanneer strafrechtelijke inbreuken aan het licht komen. Uit het antwoord 
van de minister bleek dat er sinds 2014 al 82 audits werden opgestart. Van die 82 waren 
er toen nog 7 aan de gang. 
Dit is een opvolgvraag van mijn schriftelijke vraag nr. 172 van 2 februari 2023 aan 
toenmalig bevoegd minister Somers.
Graag de gegevens in Excel weergeven.
1. a) Hoeveel forensische audits werden naar de Centrale Dienst voor de Bestrijding van 
de Corruptie of naar het parket gestuurd (in absolute en procentuele cijfers)? 
Graag een overzicht per jaar sinds 2014 en per aantal inwoners van de gemeente 
(0-10.000, 10.000-20.000, 20.000-35.000, 35.000-50.000 en 50.000+).
b) Merkt de minister een verband tussen het aantal forensische audits en het 
inwonersaantal?
2. Hoeveel forensische audits gingen over onregelmatigheden die gesteld zijn door een 
politiek mandataris? Hoeveel daarvan werden naar de Centrale Dienst voor de 
Bestrijding van de Corruptie of naar het parket gestuurd (in absolute en procentuele 
cijfers)? Graag een overzicht per provincie, per jaar sinds 2014 en per aantal inwoners 
van de gemeente (0-10.000, 10.000-20.000, 20.000-35.000, 35.000-50.000 en 
50.000+).
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 132 van 1 februari 2024
van BRECHT WARNEZ
1. a) Audit Vlaanderen startte sinds 2014 90 forensische audits op bij de lokale besturen. 
Op 31/12/2023 waren 4 ervan nog lopende. De overige 86 forensische audits werden 
afgerond en resulteerden in de oplevering van een forensische auditrapport. Van deze 
forensische auditrapporten bezorgde Audit Vlaanderen 52 rapporten (60%) aan de 
Centrale Dienst voor de Bestrijding van Corruptie (CDBC). 
In het eerste tabblad van het Excel document in bijlage vindt u de cijfers per jaar en 
per inwonersaantal van de betrokken lokale besturen. 
b) De opsplitsing van het aantal forensische auditrapporten dat werd bezorgd aan de 
CDBC over de categorieën “aantal inwoners van een gemeente”, resulteert in een 
eerder klein absoluut aantal forensische audits per categorie. Op basis van een 
dergelijke beperkte dataset is het niet mogelijk een statistisch significante uitspraak 
te doen over een al dan niet aanwezig verband tussen het inwonersaantal van een 
gemeente en de uitvoering van een forensische audit. 
2. 28 van de 86 forensische audits hadden betrekking op onregelmatigheden, waarbij een 
politiek mandataris rechtstreeks of onrechtstreeks en in mindere of meerdere mate 
betrokken was. Audit Vlaanderen bezorgde 19 van deze forensische auditrapporten 
(68%) aan de CDBC. 
In het tweede tabblad van het Excel document in bijlage vindt u afzonderlijk de cijfers 
per jaar, respectievelijk per provincie en per inwonersaantal van de betrokken lokale 
besturen. 
BIJLAGE
Cijfergegevens
