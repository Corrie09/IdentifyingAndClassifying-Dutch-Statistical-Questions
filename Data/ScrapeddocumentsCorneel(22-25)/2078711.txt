title: Lokale besturen - Organisatie
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2078711
thema link: https://www.vlaamsparlement.be/parlementaire-documenten/schriftelijke-vragen/1833041
SCHRIFTELIJKE VRAAG
nr. 3
van KELLY VAN TENDELOO
datum: 10 oktober 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
Lokale besturen  -  Organisatie
Lokale besturen zijn de motor van ons land, als politiek niveau staan zij het dichtst bij de 
burger en genieten zij het hoogste politieke vertrouwen. Door de professionalisering en 
onze steeds ingewikkelder wordende maatschappij hebben lokale besturen nu meer dan 
ooit nood aan daad en slagkracht en wordt de te besteden tijd het best zo efficiënt mogelijk 
ingezet.
De integratie van OCMW en gemeente was een sterke trigger om processen efficiënter te 
maken en de politieke mandaten beter te stroomlijnen.
In het nieuwe regeerakkoord kunnen we lezen dat het de ambitie is van deze regering om 
nog verder op dit elan door te gaan en een vermindering door te voeren op de lokale 
mandaten en de delegatiebevoegdheid van het college van burgemeester en schepenen te 
beperken in het voordeel van de gemeenteraden.
1. Aan welke vermindering van mandaten wordt er gedacht en op welke manier leidt dat 
tot efficiëntere en slagkrachtige openbare lokale besturen?
2. Welke delegatiebevoegdheden worden in overweging genomen om terug te schroeven 
en zo de gemeenteraden meer daadkracht te geven?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
ANTWOORD
op vraag nr. 3 van 10 oktober 2024
van KELLY VAN TENDELOO
1. De vermindering van het aantal lokale mandaten wordt gerealiseerd wanneer 
gemeenten het initiatief nemen om vrijwillig te fusioneren en effectief worden 
samengevoegd bij decreet. Een samenvoeging van gemeenten gaat altijd gepaard met 
een vermindering van het aantal lokale mandaten omdat er in grotere gemeenten 
minder raadsleden zijn in verhouding tot het aantal inwoners dan in kleinere gemeenten. 
Hetzelfde geldt voor het maximum aantal schepenen (zij het dat hier een tijdelijke – 
voor de twee bestuursperiodes volgend op de samenvoeging – verhoging van het 
maximum aantal schepenen mogelijk is). De Vlaamse Regering zet het stimulerend 
beleid van de vorige regeerperiodes rond vrijwillige fusies verder. Schaalvergroting door 
fusie kan immers een antwoord bieden op een gebrek aan lokale bestuurskracht.
2. De Vlaamse Regering heeft de ambitie om de rol van de gemeenteraad in de lokale 
beleidsvoering verder te versterken. In eerste instantie onderzoeken we hiertoe hoe een 
te ruime delegatie van bevoegdheden aan het college van burgemeester en schepenen 
kan worden beperkt. Dit maakt dus het voorwerp uit van verder onderzoek. 
