title: Onderzoekers - Carrière als ondernemer
thema: Economie
Wetenschap en Innovatie
pdf link: https://docs.vlaamsparlement.be/pfile?id=2007112
thema link: https://www.vlaamsparlement.be/parlementaire-documenten/schriftelijke-vragen/1773264
SCHRIFTELIJKE VRAAG
nr. 36
van STIJN DE ROO
datum: 19 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Onderzoekers  -  Carrière als ondernemer
Niet elke onderzoeker is haar/zijn hele carrière tewerkgesteld in een universiteit, 
hogeschool of onderzoekscentrum.
Carrièreopportuniteiten voor onderzoekers zijn nodig en dat zowel in de publieke sector, 
de private sector, de ondernemerssector als in spin-offs.
1. Kan de minister een overzicht bezorgen van het aantal doctorandi/onderzoekers dat 
aan ondernemen denkt en/of stappen zet om te ondernemen? Graag een overzicht per 
jaar voor 2019, 2020, 2021, 2022 en 2023 tot nog toe, met vermelding van de sector.
2. Kan de minister een overzicht bezorgen van het aantal spin-offs dat de laatste 3 jaar 
gecreëerd is in Vlaanderen? Graag een overzicht per jaar, met vermelding van de 
sector. 
JO BROUNS
vlaams minister van economie, innovatie, werk, sociale economie en landbouw
ANTWOORD 
op vraag nr. 36 van 19 oktober 2023
van STIJN DE ROO
1. Ik kan u melden dat er in Vlaanderen meerdere doctorandi en onderzoekers van onze 
universiteiten en hogescholen er niet alleen aan denken, maar ook effectief stappen 
zetten om te ondernemen en ondernemer te worden. 
Vanuit mijn beleid wordt ondernemerschap bij doctorandi en onderzoekers 
gestimuleerd en ondersteund via diverse subsidiemaatregelen waaronder vormingen 
via het programma Omkadering Jonge Onderzoekers (OJO) voor universiteiten, 
vorming en expertise via de cofinanciering van de interfaceactiviteiten bij de Kennis-
en Techtransferdiensten voor de associaties en Input-Output-opleidingen voor de 
hogescholen. Daarnaast laat het FWO-aspirantenmandaat sinds 2019 toe dat men 
tijdens de jaren van doctoraatsonderzoek reeds de eerste stappen in ondernemerschap 
zet. Ook de via VLAIO ondersteunde eco-systemen ‘student-ondernemer’ in de 
verschillende studentensteden dragen bij tot de doelstelling om onderzoekers de stap 
naar ondernemerschap te laten zetten. 
Echter een volledig exhaustief overzicht van alle instellingen samen, per jaar voor 
2019, 2020, 2021, 2022 en 2023 en vermelding van de sector is niet ter beschikking.    
Bij het universiteitspersoneel worden de intenties tot ondernemerschap opgevolgd via 
periodieke bevragingen. ECOOM heeft in 2018 gepeild naar de gedachte bij doctorandi 
om ondernemer te worden, via de “Survey of junior researchers”: 14% antwoordde 
positief op de vraag “Heeft u interesse om in de toekomst zelfstandige in hoofdberoep 
te worden”? en 34% bij “verruimd naar zelfstandige in bijberoep”. “Zelfstandige” is 
ruim, ook de vrije beroepen advocaten, dokters, psychologen, etc. vallen hieronder. 
In de recente ECOOM bevraging 2023, werden de vragen over ondernemerschap nog 
verder uitgebreid; de resultaten worden momenteel verwerkt en zijn nog niet ter 
beschikking. 
Daarnaast volgen meerdere universiteiten en het FWO de intenties van hun 
onderzoekers op via exitbevragingen. 
Zo gaf bij de VUB 22,3% van de bevraagden in 2023, aan na het behalen van een 
doctoraat als ondernemer of zelfstandige van start te willen gaan.
Verder hebben de vijf TTO’s van de associaties een inschatting gemaakt op basis van 
data die ze monitoren, echter niet op een uniforme wijze over de verschillende 
kennisinstellingen heen. 
JaarAanmeldingen
potentieel 
valoriseerbare 
projectenDeelname
trainingen
gericht op 
valorisatie
2019 425 413
2020 420 413
2021 450 651
2022 493 683
2023* 306 550
*data tot 1 november 2023. 
De 1ste kolom betreft het aantal aanmeldingen van valoriseerbare technologie of 
knowhow. (Cfr artikel IV.48 van de Codex Hoger Onderwijs: onderzoekers zijn 
verplicht om hun vindingen kenbaar te maken aan de daartoe bevoegde dienst, nl. de 
respectievelijke TTO’s aan onze universiteiten.) Deze aanmelding betreft meestal het 
werk van een team en de aanmelder is meestal een professor of een senior 
onderzoeker. De cijfers zijn het aantal aanmeldingen dus niet het aantal 
daadwerkelijke personen die betrokken zijn. Deze aangemelde vindingen kunnen 
mogelijk gevaloriseerd worden als een spin-off, een licentie naar een bestaand bedrijf 
of als een intern platform binnen de universiteit dat kan samenwerken met de 
industrie. Echter vele aanmeldingen bevinden zich nog in een zeer vroeg stadium en/of 
blijken uiteindelijk niet valoriseerbaar. Deze cijfers zijn een onderschatting van het 
aantal doctorandi/onderzoekers dat aan ondernemen denkt en/of stappen zet om te 
ondernemen. 
De 2de kolom betreft het aantal deelnemers aan trainingen gericht op valorisatie. De 
TTO’s richten trainingen in om ondernemerszin te stimuleren in de ruimste betekenis 
(octrooien, spin-offs, samenwerking met industrie, licenties, op valorisatiegerichte 
financiering aantrekken…). Het betreft enkel doctorandi/onderzoekers die deelnemen, 
geen master of bachelor studenten die onder student-ondernemerschap vallen. Het is 
tevens een onderschatting van het aantal doctorandi/onderzoekers dat aan 
ondernemen denkt vermits er ook initiatieven voor opleidingen zijn binnen de 
faculteiten en veel ad hoc initiatieven die niet meegeteld werden.
2. In de periode 2020, 2021, 2022 en huidig 2023 zijn er 107 spin-offs gecreëerd in 
Vlaanderen door universiteiten, hogescholen en strategische onderzoekscentra. 
Hiervan werden er 3 spin-offs door de hogescholen opgericht. Er zijn 13 spin-offs die 
opgericht zijn in samenwerking met andere entiteiten. Bij 31 spin-offs waren de SOC’s 
betrokken waarvan 16 spin-offs enkel een SOC. De universiteiten waren bij 88 spin-
offs betrokken waarvan 73 enkel de universiteiten. 
