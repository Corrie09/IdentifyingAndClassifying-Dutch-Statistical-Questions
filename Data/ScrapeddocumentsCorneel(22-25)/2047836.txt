title: Scheldebrug Antwerpen - Nautische bedrijven
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2047836
thema link: https://www.vlaamsparlement.be/parlementaire-documenten/schriftelijke-vragen/1803161
SCHRIFTELIJKE VRAAG
nr. 665
van ORRY VAN DE WAUWER
datum: 9 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Scheldebrug Antwerpen  -  Nautische bedrijven
De Scheldebrug is een van de achttien leefbaarheidsprojecten die gekozen werden binnen 
het Oosterweeldossier. Eind 2023 keurden de raad van bestuur van De Vlaamse Waterweg 
(DVW) en het college van burgemeester en schepenen van de stad Antwerpen de 
selectieleidraad voor de aanbesteding van de fiets- en wandelbrug over de Schelde in 
Antwerpen goed. Die beslissing markeert het officiële startschot voor de 
aanbestedingsprocedure, waarbij met een Europese aanbesteding naar kwalitatieve 
bouwteams wordt gezocht voor het ontwerp, de bouw en het onderhoud van de brug. 
Ik toonde me doorheen de procedure voor de keuze voor een Scheldebrug als koele 
minnaar van het project Ook de nautische wereld plaatste veel vraagtekens bij de 
haalbaarheid, efficiëntie en wenselijkheid van de gekozen brugvariant over de Schelde. 
Fietsers plaatsen vraagtekens bij de functionaliteit van een hefbrug die meermaals per dag 
voor langere periodes openstaat. Bedrijven stroomopwaarts op de Schelde plaatsen 
vraagtekens bij wat de barrière voor hen betekent, en welke meerkosten het meebrengt 
wegens wachttijden en door het verplicht gebruik van beloodsing en een passage met 
sleepboten. Deze economisch nadelige kosten blijken op 1.072.300 euro te liggen. 
1. Welke verdere gesprekken met stakeholders werden gevoerd? Werden inmiddels alle 
bezorgdheden van bedrijven en nautische spelers opgelost? Kan een overzicht gegeven 
worden van welke gesprekken werden gevoerd met welke stakeholders, en wat 
daarvan de concrete uitkomsten zijn?
2. Wat betreft de watergebonden bedrijven die stroomopwaarts aan de Schelde liggen: 
kan verzekerd worden dat hun geen meerkost aangerekend zal worden voor de 
nautische bescherming?
3. Welke concrete kosten moeten worden vooropgesteld om de nautische passage van 
schepen langs de Scheldebrug te verzekeren? Wordt de financiering van al die kosten 
mee opgenomen in de DBM-constructie?
4. Kan meer duiding gegeven worden over de 1.072.300 euro nadelige economische 
kosten waarvan sprake? Zijn dat jaarlijks recurrente kosten? In welk deel van die 
kosten wordt door de overheid voorzien, welk deel wordt op de bedrijven in kwestie 
verhaald?
5. Kan een overzicht gegeven worden van hoeveel meerkosten er per betrokken bedrijf 
geraamd worden voor hun nautische transporten? Welke kosten worden op die 
bedrijven verhaald?
6. Kan een overzicht gegeven worden van welke hinder en tijdverlies er per betrokken 
bedrijf geraamd wordt voor hun nautische transporten? Wordt die hinder en tijdverlies 
op een of andere manier gecompenseerd?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 665 van 9 februari 2024
van ORRY VAN DE WAUWER
1. Samengevat kunnen we het participatieproces om te komen tot een gedragen bestek 
als volgt samenvatten:
- Met de nautische partijen werden in 2023 verschillende werkgroepen 
georganiseerd om het bestek verder uit te werken. 
- Rond het aspect fiets werden samen met de betrokken stakeholders in 2023 twee 
werkgroepen georganiseerd.
- Ter afsluiting van het participatieproces werden in het najaar (met name in 
september en december) twee finale werkbanken georganiseerd. Tijdens deze 
momenten werd teruggekoppeld over de werkzaamheden van het voorbije jaar en 
werd het gedragen set aan ontwerp- en randvoorwaarden die werden opgenomen 
in het bestek, in grote lijnen overlopen te finale feedback.
- Daarnaast wordt op korte termijn een werkgroep tussen De Vlaamse Waterweg 
nv (DVW) en MDK opgericht om:
ode operationele aspecten van de Scheepvaartbegeleiding (VTS), voor te 
bereiden en te implementeren (werkplekken, budgetten, personeel, 
opleiding, financiering…)
ode realisatie van het radar- en marifonienetwerk te begeleiden en op te 
volgen.
ouitwerken van de protocollen voor samenwerken van verkeersbegeleiding, 
brugbediening en loodsen bij het bedienen van de brug.
Wegens het vertrouwelijk karakter van het aanbestedingsproces 
(mededingingsprocedure met onderhandeling), wordt het participatieproces nu 
tijdelijk gestaakt.
2. De Vlaamse Regering besliste in december 2022 dat de operationele kosten van de 
Scheldebrug maximaal 5,6 mio EUR bedragen volgens de raming, maar dat deze 

opnieuw geëvalueerd worden in 2025. Een beslissing over de wijze van financiering 
zal gebeuren bij de toewijzing en aanvang van de werken (opmaak begroting 2025). 
Betreffende operationele kosten voor rekening van de opwaarts gelegen bedrijven 
werd tot op heden geen beslissing genomen. Dit werd consequent zo naar deze 
stakeholders gecommuniceerd.
3. Als voorbereiding op de besluitvorming van de Vlaamse Regering eind 2022 hield DVW 
een (her)nieuwde bevraging bij alle opwaarts gelegen watergebonden bedrijven die 
zeeschepen ontvangen, waarbij de impact van de Scheldebrug tot op bedrijfsniveau 
werd berekend op basis van hun huidige toeleveringen, alsook hun eigen projecties 
naar de toekomst toe.
Deze analyse heeft als basis het provisoir aanvaardingsbeleid van het DABL. Uit deze 
analyse bleek dat:
- de operationele en financiële impact als significant worden ingeschat. De relatieve 
economische impact van de brug op de bedrijfsvoering verschilt van bedrijf tot 
bedrijf.
- de totale meerkost voor de nautische keten zo’n 1.072.300 euro bedraagt. Deze 
meerkost bestaat voor ca. 169.300 euro uit meerkosten voor beloodsing, voor ca. 
336.000 euro uit sleepbootassistentie en voor ca. 567.000 euro voor standby-
bootmannen aan de noodwachtplaats.
Voor de wijze van financiering van de meerkost voor de nautische keten/bedrijven 
verwijs ik naar voorgaand antwoord op schriftelijke vraag nr. 796 van 3 februari 
2022.
4. De meerkosten voor de opwaartse nautische keten komen uit de nota van de 
economische impactanalyse. Deze kost bedraagt in totaal 1.072.300 euro/jaar. Deze 
bestaat uit:
- ca. 169.300 euro uit meerkosten voor beloodsing;
- ca. 336.000 euro uit sleepbootassistentie;
- ca. 567.000 euro voor standby-bootmannen aan de noodwachtplaats.
Deze kosten hebben een recurrent karakter.
Over de allocatie van deze kosten werd nog geen beslissing genomen, cfr. het 
antwoord op vraag 2. 
5. Gelet op het publieke karakter van dit antwoord zijn individuele bedrijfsgegevens niet 
verkieslijk.
6. Van bij het begin van dit project wordt steeds het uitgangstandpunt gehanteerd van 
absolute voorrang voor de scheepvaart op de andere bruggebruikers. Er zal dus geen 
structureel tijdverlies optreden voor nautische transporten. De contractuele eisen aan 
het onderhoud van de brug zullen dermate scherp gesteld worden dat zo veel mogelijk 
kan gebeuren zonder hinder voor de scheepvaart en (gedeeltelijke) stremmingen tot 
het absolute minimum beperkt moeten worden.
