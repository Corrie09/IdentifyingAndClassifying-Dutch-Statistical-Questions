title: Wildgroei aan kappers- en barbierszaken - Kwaliteitscontroles
thema: Economie
pdf link: https://docs.vlaamsparlement.be/pfile?id=2030008
thema link: https://www.vlaamsparlement.be/parlementaire-documenten/schriftelijke-vragen/1791966
SCHRIFTELIJKE VRAAG
nr. 149
van MAAIKE DE VREESE
datum: 5 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Wildgroei aan kappers- en barbierszaken  -  Kwaliteitscontroles
Ter opvolging van mijn schriftelijke vraag nr. 332 van 27 januari 2023 over de wildgroei 
aan kappers- en barbierszaken, kwaliteitscontroles, vraag ik graag de stand van zaken 
omtrent de controles/inspecties bij kappers- en barbierszaken voor het jaar 2022 en 2023. 
In zijn antwoord op mijn vorige schriftelijke vraag gaf de minister aan dat cijfers voor 2022 
nog niet beschikbaar waren. De reden daarvoor was dat de Vlaamse Sociale Inspectie in 
2022 is overgeschakeld naar een nieuw registratiesysteem en de rapporteringstool nog 
volop in ontwikkeling was. 
1. Kan de minister een overzicht geven van het aantal controles in totaal, per provincie, 
per stad en per sector voor het jaar 2022 en voor het jaar 2023?
2. Kan de minister een overzicht geven van de gevolgen die werden gegeven aan de 
vaststellingen bij de controles?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 149 van 5 januari 2024
van MAAIKE DE VREESE
De gevraagde gegevens over het aantal uitgevoerde controles en de gedane vaststellingen 
in kappers- en barbierszaken zijn helaas niet beschikbaar. 
De Vlaamse sociale inspectie heeft eerst prioriteit gegeven aan het ontwikkelen van 
rapporteermogelijkheden op globaal niveau, zoals het aantal uitgevoerde controles voor 
economische migratie en de daarbij horende vaststellingen. De resultaten van de nieuwe 
rapporteringstool zijn nog niet voldoende betrouwbaar om op detailniveau te rapporteren, 
zoals op de specifieke NACE-code van kapperszaken.
Het ontwikkelen en het op punt zetten van de inspectieapplicatie en de rapporteertool 
neemt meer tijd in beslag dan gepland. De reden hiervoor is dat de inspectieapplicatie een 
niet-relationele databank is en dit zorgt voor behoorlijke uitdagingen op vlak van 
rapporteringsmogelijkheden.
