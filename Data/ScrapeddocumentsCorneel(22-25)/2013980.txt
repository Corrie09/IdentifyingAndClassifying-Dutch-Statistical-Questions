title: Ernstige milieuvervuiling - Groepsvorderingsmogelijkheid
thema: Natuur en Milieu
pdf link: https://docs.vlaamsparlement.be/pfile?id=2013980
thema link: https://www.vlaamsparlement.be/parlementaire-documenten/schriftelijke-vragen/1776712
SCHRIFTELIJKE VRAAG
nr. 51
van CARMEN RYHEUL
datum: 6 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Ernstige milieuvervuiling  -  Groepsvorderingsmogelijkheid
In het antwoord op mijn schriftelijke vraag nr. 578 van 16 april 2023 bevestigde de 
Vlaamse minister van Omgeving en Justitie expliciet dat er absoluut nood is aan de 
juridische mogelijkheid tot het instellen van groepsvorderingen bij ernstige milieuvervuiling 
en milieuschade zodat schadelijders sterker zouden staan ten opzichte van grote 
vervuilers. De minister stelde daarbij expliciet dat zij de vigerende aanbeveling in het 
eindrapport van 28 maart 2022 van de onderzoekscommissie PFAS-PFOS van het Vlaams 
Parlement in die optiek bijtrad en ter harte zou nemen.
In datzelfde antwoord deelde de minister mee dat ze de verschillende denkpistes om tot 
een dergelijke groepsvorderingsmogelijkheid te komen eerst zelf wilde onderzoeken en 
waar nodig afstemmen met haar collega-ministers in de Vlaamse Regering, alvorens het 
item voor overleg met de overige bevoegde federale (en deelstaat-) ministers te agenderen 
op de interministeriële conferentie Leefmilieu of de gezamenlijke interministeriële 
conferentie Leefmilieu en Gezondheid.
Vervolgens stelde de Vlaamse minister van Omgeving in het gecoördineerde antwoord op 
mijn schriftelijke vraag nr. 986 van 1 augustus 2023 dat ze in oktober 2023 een eerste 
zicht zou hebben op de relevante regelgeving met betrekking tot de 
bevoegdheidsverdeling, en op dat ogenblik zou kunnen inschatten of het nuttig is om de 
mogelijkheid van een Vlaamse groepsvordering grondig verder te laten onderzoeken door 
externe experts. Verder deelde de minister in dat gecoördineerde antwoord mee dat haar 
administratie intussen ook al een parallel onderzoek voerde naar mogelijkheden die er 
binnen het kaderdecreet Vlaamse Handhaving zijn om tegemoet te komen aan de 
bovenvermelde aanbeveling vanuit de onderzoekscommissie PFAS-PFOS. De minister 
wachtte op dat ogenblik echter de resultaten van het onderzoek nog af alvorens verdere 
stappen te ondernemen.
1. Kunnen de Vlaamse minister-president en de Vlaamse minister van Omgeving 
verduidelijken wat hun bevindingen zijn inzake hun onderzoek naar de 
bevoegdheidsverdeling op het vlak van het uitvaardigen van wetgeving die het 
instellen van een groepsvordering bij ernstige milieuvervuiling regelt? Kan dat 
exclusief op Vlaams deelstaatniveau geregeld worden, en welke verdere 
onderzoeksstappen door externe deskundigen zijn ervoor nodig (graag met inbegrip 
van vermelding tijdpad) om tot een dergelijke Vlaamse regelgeving te komen? Werden 
er, als blijkt dat een deelstaatregeling niet toegelaten is, wat betreft dit onderwerp 
intussen vanuit de Vlaamse Regering al verkennende gesprekken opgestart met de 
bevoegde federale en deelstaatregeringsleden, of werd het onderwerp al formeel voor 
overleg geagendeerd op de interministeriële conferentie Leefmilieu of de gezamenlijke 
interministeriële conferentie Leefmilieu om tot een sluitende federale regeling te 
komen? Zo niet, waarom niet? Zo ja, wat heeft dat intussen al opgeleverd?
2. Welke resultaten heeft het parallelle onderzoek door de administratie van de Vlaamse 
minister van Omgeving intussen al opgeleverd? Zijn er al dan niet mogelijkheden 
binnen het kaderdecreet Vlaamse Handhaving om tegemoet te komen aan de 
bovenvermelde aanbeveling vanuit de onderzoekscommissie PFAS-PFOS? Zo ja, welke 
mogelijkheden zijn er, en welke verdere stappen zal de minister in die optiek nog 
zetten om voormeld kaderdecreet uit te breiden/bij te sturen (graag met inbegrip van 
vermelding tijdpad)?
Deze vraag werd gesteld aan de ministers Jan Jambon (51), Zuhal Demir (98).
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 51 van 6 november 2023
van CARMEN RYHEUL
Een gecoördineerd antwoord zal worden verstrekt door mevrouw Zuhal Demir, Vlaams 
minister van Justitie en Handhaving, Omgeving, Energie en Toerisme.
