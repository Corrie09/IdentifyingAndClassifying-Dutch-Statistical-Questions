title: Handelsrelaties met India - Stand van zaken
thema: Buitenlands beleid
Internationaal ondernemen
pdf link: https://docs.vlaamsparlement.be/pfile?id=2033379
thema link: https://www.vlaamsparlement.be/parlementaire-documenten/schriftelijke-vragen/1792187
SCHRIFTELIJKE VRAAG
nr. 98 
van SOFIE JOOSEN
datum: 9 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Handelsrelaties met India  -  Stand van zaken
India is gekend als de grootste democratie ter wereld en de EU is voor India de derde 
grootste handelspartner, na de Verenigde Staten en China. Met een snel groeiende 
economie en bevolking is India een uiterst interessante handelspartner, niet alleen voor 
de EU maar ook voor Vlaanderen.
Eerder zei de minister al dat de Vlaamse regering de heropstart van onderhandelingen met 
India om tot ambitieuze en evenwichtige handels- en investeringsakkoorden te komen, 
steunt. Er is dan ook zeker en vast potentieel voor Vlaamse exporteurs, denken we maar 
aan de uitvoer van edelstenen, farmaceutische en chemische producten, de kunststof-, 
voeding- en dranksector, voertuigen, de toegang tot openbare aanbestedingen enzovoort. 
De uitvoer vanuit Vlaanderen naar India bedroeg in 2021 1,5 procent van de Vlaamse 
totaalexport. De invoer vanuit India bedroeg eveneens 1,5 procent. Er is zeker nog 
handelspotentieel met het land aangezien het gigantische marktpotentieel van 1,3 miljard 
inwoners en de nog bestaande handelsbelemmeringen. 
Toch snijdt het mes ook hier aan twee kanten. Voor bepaalde landbouwproducten bestaat 
het gevaar dat India te veel zou uitvoeren naar de EU en dat zou nadelig kunnen zijn voor 
onze landbouwers. Daarnaast zijn er nog enkele heikele thema’s waarvoor we oog moeten 
hebben. Denken we bijvoorbeeld aan de mensenrechten, de positie van vrouwen, maar 
ook godsdienstvrijheid en het beperken van de mogelijkheden voor Indiase 
maatschappelijke organisaties om financiering vanuit het buitenland te ontvangen.
In het verleden waren er al pogingen om handelsakkoorden aan te gaan tussen de EU en 
India. Met de huidige instabiliteit in Oekraïne en Gaza en de nood aan een diversificatie 
van de Europese bevoorradingsketens in het achterhoofd heb ik dan ook volgende vragen.
1. Zijn er sinds de EU-India-top van 8 mei 2021 nieuwe stappen gezet om tot handels- 
en investeringsakkoorden te komen? Zo ja, binnen welke sectoren bevinden deze 
akkoorden zich? Zo niet, waar situeren zich de barrières nog?
2. Zijn de bilaterale werkgroepen die tijdens de top werden opgericht nog actief? Wat zijn 
daar de resultaten van?
3. Flanders Investment & Trade (FIT) is op drie locaties in India vertegenwoordigd. Ziet 
men evoluties mogelijk naar een betere (handels)relatie tussen de EU/Vlaanderen en 
India? Zo ja, welke?
4. Zijn er nog vorderingen op het vlak van de bescherming van geografische 
aanduidingen? Een gunstige regeling zou daar kunnen leiden tot een verhoogd 
exportpotentieel.
5. Hoeveel bedroeg het aandeel van de uitvoer naar India en de invoer vanuit India 
procentueel voor respectievelijk de Vlaamse totaalexport en totaalimport voor de jaren 
2022 en 2023?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 98 van 9 januari 2024
van SOFIE JOOSEN
1. In juni 2022 werden de onderhandelingen met India opnieuw opgestart met het oog 
op een vrijhandelsakkoord (FTA), investeringsbeschermingsakkoord (IPA) en een 
geografische aanduidingen-akkoord (GI-akkoord). 
Sinds juli 2023 loopt er een strategische denkoefening over een mogelijk 
herkalibreren van deze onderhandelingen. India blijkt immers een zeer moeilijke 
onderhandelingspartner te zijn, met als belangrijkste struikelblokken de 
hoofdstukken rond staatsbedrijven, subsidies, goede regelgevende praktijken, 
technische handelsbelemmeringen, sanitaire en fytosanitaire maatregelen, digitale 
handel, handel en duurzame ontwikkeling, markttoegang en overheidsopdrachten. 
Vooral rond handel en duurzame ontwikkeling geeft India het meeste tegengas. Er 
zijn ook nog heel wat handelsbelemmeringen inzake markttoegang weg te werken. 
Die zijn essentieel om uiteindelijk lagere tarieven te laten renderen. Ook inzake 
investeringsbescherming is het water tussen de EU en India zeer diep.
Bijgevolg is duidelijk geworden dat een potentieel akkoord minder ambitieus zal zijn 
dan de maximalistische benadering die de EU gewoonlijk nastreeft. Tezelfdertijd 
worden deze onderhandelingen met India beschouwd als “too big to fail”.
Eind oktober 2023 werd een zesde onderhandelingsronde georganiseerd om te 
starten met het identificeren van de rode lijnen aan beide zijden. Doordat deze 
zitting omgevormd werd tot een ingeperkte virtuele sessie werd de verhoopte 
vooruitgang echter niet bereikt. 
Wellicht zal een volgende, zevende, onderhandelingsronde doorgaan in februari 
2024.
2. Wat de twee bilaterale werkgroepen betreft, kan ik meedelen dat deze in de voorbije 
twee jaar niet zijn samengekomen. Beide partijen (EU en India) hebben immers 
besloten om hun capaciteit volledig in te zetten op de vrijhandelsonderhandelingen. 
Desalniettemin heeft de EU samen met India wel een TTC opgericht, hetgeen een 
forum biedt om diezelfde kwesties te bespreken. Hoewel het formaat verschillend is, 
wordt de inhoud dus wel degelijk gedekt.
3. India is momenteel de vijfde grootste economie ter wereld, en met de huidige 
jaarlijkse groeicijfers van 6,5-7% zal India wellicht de derde grootste economie ter 
wereld worden tegen 2030. 
De schaalgrootte van India is gigantisch op allerlei vlakken (geografisch, 
demografisch, economisch, enz.) en verder is het land zeer divers op onder andere 
het gebied van taal en cultuur, alsook op sociaaleconomisch vlak. 
Gezien de schaal en diversiteit van het land is Flanders Investment & Trade (FIT) 
met drie kantoren actief op de Indische markt. Elk van deze kantoren, gevestigd in 
respectievelijk New Delhi, Mumbai en Bangalore, is verantwoordelijk voor een 
specifieke geografische jurisdictie.
Vele factoren spelen een rol in het huidige economische succesverhaal dat India is. 
Eén belangrijk en vermeldenswaardig element dat dit succes verklaart, is de politieke 
stabiliteit die momenteel bestaat op centraal overheidsniveau. In mei 2024 worden 
er verkiezingen gehouden in India, en naar alle verwachting zal de Bharatiya Janata-
partij (BJP) van premier Narendra Modi ook na deze verkiezingen aan de macht 
blijven. Eén van de pijlers in het economische beleid van premier Modi is het ‘Make 
In India’ programma, dat onder andere lokale productie en assemblage promoot. FIT 
ziet opportuniteiten in dit programma, specifiek voor Vlaamse exporteurs van 
technologie en machines allerhande. India is immers ambitieus in het opschalen, 
uitbreiden en moderniseren van zijn lokale productiecapaciteit, en is in dat kader 
vragende partij naar machines en technologie. Dit maakt dat de invoerrechten op dit 
soort producten laag is, in tegenstelling tot afgewerkte producten en 
consumptiegoederen, die door de band genomen hogere invoertarieven kennen. Zo 
worden op voedingsproducten vaak invoerrechten van 30-50% geheven. In het 
kader van prijszetting biedt dit uiteraard bepaalde uitdagingen voor onze exporteurs, 
maar gezien de schaal van India en de groeiende middenklasse, voornamelijk in de 
grote steden, zijn er ook in dit segment opportuniteiten.
Zoals reeds aangehaald hebben de EU en India in 2022 de onderhandelingen rond 
een Free Trade Agreement heropgestart, nadat deze in 2013 gepauzeerd werden. 
Sindsdien wordt er stelselmatig progressie geboekt, maar een definitief akkoord is 
nog niet in zicht. India verkiest een gedeeltelijk FTA, terwijl de EU eerder voor een 
allesomvattend akkoord wil gaan. Door de “Make in India” politiek is India 
protectionistisch, onder meer op het vlak van landbouwproducten. Andere elementen 
die als handelsbarrières gepercipieerd worden zijn de lokale Indische standaarden die 
vaak worden opgelegd door het Bureau of Indian Standards (handelsbarrière voor 
Europese exporteurs), en het EU Carbon Border Adjustment Mechanism (CBAM), iets 
dat door India als Europese handelsbarrière wordt gepercipieerd. 
Ondanks deze uitdagingen, is India een land dat veel opportuniteiten biedt, waar FIT 
sterk op inspeelt. Naast machines en aanverwante productietechnologieën zijn er 
veel mogelijkheden op het vlak van klimaattechnologie, hernieuwbare energie, 
logistiek en havenontwikkeling, life sciences en biotechnologie, chemie, digitale 
technologie en startups, allen ecosystemen waar Vlaanderen sterke troeven in heeft. 
Het actieprogramma van FIT in India voor 2024 is dan ook grotendeels opgebouwd 
rond deze ecosystemen, waarbij tevens vaak nauw wordt samengewerkt met andere 
relevante Vlaamse stakeholders. Enkele voorbeelden zijn een deelname aan BioAsia 
in Hyderabad (lifesciences, ism FlandersBio), een roadshow rond de chemische 
industrie in Mumbai (chemie, ism Essenscia Vlaanderen en Port of Antwerp-Bruges) 
en een handelsmissie rond klimaattechnologie naar New Delhi en Mumbai/Pune 
(klimaattechnologie, in samenwerking met VITO). 
Vlaanderen heeft een zeer goed imago in India, onder andere in deze sectoren en 
ook historisch in de diamantsector. Om dat imago verder te versterken, zijn high-
level bezoeken noodzakelijk. De bevestiging van de Belgian Economic Mission (BEM) 
naar India in 2025 is in die optiek een belangrijk element in de bestendiging en 
verdieping van onze handelsrelaties met deze belangrijke groeimarkt.
4. Wat betreft de onderhandelingen inzake een akkoord voor geografische aanduidingen 
(GI-akkoord) was er in december 2023 een vijfde (virtuele) onderhandelingsronde, 
na een pauze sinds juli 2023 omdat er langs beide kanten een verandering was van 
hoofdonderhandelaar. Dit bleek eerder een re-connection ronde te zijn. Momenteel 
zitten de onderhandelingen voor een GI-akkoord vast omdat India bepaalde interne 
wetgeving aan het wijzigen is die van cruciaal belang is voor het bereiken van een 
GI-akkoord. Hierdoor is er momenteel geen zicht op verdere progressie.
Wat betreft het exportpotentieel heeft België bijna geen geografische aanduidingen 
en diegene die we hebben, zijn voor niche producten zoals hoppescheuten, 
potjesvlees en Vlaamse laurier, waar in India geen markt voor is. 
Het Vlaams Centrum voor Agro- en Visserijmarketing (VLAM) stelt verder dat er 
weinig export plaatsvindt van Vlaamse producten met geografische aanduiding. 
5. In 2022 beliep de Vlaamse jaaruitvoer naar India 6,65 miljard euro. Dat was 13,19% 
hoger dan in 2021. In de ranglijst van exportmarkten voor Vlaanderen leverde dat 
uitvoerbedrag India de veertiende plaats op, met een aandeel van 1,38% in de totale 
Vlaamse jaaruitvoer.
In 2023 (de periode van januari tot en met oktober) exporteerde Vlaanderen voor 
3,95 miljard euro naar India. Dat was 28,77% minder dan in 2022 tot en met 
oktober. Tussentijds kwam India daarmee terecht op de dertiende plaats in de 
ranglijst van exportmarkten, met een aandeel van 1,09% in de Vlaamse jaaruitvoer 
tot en met oktober van 2023.
In 2022 beliep de Vlaamse totaalinvoer uit India 7,85 miljard euro, een invoerbedrag 
dat 34,50% hoger lag dan in 2021. Als leverancier voor Vlaanderen haalde India 
daarmee een dertiende plaats en tekende voor 1,60% van de Vlaamse wereldwijde 
totaalimport.
In 2023 (de periode van januari tot en met oktober) importeerde Vlaanderen voor 
5,31 miljard euro. Dat was 22,23% minder dan in 2022 tot en met oktober. 
Tussentijds kwam India daarmee terecht op de veertiende plaats in de ranglijst van 
leverancierslanden, met een aandeel van 1,48% in de Vlaamse jaarinvoer tot en met 
oktober van 2023.
