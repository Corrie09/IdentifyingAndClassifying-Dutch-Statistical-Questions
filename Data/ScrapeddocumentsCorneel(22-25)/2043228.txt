title: Decreet over het lokaal bestuur (DLB) - Lokale mandatarissen met een engagement in een vereniging
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2043228
thema link: https://www.vlaamsparlement.be/parlementaire-documenten/schriftelijke-vragen/1803202
SCHRIFTELIJKE VRAAG
nr. 141
van BRECHT WARNEZ
datum: 9 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Decreet over het lokaal bestuur (DLB)  -  Lokale mandatarissen met een engagement in 
een vereniging
Lokale politiek speelt een cruciale rol in de vormgeving van onze directe leefomgeving. De 
personen die deze verantwoordelijkheid op zich nemen, de lokale mandatarissen, zijn in 
vele gevallen geen beroepspolitici, maar veeleer gedreven burgers die actief betrokken zijn 
bij diverse maatschappelijke initiatieven binnen het brede middenveld. Hun engagement 
in en nauwe banden met verenigingen en het verenigingsleven stellen hen in staat om de 
lokale behoeften en verwachtingen nauwkeurig te identificeren en te vertalen naar concreet 
beleid. Die betrokkenheid bij het middenveld, variërend van culturele organisaties tot 
sportverenigingen en milieu-initiatieven, zorgt niet alleen voor een rijke voedingsbodem 
voor democratische participatie, maar versterkt ook de brug tussen de burgers en de lokale 
overheid. Daardoor kunnen lokale mandatarissen effectief inspelen op de specifieke noden 
en wensen van hun gemeenschap, wat essentieel is voor een levendige en responsieve 
lokale democratie.
Daartegenover staat evenwel dat lokale besturen ook beslissingen nemen over 
aangelegenheden die betrekking hebben op dat middenveld en verenigingen. Het is daarbij 
op grond van artikel 27 van het decreet over het lokaal bestuur (DLB) verboden voor een 
raadslid en zijn vertrouwenspersoon om deel te nemen aan de bespreking en de stemming 
over aangelegenheden waarbij het raadslid als vertegenwoordiger een rechtstreeks belang 
heeft. Dat verbod is evenzeer van toepassing voor burgemeesters en schepenen binnen 
het college van burgemeester en schepenen (art. 50 DLB).
1. Kan een ‘gewoon’ lid van een vereniging als burgemeester/schepen of raadslid 
deelnemen aan beraadslagingen over die vereniging (bv. over het toekennen van 
subsidies of verlenen van een omgevingsvergunning)?
2. Kan een lid van de algemene vergadering van een vereniging (vzw) als 
burgemeester/schepen of raadslid deelnemen aan beraadslagingen over die vereniging 
(bv. over het toekennen van subsidies of verlenen van een omgevingsvergunning)?
3. Kan een lid van een raad van bestuur van een vereniging (vzw) als 
burgemeester/schepen of raadslid deelnemen aan beraadslagingen over die vereniging 
(bv. over het toekennen van subsidies of verlenen van een omgevingsvergunning)?
4. Wat als er door het vaststellen van mogelijke belangenvermenging het 
aanwezigheidsquorum in de gemeenteraad (art. 26 DLB) of het college van 
burgemeester en schepenen (art. 50 DLB) niet wordt bereikt?
a) Situatie 1 (in geval van negatief antwoord op vraag 3): bv. binnen een college van 
burgemeester en schepenen met zes leden zijn drie schepenen lid van de raad van 
bestuur van een vereniging waarover een beslissing genomen dient te worden.
b) Situatie 2 (in geval van een negatief antwoord op vraag 2 en 3): bv. binnen een 
college van burgemeester en schepenen met zes leden zijn twee schepenen lid 
van de raad van bestuur en één schepen is lid van de algemene vergadering van 
een vereniging waarover een beslissing genomen dient te worden.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 141 van 9 februari 2024
van BRECHT WARNEZ
1-3.Onder rechtstreeks en persoonlijk belang zoals vermeld in artikel 27, §1, 1° DLB 
moeten alle belangen worden verstaan waarvan het gemeenteraadslid niet met 
redelijke zekerheid kan worden geacht voldoende afstand te kunnen nemen om de 
belangen van zijn gemeentebestuur voorrang te verlenen boven zijn persoonlijke 
belangen. Opdat er sprake zou zijn van een schending van artikel 27, §1, 1° DLB is 
bovendien enkel vereist dat de gegevens van de zaak aannemelijk maken dat een 
raadslid in de verleiding kan komen om zijn persoonlijk rechtstreeks belang te laten 
prevaleren op dat van de gemeente (zie in die zin de rechtspraak van de Raad van 
State: RvS 24 oktober 2011, nr. 215.968 en RvS 20 december 2011, nr. 216.939). 
Voor de uitzonderingsgrondverwijs ik naar artikel 27, §1, tweede lid DLB.
Het verbod op belangenvermenging beoogt situaties te vermijden waarbij raadsleden 
deelnemen aan de beraadslaging en stemming over een aangelegenheid waarbij ze 
een rechtstreeks belang hebben, persoonlijk of als vertegenwoordiger. Het is 
onmogelijk om deze vraag algemeen voor alle gevallen te beantwoorden: dit is een 
feitenkwestie, die geval per geval beoordeeld moet worden. Er moet steeds gekeken 
worden naar de concrete situatie: inhoud van het dossier, de betrokkenheid van de 
mandataris bij de behandeling van dit dossier, bezoldiging of financieel voordeel van 
de mandataris, statuten van de vereniging, rol van de mandataris in deze vereniging, 
… . Mogelijks stelt zich ook een probleem op vlak van deontologie van de lokale 
mandatarissen.
De beoordeling komt in eerste instantie aan het raadslid zelf toe. Als het raadslid, 
bijvoorbeeld, ‘gewoon’ lid is van een grote organisatie met duizenden leden, zoals een 
mutualiteit, een consumentenbelangenorganisatie, een alumnivereniging, ligt de 
situatie anders dan bij een lokale erfgoedvereniging met 3 leden. Hoe “hoger” het 
raadslid zit in de organen van de vereniging, hoe sterker de schijn van partijdigheid 
zal zijn. Als er een klacht zou worden ingediend, is het de bevoegdheid van de 
toezichthoudende overheid om in een concreet geval te oordelen of er sprake is van 
belangenvermenging.
4. Voor de gemeenteraad verwijst u terecht naar artikel 26 DLB, waarvan het eerste lid 
handelt over het quorum. In het tweede en derde lid van dit artikel wordt bepaald wat 
er gebeurt na een bijeenroeping waarbij niet het vereiste aantal leden aanwezig is: dan 
volgt een nieuwe oproeping, waarbij expliciet vermeld wordt dat het een tweede 
oproeping is, en kan de gemeenteraad geldig beslissen ongeacht het aantal aanwezige 
leden over die punten die onder deze tweede oproeping vallen.
Voor het college van burgemeester en schepenen is er geen gelijkaardige regeling. 
In die gevallen waarbij zo veel leden van het college van burgemeester en schepenen 
niet kunnen deelnemen aan de beraadslaging en stemming omwille van het vermijden 
van een mogelijke belangenvermenging, zijn er volgende mogelijkheden.
 
Een eerste mogelijkheid is dat het college van burgemeester en schepenen geen 
beslissing neemt. Er zal dan, afhankelijk van het soort beslissing, moeten gekeken 
worden wat er verder gebeurt. 
Voor zover het niet gaat over een exclusieve bevoegdheid van het college van 
burgemeester en schepenen, zou het college de beslissing kunnen agenderen op de 
gemeenteraad. 
Voor zover het gaat over een exclusieve bevoegdheid van het college van burgemeester 
en schepenen en de afwezigheid of verhindering van de schepenen door de mogelijke 
belangenvermenging het behandelen van een dossier systematisch onmogelijk maakt, 
zou toepassing kunnen gemaakt worden van artikel 49, §2 DLB: 
“Als de schepen om een andere reden dan de redenen, vermeld in paragraaf 1, 
afwezig is, kan hij worden vervangen door het op dezelfde lijst verkozen 
gemeenteraadslid met de hoogste rang. Als er geen gemeenteraadslid is dat op 
dezelfde lijst verkozen is, kan de schepen vervangen worden door het 
gemeenteraadslid van een andere lijst met de hoogste rang. Als dat raadslid de 
schepen niet kan vervangen, kan het schepenmandaat waargenomen worden door 
een van de andere gemeenteraadsleden in volgorde van hun rang”.
Een toepassing van artikel 49, §2 DLB om aan het quorum te voldoen, moet goed 
gemotiveerd en genotuleerd worden:
- het gaat om het vervangen van een of meerdere schepenen voor één agendapunt;
- het gaat om een facultatieve vervanging;
- de vervanging gebeurt:
oofwel omdat de verhindering systematisch is: het orgaan zal, omwille van deze 
verhindering, nu en in de toekomst niet rechtsgeldig kunnen vergaderen over 
dit punt, en bijgevolg nooit kunnen beslissen over dit punt
oofwel omwille van een geval van hoogdringendheid, waarin elk uitstel de 
gemeente schade zou kunnen berokkenen of hinder zou kunnen veroorzaken.
Als er een klacht wordt ingediend, is het de bevoegdheid van de toezichthoudende 
overheid om in een concreet geval te oordelen of de toepassing van artikel 49, §2 DLB 
correct gebeurde en goed werd gemotiveerd. 
