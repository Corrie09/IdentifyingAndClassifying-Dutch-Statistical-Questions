title: DeWaterbus - Gevolgen nieuw contract
thema: Mobiliteit en Verkeer
pdf link: https://docs.vlaamsparlement.be/pfile?id=2027079
thema link: https://www.vlaamsparlement.be/parlementaire-documenten/schriftelijke-vragen/1787647
SCHRIFTELIJKE VRAAG
nr. 389 
van MAARTEN DE VEUSTER
datum: 13 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
DeWaterbus  -  Gevolgen nieuw contract
De Antwerpse Brabo Group zal vanaf 1 januari 2024 DeWaterbus uitbaten, wat impliceert 
dat de Nederlandse rederij Aqualiner het contract verliest. Na een grondige analyse van de 
offertes van Brabo Group en Aqualiner besliste het Agentschap Maritieme Dienstverlening 
en Kust (MDK) in het voordeel van de eerste.
1. Kan de minister cijfermatig aangeven welke besparing daarmee gerealiseerd werd?
2. Werden in het nieuwe contract bepalingen opgenomen in verband met de uitbreiding 
van het netwerk van DeWaterbus, bijvoorbeeld via het Albertkanaal richting Schoten 
en verder, en via de Schelde voorbij Hemiksem?
3. Worden er door Brabo Group personeelsleden van Aqualiner overgenomen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 389 van 13 december 2023
van MAARTEN DE VEUSTER
1. Cf. het regeerakkoord heeft de Vlaamse Regering 9 miljoen euro vrijgemaakt voor de 
exploitatie van DeWaterbus. Door de prijsherzieningsformules opgenomen in het door 
het havenbedrijf Antwerpen aanbestede contract is de kostprijs in 2023 opgelopen tot 
12,7 miljoen euro. 
Voor de nieuwe opdracht is een budget benodigd van 10,5 miljoen euro voor het 
eerste exploitatiejaar. Door de niet-indexering van de budgetten is er een discrepantie 
gegroeid tussen de in het regeerakkoord ter beschikking gestelde middelen en de 
effectieve kostprijs. Een structurele aanpassing van de budgetten en een 
automatische indexering van de exploitatiebudgetten is benodigd.  
2. Het nieuwe contract vertrekt in de eerste plaats van een focus op continuïteit van de 
dienstverlening. Wel zal er meer worden ingezet op monitoring van het gebruik van 
DeWaterbus om zo vraag en aanbod beter op elkaar af te stemmen. 
Wat de uitbreiding van het netwerk betreft, is de vervoerregioraad het aangewezen 
forum. In de regionale mobiliteitsplannen worden de krachtlijnen uitgezet voor 
basisbereikbaarheid in de verschillende regio’s. Openbaar personenvervoer over 
water is daar één component van. 
3. Het personeel van de huidige exploitant dat werkzaam is ten behoeve van MDK voor 
de uitbating van DeWaterbus wordt door de nieuwe uitbater overgenomen.
