title: Ernstige milieuvervuiling - Groepsvorderingsmogelijkheid
thema: Natuur en Milieu
pdf link: https://docs.vlaamsparlement.be/pfile?id=2050487
thema link: https://www.vlaamsparlement.be/parlementaire-documenten/schriftelijke-vragen/1801797
SCHRIFTELIJKE VRAAG
nr. 334
van CARMEN RYHEUL
datum: 8 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Ernstige milieuvervuiling  -  Groepsvorderingsmogelijkheid
In het antwoord op mijn schriftelijke vraag nr. 578 van 16 maart 2023 bevestigde minister 
Demir expliciet dat er absoluut nood is aan de juridische mogelijkheid tot het instellen van 
groepsvorderingen bij ernstige milieuvervuiling en milieuschade zodat schadelijders 
sterker zouden staan ten opzichte van grote vervuilers. De minister beloofde dat zij de 
toepassingsmogelijkheden verder grondig zou onderzoeken.
In het gecoördineerde antwoord op mijn schriftelijke vraag nr. 98 van 6 november 2023 
deelde minister Demir vervolgens mee dat onderzoek had uitgewezen dat de 
bevoegdheidsverdelende regels in eerste instantie een dergelijke Vlaamse groepsvordering 
niet leken uit te sluiten. In februari 2024 werd echter nog een verdere analyse verwacht 
met betrekking tot de mogelijkheden om dergelijke groepsvorderingsmogelijkheid bij 
ernstige milieuvervuiling eventueel reeds op te nemen binnen het kaderdecreet Vlaamse 
handhaving.
1. Kan de minister meedelen welke resultaten de verdere analyse heeft opgeleverd?
2. Welke wetgevende initiatieven zal de minister concreet uitvaardigen om het instellen 
van een groepsvorderingsmogelijkheid bij ernstige milieuvervuiling in Vlaanderen 
mogelijk te maken, nu eerder reeds gesteld werd dat het op basis van de 
bevoegdheidsverdelende regels mogelijk is?
Deze vraag werd gesteld aan de ministers Jan Jambon (135), Zuhal Demir (334)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 334 van 8 februari 2024
van CARMEN RYHEUL
1. De conclusie van onze verdere analyse is dat het invoeren van een collectieve 
rechtsvorderingsmogelijkheid voor schade door milieuschendingen – hetgeen iets 
anders is dan schade aan het milieu – juridisch gezien in eerste instantie behoort tot 
de federale bevoegdheid. De groepsvordering voor herstel/vergoeding van private 
schade uit de schending van (in casu Vlaamse) regelgeving is in tegenstelling tot de 
vordering voor herstel/vergoeding voor publieke schade een residuaire bevoegdheid 
van de federale overheid. Daarover kan geen twijfel bestaan. Ik verwijs o.a. naar het 
Grondwettelijk Hof 31 januari 2019, 14/2019, waarin de bevoegdheidsverdeling in dit 
verband tussen de federale overheid enerzijds en de deelstaat die bevoegd is voor de 
geschonden regelgeving anderzijds wordt omschreven.
In ‘ondergeschikte orde’ en mits de nodige motivering is het inderdaad niet uit te sluiten 
dat een regeling van deze aangelegenheid door het Vlaamse Gewest ook kan aanvaard 
worden op grond van haar impliciete bevoegdheden. De noodzakelijkheidsvereiste 
moet daarbij verbonden worden met de verwachting dat private herstelvorderingen, en 
inzonderheid een groepsvordering, gericht op het herstel van private schade in 
oorzakelijk verband met de schending van Vlaamse regelgeving, een noodzakelijk 
sluitstuk zijn voor de handhaving/het doen respecteren van Vlaamse regelgeving, en 
ook bijdragen aan het herstel van publieke schade.
2. Echter, gelet op de verwevenheid van milieuschade met andere schadeposten, zoals 
gezondheidsschade en patrimoniale schade, lijkt het aangeraden over dit aspect 
contact te nemen en verder overleg te plegen met het kabinet van de federale minister 
van Justitie.
