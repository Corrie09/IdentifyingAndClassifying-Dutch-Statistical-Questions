title: Centraal inschrijvingsregister (CIR) - Toewijzingen
thema: Wonen
pdf link: https://docs.vlaamsparlement.be/pfile?id=2033672
thema link: https://www.vlaamsparlement.be/parlementaire-documenten/schriftelijke-vragen/1792195
SCHRIFTELIJKE VRAAG
nr. 112 
van AN MOERENHOUT
datum: 9 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Centraal inschrijvingsregister (CIR)  -  Toewijzingen
De inwerkingtreding van het centraal inschrijvingsregister (CIR) wordt al een tijdje 
uitgesteld. Eerst werd het verschoven van januari 2023 naar oktober, vervolgens van 
oktober naar januari 2024. Onlangs werd gecommuniceerd dat ook januari 2024 niet 
gehaald zou worden, en werd 18 maart 2024 vooropgesteld.
Het is momenteel onduidelijk wat dat betekent voor het nieuwe toewijzingsreglement. Er 
zijn op het terrein heel veel vragen over de impact van de vertraging van de 
inwerkingtreding van het CIR op de inwerkingtreding van het nieuwe toewijzingsreglement.
Voor ingehuurde woningen gold er tot begin januari 2024 een apart toewijzingssysteem. 
De software van de sociale verhuurkantoren is na begin januari 2024 niet meer in gebruik. 
Dat systeem houdt op te bestaan.
Wat betekent dat voor de toewijzingen die gebeuren aan de mensen met de meest acute 
woonnood? Betekent dit dat er geen toewijzingen meer zullen gebeuren tot 18 maart 2024?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 112 van 9 januari 2024
van AN MOERENHOUT
Bij de gefaseerde invoering van het centraal inschrijvingsregister wordt bepaald dat zolang 
de lokale softwaresystemen voor de toewijzingen van de sociale verhuurder niet aan het 
centraal inschrijvingsregister zijn gekoppeld (ten laatste eind februari 2024), de sociale 
verhuurder een aanbod van een sociale huurwoning moet doen op basis van de 
toewijzingslijsten gegenereerd uit eigen inschrijvingsregisters en niet op basis van het 
centraal inschrijvingsregister. Dit betekent dat er dus nog wordt toegewezen op basis van 
de toewijzingsregels die van toepassing waren voor die toewijzingslijsten.
Om echter mogelijk te maken dat nieuwe inschrijvingen van kandidaat-huurders met een 
zeer precaire woonnood een aanbod zouden kunnen krijgen in deze periode wordt er 
bepaald dat een versnelde toewijzing volgens het nieuwe toewijzingssysteem (de 
zogenaamde pijler 2) mogelijk is en dit sinds 1 januari 2024. Een verhuurder kan ervoor 
opteren om voor die toewijzingen niet alleen kandidaat-huurders die op de lokale 
toewijzingslijst voorkomen, maar ook kandidaat-huurders die zich later hebben kandidaat 
gesteld, in aanmerking te nemen.
