title: Controle op buitenlandse investeringen - Plannen Europese Commissie
thema: Europese instellingen
Internationaal ondernemen
pdf link: https://docs.vlaamsparlement.be/pfile?id=2051289
thema link: https://www.vlaamsparlement.be/parlementaire-documenten/schriftelijke-vragen/1806535
SCHRIFTELIJKE VRAAG
nr. 146
van KARL VANLOUWE
datum: 27 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Controle op buitenlandse investeringen  -  Plannen Europese Commissie
Op 24 januari 2024 lanceerde Magrethe Vestager, Europees Commissaris voor 
Mededinging, een aantal voorstellen en beleidsinitiatieven om Europese economische 
belangen te beschermen tegen rivalen als China. Zo wil men de screening van buitenlandse 
investeringen verstevigen en vermijden dat gevoelige technologie ‘in verkeerde handen’ 
valt.
De Europese Commissie staat traditioneel voor een open en liberaal economisch model 
waar vrijhandel en buitenlandse investeerders welkom zijn. Hoewel men vindt dat dit zo 
moet blijven, volgt de Commissie het standpunt van de Vlaamse Regering dat we met een 
scherpere blik moeten kijken naar de recente technologische en geopolitieke 
ontwikkelingen. Daarom is screening van investeringen maar ook screening van de 
potentiële overdracht van informatie naar economische of militaire rivalen nodig. Zo heeft 
de Vlaamse Regering onlangs samenwerking met de ‘7 Sons of Defense’-scholen verboden.
De initiatieven van de Europese Commissie staan in lijn met eerdere verordeningen van 
2020 die de samenwerking van lidstaten en de Commissie versterkten om toezicht te 
houden op buitenlandse investeringen. In de meeste lidstaten werd een 
screeningsmechanisme ingevoerd op enkele lidstaten na, hoewel die lidstaten wel al 
stappen in die richting hebben gezet.
Met onder andere de herziening van de verordening wil de Commissie nu dat alle lidstaten 
over zo’n screeningsmechanisme beschikken. Sommige sectoren zouden daarbij verplicht 
moeten worden gescreend. In het bijzonder focust de Commissie op zogenaamde ‘dual 
use’-sectoren: sectoren zoals halfgeleiders, belangrijke medicijnen en artificiële 
intelligentie (AI) die voor zowel civiele als militaire doeleinden gebruikt kunnen worden. Er 
zijn ook enkele criteria opgelijst waaraan investeringen moeten voldoen, zoals een 
impactanalyse van een investering of de overname van een bedrijf op belangrijke 
infrastructuur. Als aan de criteria niet is voldaan, wordt verwacht dat de investering wordt 
geblokkeerd door de lidstaat gezien het veiligheidsrisico dat ze met zich meebrengt. Ook 
beschrijft de verordening wanneer een lidstaat de Commissie en andere lidstaten op de 
hoogte zou moeten brengen van een investering.
China waarschuwt alvast de Europese Unie voor nieuwe handelsbeperkingen en stelt dat 
de Europese Unie haar economisch imago daarmee op het spel zet.
1. Hoe evalueert de minister het initiatief om de verordening rond de screening van 
buitenlandse investeringen in strategische sectoren te verstrengen?
2. Hoe zullen de Vlaamse diensten de Europese verordening implementeren? Hoe zouden 
we volgens de minister onze exportregels en die van de andere lidstaten beter op 
elkaar afstemmen en welke initiatieven heeft de minister al gepland om het 
screeningsproces met andere deelstaten te coördineren?
3. Hoe wordt er op dit moment aan screening van investeringen en samenwerkingen met 
economische en militaire rivalen gedaan? En wat zal er met een aangescherpte 
verordening voor Vlaanderen veranderen?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 146 van 27 februari 2024
van KARL VANLOUWE
1-3.Zoals de heer Vanlouwe aangaf, publiceerde de Europese Commissie op 24 Januari 2024 
een pakket beleidsvoorstellen rond Economische veiligheid. In de inleiding en 
deelvragen van deze schriftelijke vraag 
wordt verwezen naar een aantal verschillende Europese en Vlaamse beleidsinitiatieven 
hierrond, namelijk het screenen van buitenlandse veiligheid, het samenwerking met 
economische en militaire rivalen (kennisveiligheid) en de export regels op Vlaams en 
Europees niveau. Ik zal deze initiatieven hieronder apart behandelen. 
Screening van buitenlandse investeringen
Het interfederaal samenwerkingsakkoord rond de screening van directe buitenlandse 
investeringen werd afgesloten op 30 november 2022 en is operationeel sinds 1 juli 2023. 
Dit was kwam deels voort uit de discussies rond de huidige Europese 
screeningsverordening die goedgekeurd werd in 2019. 
De opstart van het screeningsmechanisme is een interfederale inspanning geweest 
waarbij de FOD Economie als secretariaat de trekkersrol op zich nam, zoals bepaald in 
het samenwerkingsakkoord. Het federale IT-systeem is ondertussen operationeel, het 
huishoudelijk reglement is zo goed als af en de richtlijnen voor bedrijven zijn 
ondertussen gepubliceerd. Ook de Vlaamse tak van de screeningsprocedure is 
operationeel, onder coördinatie van het departement Kanselarij en Buitenlandse Zaken 
(DKBUZA). Het secretariaat van het interfederaal screeningsmechanisme fungeert ook 
als contactpunt in het kader van het samenwerkingsmechanisme in de EU-
screeningsverordening. 
Het voorstel om de Europese verordening voor het screenen van buitenlandse 
investering aan te passen werd gepresenteerd door de Europese Commissie op 25 
januari 2024 als onderdeel van een ruimer economisch veiligheidspakket. Dit nieuwe 
voorstel zal in grote lijnen inzetten op 4 beleidswerven:
1. verzekeren dat elke EU-lidstaat een screeningsmechanisme hanteert; 
2. harmoniseren van de nationale regels om samenwerking tussen de lidstaten en de 
Europese Commissie efficiënter en effectiever te maken; 
3. een minimaal sectoraal toepassingsgebied vastleggen voor elke EU-lidstaat, die de 
lidstaten de vrijheid biedt om het toepassingsgebied te verruimen, afhankelijk van 
hun eigen nationale veiligheidsbelangen; 
4. uitbreiding van de EU-screeningsscope naar intra-EU transacties waarbij de directe 
investeerder wordt gecontroleerd door een ultieme investeerder(s) van buiten de 
EU.
De analyse en positiebepaling van Vlaanderen hierop is lopende. Ik zal dit zoals als altijd 
aandachtig en kritisch, maar constructief bekijken, zowel op interfederaal als Europees 
niveau. Net zoals bij de onderhandelingen over het interfederaal akkoord zal Vlaanderen 
er bij de bespreking van de herziening van deze Europese verordening op letten dat het 
ons enerzijds de nodige instrumenten geeft om in te grijpen in indien absoluut nodig, 
maar anderzijds ook geen nodeloze barrière vormt voor nieuwe investeringen. Het is 
ook belangrijk dat de nieuwe verordening het principe van subsidiariteit respecteert. 
De discussies over dit voorstel in de betreffende raadswerkgroep (‘Working Party on 
Trade Questions’ of afgekort WPTQ) staan slechts aan de start. Er volgt nog een heel 
proces, zowel binnen de Raad als het Europees Parlement, en daarna tussen beiden. 
Afhankelijk van de uitkomst van de Europese onderhandelingen over de nieuwe 
Europese verordening voor het screenen van buitenlandse investeringen, zal het 
interfederaal samenwerkingsakkoord hoogstwaarschijnlijk gewijzigd moeten worden om 
het hiermee in lijn te brengen. Ik heb nog geen precieze inschatting wanneer dit zal 
zijn. Mijn diensten volgen dit in ieder geval nauwgezet op.
Kennisveiligheid
Het Vlaamse beleid inzake kennisveiligheidsbeleid staat beschreven in de mededeling 
VR 2022 2810 MED.0399/1 van 28 oktober 2022 met als titel ‘Naar een kader voor het 
Vlaams kennisveiligheidsbeleid’. Op basis hiervan werkt collega-minister Brouns 
momenteel verder aan de uitbouw van het Vlaamse kennisveiligheidsbeleid.
Ook wordt momenteel in de EU Raad van Ministers volop het voorstel van 
Raadsaanbevelingen tot versterking van de onderzoekveiligheid besproken en 
onderhandeld. Deze raadsaanbevelingen, eens goedgekeurd, zullen uiteraard als basis 
dienen voor deze verdere vormgeving van het Vlaamse kennisveiligheidsbeleid.
Exportcontrole 
De dienst Controle Strategische Goederen implementeert reeds Verordening (EU) 
2021/821 (de dual-useverordening). De coördinatie van de implementatie van de dual-
useverordening gebeurt in hoofdzaak in de op grond van artikel 24 van deze verordening 
opgerichte coördinatiegroep tweeërlei gebruik. De coördinatiegroep wordt 
georganiseerd en voorgezeten door de Europese Commissie.
In het kader van het Europees voorzitterschap van de Raad van de Europese Unie zit 
Vlaanderen de Raadswerkgroep over dual-use goederen voor.
Tijdens dit voorzitterschap pogen mijn diensten om de betrokken Raadswerkgroep druk 
te laten zetten op de Europese Commissie om meer van deze essentiële 
coördinatiegroep-vergaderingen te laten plaatsvinden. De frequentie van samenkomst 
van deze groep nam immers aanzienlijk af tijdens de coronapandemie en tot op heden 
nam de Europese Commissie nog niet het initiatief om terug te keren naar de voormalige 
frequentie van vergaderen.
Daarnaast agenderen mijn diensten in de betrokken Raadswerkgroep tevens 
beleidsdiscussies omtrent het faciliteren van doorlopende efficiënte coördinatie tussen 
de lidstaten op vlak van exportcontrole, onder andere door bespreking van de 
voorstellen die door de Europese Commissie werden gedaan in hun ‘White Paper on 
Export Controls’.
De rol in het voorzitterschap van en de deelname aan deze Raadswerkgroep van mijn 
diensten gebeurt steeds in coördinatie met de andere Gewesten.
Een uitvoer van gecontroleerde strategische goederen die plaatsvindt in de context van 
een investering of een samenwerking, wordt geëvalueerd op basis van dezelfde 
overwegingen als elke andere gecontroleerde uitvoer van strategische goederen.
