title: (Carpool)parkings Oost-Vlaanderen - Zwerfvuil
thema: Mobiliteit en Verkeer
Natuur en Milieu
pdf link: https://docs.vlaamsparlement.be/pfile?id=2043776
thema link: https://www.vlaamsparlement.be/parlementaire-documenten/schriftelijke-vragen/1800690
SCHRIFTELIJKE VRAAG
nr. 614
van STIJN DE ROO
datum: 2 februari 2024
LYDIA PEETERS 
VLAAMS MINISTER VAN MOBILITEIT EN OPENBARE WERKEN
(Carpool)parkings Oost-Vlaanderen  -  Zwerfvuil
Zwerfvuil is een hardnekkig maatschappelijk probleem. Al jaren zoeken verschillende 
instanties in Vlaanderen oplossingen voor het zwerfvuil en sluikstort op de wegen. In de 
aanpak van zwerfvuil werkt het Agentschap Wegen en Verkeer (AWV) op een 
driesporenbeleid: sensibiliseren, verbaliseren en opruimen.
Onderzoek van de Openbare Vlaamse Afvalstoffenmaatschappij (OVAM) wijst uit dat liefst 
77% van de Vlamingen - drie op de vier - zegt zich aan zwerfvuil te ergeren. Bovendien 
wordt zwerfvuil meer en meer als een factor opgegeven die aanleiding geeft tot een onveilig 
gevoel op straat. 
Ook langs de Vlaamse wegen en op de parkings is er zwerfvuil. AWV doet regelmatig 
algemene zwerfvuilopruimbeurten langs gewest- en autosnelwegen. Fietspaden langs 
gewestwegen worden 4 tot 6 keer per jaar geborsteld. 
Tijdens de Week van de Handhaving, van 2 tot en met 8 oktober 2023, werden in 
Waasmunster tijdens een 72 uren durende controleactie op sluikstorten aan de 
snelwegparking langs de E17 maar liefst 74 sluikstorters op heterdaad betreft. AWV en de 
federale wegpolitie vroegen met die actie tijdens de Week van de Handhaving opnieuw 
aandacht voor de problematiek van het sluikstorten.
1. Kan de minister een overzicht bezorgen van de hoeveelheid afval die in 2019, 2020, 
2021, 2022 en 2023 van de (carpool)parkings in Oost-Vlaanderen werd verwijderd? 
Graag een overzicht per (carpool)parking.
2. Hoeveel bedroeg de kostprijs voor het opruimen van de (carpool)parkings in Oost-
Vlaanderen in 2019, 2020, 2021, 2022 en 2023? 
3. Is er een evolutie in de hoeveelheid afval van de (carpool)parkings in Oost-Vlaanderen 
in 2019, 2020, 2021, 2022 en 2023? Zo ja, een daling of een stijging? Hoe verklaart 
de minister die evolutie? 
4. Welke sensibiliserende initiatieven werden deze legislatuur al genomen om het 
sluikstorten op parkings tegen te gaan? Graag een overzicht, met vermelding van 
timing en budget.
5. Welke sensibiliserende initiatieven zullen deze legislatuur nog genomen worden om 
het sluikstorten op parkings tegen te gaan? Graag met vermelding van timing en 
budget.
Deze vraag werd gesteld aan de ministers Zuhal Demir (312), Lydia Peeters (614).
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD 
op vraag nr. 614 van 2 februari 2024
van STIJN DE ROO
1. AWV kan dit niet bezorgen, omdat de hoeveelheden afval per (carpool)parking niet 
bijgehouden worden.
2. Dit bedrag is de kostprijs van het ruimen en het ledigen van de vuilbakken op de 
(carpool)parkings die in het beheer van AWV zijn, exclusief de verwerking van het afval 
en exclusief de kosten op de parkings die in concessie gegeven zijn of die door de 
gemeenten onderhouden worden. 
2019 2020 2021 2022 2023
Zwerfvuil
rapenLedigen 
vuil-
bakkenZwerfvuil
rapenLedigen 
vuil-
bakkenZwerfvuil
rapenLedigen 
vuil-
bakkenZwerfvuil
rapenLedigen 
vuil-
bakkenZwerfvuil
rapenLedigen 
vuil-
bakken
€120.633 €135.615 €56.563 €158.263 €122.589 €178.343 €119.286 €157.082 €164.598 €84.458
3. Zie het antwoord op deelvraag 1.
4. AWV heeft een nieuw intern handhavingskader opgesteld, met hieraan gekoppeld de 
aanstelling van nieuwe gewestelijke toezichthouders. Deze toezichthouders krijgen in 
hun tijdsbesteding meer ruimte om in te zetten op handhaving (2022-2023).
Er werd daarnaast door Mooimakers jaarlijks een gerichte sensibiliseringscampagne 
opgezet rond snelwegen m.b.t. het achterlaten van afval. Deze campagnes verschijnen 
telkens voor een maand op de meer dan 500 aanplakborden langs de Vlaamse 
snelwegen. De campagnes werden daarnaast nog verder aangevuld met andere media, 
gaande van radio, truckvertising, activaties op snelwegen en sociale media. AWV werkt 
hieraan mee als wegbeheerder van de autosnelwegen. Hieronder vindt u een 
budgetoverzicht voor deze campagnes: 
OVERZICHT BESTEDINGEN EN PERIODES
Jaar Periode  Budget (excl. BTW) 
 2019 1/05-30/05/2019          € 278.000
 2020 1/09-30/09/2020           € 183.000 
 2021 1/09-30/09/2021            € 49.185 
 2022 1/09-30/09/2022            € 37.945 
 2023 1/09-30/09/2023            € 59.878
In het verleden werden stand alone campagnes bedacht die enkel op de autosnelwegen 
werden ingezet. Nu wordt de creatie ingepast in een andere campagne (handhaving), 
waardoor er een efficiëntieslag is doorgevoerd op vlak van het gespendeerde budget. 
De boodschap wordt nog extra versterkt door de handhavingscampagne op andere 
plekken dan autosnelwegen, zoals radio en abribus, maar dit binnen het budget van 
de handhavingscampagne en dus niet binnen het budget van de 
autosnelwegcampagnes. Dit verklaart de budgetverschuiving die blijkt uit 
bovenstaande tabel.
AWV werkt verder jaarlijks mee aan de Week van de Handhaving, georganiseerd door 
Mooimakers. Hierbij zet AWV in op repressief optreden in de vorm van heterdaadacties. 
Tot slot werkte AWV samen met Mooimakers aan proefprojecten inzake 
camerahandhaving op basis van de GAS-wet, en het plaatsen van een nieuw type 
afvalcontainer met een groter inzamelvolume.
5. Zoals hierboven aangehaald, blijft AWV jaarlijks meewerken aan de Week van de 
Handhaving, georganiseerd door Mooimakers. Er wordt gesproken met de Federale 
Wegpolitie om hen ook dit jaar te betrekken tijdens deze acties.
Ook in 2024 is er een sensibiliseringscampagne gepland op de aanplakborden langs de 
autosnelwegen met ondersteuning in andere media. De voorziene periode is opnieuw 
de maand september (1/09-30/09/2024). Er wordt een budget voorzien van 60.000 
euro excl. btw.
