title: Vlaams Netwerk Kies Kleur tegen Pesten - Beleidsaanbevelingen
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=2023135
thema link: https://www.vlaamsparlement.be/parlementaire-documenten/schriftelijke-vragen/1786407
SCHRIFTELIJKE VRAAG
nr. 183
van HILÂL YALÇIN
datum: 7 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Vlaams Netwerk Kies Kleur tegen Pesten  -  Beleidsaanbevelingen
Het Vlaams Netwerk Kies Kleur tegen Pesten heeft zijn memorandum klaar. Dat 
memorandum werd onder andere opgemaakt op basis van het vierjaarlijkse onderzoek van 
HBSC-Vlaanderen, afgenomen door de Universiteit Gent (HBSC: Health Behaviour in 
School-aged Children).
Uit die studie blijkt dat ongeveer 1 op 5 (19,7%) van de Vlaamse 11-18-jarigen slachtoffer 
is geweest van pesten. Bijna 1 op 8 (12,3%) van de bevraagde jongeren rapporteerde 
slachtoffer te zijn geweest van cyberpesten. Vooral de groep 11- tot 12-jarigen scoort hoog 
met ongeveer 1 op 3 jongeren (29%) die aangeven gepest te worden of geweest te zijn. 
Die cijfers zijn, sinds het begin van de metingen in 2014, nog nooit zo hoog geweest.
De cijfers zijn te hoog, het aanpakken van de pestproblematiek vraagt een constante 
aandacht én een structurele aanpak want elk kind en elke jongere heeft recht op een veilige 
leer- en leefomgeving. 
Het netwerk doet vijf concrete beleidsaanbevelingen:
1. Een verplicht (cyber)pestbeleid voor elke organisatie die met kinderen en/of jongeren 
werkt.
2. Het bestaande HBSC-onderzoek inkorten van vierjaarlijks naar tweejaarlijks om de 
vinger nog meer aan de pols te houden.
3. Het voorzien van opleidingen over (cyber)pesten voor begeleiders van kinderen en 
jongeren.
4. Het platform ALLESoverPESTEN structureel inbedden in het Vlaamse landschap zodat 
opgedane kennis, expertise en onderzoek verder gedissemineerd kunnen worden.
5. De evaluatie van het beleid inzake welbevinden, schooltevredenheid en gezondheid op 
school moet een vast onderdeel van elke doorlichting worden.
Wat vindt de minister van die beleidsaanbevelingen? Staat hij ervoor open om ze te 
bekijken?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 183 van 7 december 2023
van HILÂL YALÇIN
Het Netwerk Kies Kleur tegen Pesten is reeds verschillende jaren een belangrijke partner 
bij de preventie en aanpak van pesten. Mijn administratie en het Netwerk Kies Kleur tegen 
Pesten stemmen regelmatig af over de aanpak van (cyber)pesten binnen onderwijs. We 
nemen hun inzichten en aanbevelingen mee bij het ontwikkelen van eventuele toekomstige 
beleidsinitiatieven. 
Ik geef alvast de volgende stand van zaken mee:  
- De preventie en aanpak van pesten maken deel uit het beleid op leerlingenbegeleiding. 
Elke school is verplicht een dergelijk beleid uit te werken, aangepast aan de context 
van de school en de noden van de leerlingen. Vanaf schooljaar 2021-2022 is er een 
versterkt kwaliteitstoezicht op het beleid op leerlingenbegeleiding in scholen. De 
onderwijsinspectie neemt het beleid op leerlingenbegeleiding steeds mee in haar 
doorlichtingen. 
- Er zijn verschillende organisaties en experten waar scholen terecht kunnen voor 
vorming en ondersteuning rond de preventie en aanpak van pesten. Vanuit onderwijs 
worden hierbij ook verschillende projecten ondersteund o.a. de vorming eerste hulp bij 
cyberpesten (Mediawijs 2020-2023), de veilig online vorming voor ouders en leerlingen 
met aandacht voor cyberpesten, de clicksafe-opleiding voor leerkrachten rond online 
risico-gedrag, het werk van Digisprong rond cyberpesten met o.a. een beleidsplanner 
en flowchart etc. De pedagogische begeleidingsdienst (o.a. via de contactpersonen 
integriteit) of een externe dienst kunnen de school ook helpen bij het uitwerken, 
implementeren en evalueren van hun beleid. 
- Voor het platform allesoverpesten.be verwijs ik graag naar mijn collega, de minister 
van Jeugd.  
- Voor de HBSC-studie en de Vlaamse afname verwijs ik graag naar mijn collega, de 
minister van Welzijn.
