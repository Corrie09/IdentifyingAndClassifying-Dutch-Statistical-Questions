title: VDAB - Personeelsbestand
thema: Werk
pdf link: https://docs.vlaamsparlement.be/pfile?id=2029919
thema link: https://www.vlaamsparlement.be/parlementaire-documenten/schriftelijke-vragen/1791473
SCHRIFTELIJKE VRAAG
nr. 133
van THIJS VERBEURGT
datum: 21 december 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
VDAB  -  Personeelsbestand
VDAB moet in de toekomst meer de rol opnemen van een arbeidsmarktregisseur. Daarbij 
zullen sommige diensten gedigitaliseerd worden en zal men meer datagedreven te werk 
gaan. Daarnaast moet VDAB deze legislatuur een personeelsbesparing doorvoeren.
Graag krijg ik volgende gegevens per jaar van 2014 tot en met 2023 voor de centrale, 
provinciale en IT-dienst van VDAB:
1. Hoeveel personeelsleden waren in dienst van VDAB in totaal (aantal en 
voltijdsequivalenten (vte’s)) en opgedeeld naar (in aantal en vte’s):
a) functie (ondersteunende diensten, bemiddelaar, …);
b) voltijds, deeltijds of interim;
c) provincie?
2. Hoeveel personeelsleden waren in dienst van VDAB bij de provincies (aantal en 
voltijdsequivalenten (vte’s)) en opgedeeld naar (in aantal en vte’s):
a) functie (ondersteunende diensten, bemiddelaar, …);
b) voltijds, deeltijds of interim;
c) provincie?
3. a) Hoe vaak deed VDAB voor de eigen dienstverlening een beroep op externe 
consultants? Graag een overzicht van het totaalaantal consultants in vte’s, het 
totaalbudget dat eraan besteed is, de functie van de consultants en de taken die 
ze moesten uitvoeren.
b) Graag ook een overzicht van het aantal vte’s per taak of project waarvoor externen 
ingehuurd werden.
4. Hoeveel personeelsleden verlieten VDAB per functie en opgedeeld naar:
a) personen die met pensioen gingen;
b) personen die ontslag namen;
c) personen die hun ontslag kregen?
5. In welke mate is de besparing op het personeel, opgenomen in het regeerakkoord, tot 
nu toe concreet gerealiseerd?
a) Hoeveel personeelsleden zijn in totaal al afgevloeid (in aantal en vte’s)? Graag het 
aantal afgevloeide personeelsleden per afdeling en per functie (in aantal en vte’s).
b) Op welke manier werd de personeelsbesparing gerealiseerd? Graag een opdeling 
van de besparing bij het personeel in aantal en vte’s naar niet-vervanging na 
pensionering, ontslag, personeel dat ontslag neemt en uitbesteding.
c) Wat is budgettair de doelstelling van de besparing en hoeveel is daarvan al 
gerealiseerd?
d) Leidde het afvloeien van personeel tot andere bijkomende kosten op andere 
budgetten bij VDAB? Zo ja, waar en hoeveel?
6. In welke mate werden de nieuwe taken van data, loopbaan en arbeidsmarktregisseur 
concreet gerealiseerd en hoe is dat zichtbaar in de evolutie van het personeelsbestand 
van VDAB in de periode 2019-2023? Hoeveel vte’s werden daarvoor aangeworven? 
Graag onderverdeeld per dienst en volgens taakinvulling.
7. Op welke manier wordt in het personeelsbestand rekening gehouden met het feit dat 
de doelgroep van VDAB is veranderd? Hoe is dat zichtbaar in de evolutie van het 
personeelsbestand van VDAB in de periode 2019-2023? Hoeveel vte’s werden daarvoor 
aangeworven? Graag onderverdeeld per dienst en volgens taakinvulling.
8. Wat is het ziekteafwezigheidspercentage van het personeel werkzaam bij VDAB in 
2022 en 2023? Hoe verhoudt dat zich tot de andere entiteiten binnen de Vlaamse 
overheid?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 133 van 21 december 2023
van THIJS VERBEURGT
1. Zie bijlage 1.
2. Zie bijlage 1 voor de antwoorden op vraag 2 a en 2 b. Voor de vraag 2 c, zie het 
antwoord op vraag 1 c.
3. a) Zie bijlage 2.
b) Deze gegevens zijn niet beschikbaar.
4. Zie bijlage 3.
5. VDAB heeft een besparingsdoelstelling van de Vlaamse regering gekregen van 422 (419 
+ 3 ex-Syntra Vlaanderen) personen minder. Deze besparing moet gerealiseerd worden 
tussen 30 juni 2019 en 31 december 2024. Op 1 januari 2024 heeft VDAB 83,8% van 
het te besparen personeelsaantal gerealiseerd.
a) Voor de periode 2014 tot eind 2019 zat VDAB niet in de scope van de besparingen 
opgelegd door de Vlaamse regering. Vanaf 2019 heeft VDAB de nodige 
inspanningen geleverd om het personeelsaantal terug te dringen, om binnen de 
door de Vlaamse Regering gestelde personeelsnorm te blijven. 
Zie bijlage 4 voor een overzicht van de totale uitstroom van 2019 t.e.m. 2023, 
respectievelijk opgedeeld volgens afdeling en volgens functie. Voor 2019 kan er niet 
gerapporteerd worden op uitstroom volgens afdeling omwille van rapporttechnische 
redenen.
b) De kredieten voor personeel worden lineair verminderd à rato van 84 medewerkers 
per jaar. De personeelsbesparingen worden gespreid over 2019-2024 en gebeuren 
op basis van een selectief vervangingsbeleid bij natuurlijke uitstroom en de 
uitbesteding van schoonmaak met overdracht van personeel. 
●Er vallen geen ontslagen in het kader van de besparingen binnen VDAB conform 
de opdracht van de Vlaamse regering. 
●Bij de integratie van de personeelsbesparingen in het personeelsplan 2020-
2024 zijn we uitgegaan van volgende principes en uitgangspunten: 
●Er komen geen besparingen op dienstverlenende functies en kritieke functies 
met het oog op de realisatie van VIBE (de nieuwe en vernieuwde opdracht van 
VDAB) 
●Bij het administratief kader laten we het aantal medewerkers met 30% dalen. 
●Er wordt een besparing voorzien bij de experten en staffuncties.
●De aantallen voor aansturing (leidinggevenden) blijven op hetzelfde niveau, 
gelet op eerdere besparingen op aansturing in het verleden. 
●De besparingen in de ondersteunende dienstverlening worden gedeeltelijk 
gerealiseerd door de volledige schoonmaak uit te besteden.
●De overige besparingen binnen de ondersteunende dienstverlening worden 
gerealiseerd op de verschillende diensten door optimalisatieprocessen en een 
selectief vervangingsbeleid.
c) De Vlaamse Regering heeft VDAB een besparing van 422 personen, of 8,2% van 
het personeelsbestand, opgelegd. Dit wordt budgettair vertaald in een jaarlijkse 
vermindering van de loonkredieten.
jaar gerealiseerde vermindering loonkredieten
2020 4.368 miljoen euro
2021 4.459 miljoen euro
2022 4.462 miljoen euro
2023 4.462 miljoen euro
d) Neen, er zijn tot 2023 geen bijkomende kosten op andere budgetten bij VDAB naar 
aanleiding van de besparingen.
6. In het kader van dataregie werd de data- en informatie-infrastructuur van VDAB 
grondig vernieuwd om in de toekomst sneller, meer data te kunnen verzamelen, 
verwerken en vooral om te zetten voor intelligente toepassingen en inzicht. Hiervoor 
werden verschillende teams binnen VDAB versterkt: binnen I&T werden 23 extra 
medewerkers aangeworven in het kader van de dataregie voornamelijk voor de uitbouw 
van het VDAB dataplatform en een versterkt databeheer, de studiedienst werd 
versterkt met drie extra (voltijdse) medewerkers. Zoals voor deze profielen gebruikelijk 
is, verliep het leeuwendeel van deze aanwervingen via Vlaanderen Connect.
Binnen de loopbaanregie werd ingezet op de dienstverlening voor tijdelijk werklozen 
tijdens de corona-pandemie, enkele innovatieve oriënterende toepassingen 
ondersteund door AI en de Werkschakelpunten. De loopbaanregie werd grotendeels 
zonder bijkomende middelen gerealiseerd. Voor de Werkschakelpunten werden, met 
middelen uit het werkgelegenheidsakkoord, drie extra medewerkers aangeworven om 
het project te coördineren, op te volgen en de partners te ondersteunen. Daarnaast 
werden binnen Alle Hens Aan Dek middelen vrijgemaakt om de webdienstverlening en 
de digitale opleidingen te versterken.
Voor de activeringsregie werd ingezet op dienstverlening voor alle nieuwe doelgroepen 
zoals sociaal huurders, alle inburgeraars, ontheemden uit Oekraïne, enz. In functie 
hiervan werd de samenwerking met de lokale besturen versterkt. In afstemming met 
het RIZIV werd de aanpak voor arbeidsongeschikten die opnieuw aan de slag willen 
gaan versneld en versoepeld. Het intake- en inschattingsproces voor vrij ingeschreven 
werkzoekenden werd, zoals dat al jaren gebruikelijk is voor de werkzoekenden met 
werkloosheidsuitkering, versneld en pro-actiever gemaakt en verloopt nu ook meer via 
het callcenter van VDAB. Zie volgende vraag voor de personeelsinzet. 
7. Omwille van de personeelsbesparingen en omdat de instroom van nieuwe doelgroepen 
grotendeels werd gecompenseerd door het sterk dalende aantal werkzoekenden met 
werkloosheidsuitkering, werd er ook in het kader van de activeringsregie getracht om 
te werken met de bestaande mensen en middelen. 
Dat bleek niet altijd mogelijk - vandaar dat de extra middelen in het kader van 
Oekraïne, Alle Hens aan Dek en het Werkgelegenheidsakkoord, ook ingezet werden 
voor tijdelijke versterking van voornamelijk het aantal bemiddelaars en 
projectopvolgers. Projectopvolgers zijn de medewerkers binnen VDAB die de groeiende 
dienstverlening door partners faciliteren en opvolgen. Van de 292 extra tijdelijke 
medewerkers die VDAB aangeworven heeft met de extra Vlaamse en Europese 
middelen werd het leeuwendeel ingezet voor de activeringsregie. 248 van deze extra 
medewekers waren bemiddelaars, 15 projectopvolgers, 6 instructeurs Nederlands als 
tweede taal. 
Zie ook mijn antwoord op schriftelijke vraag 44 van Gwendolyn Rutten van 24 oktober 
2023.     
Daarnaast werd de beslissing genomen dat VDAB per 1.000 extra toegeleide 
arbeidsongeschikten door het RIZIV 7 medewerkers kan aanwerven. Bij alle 
onderliggende capaciteitsberekeningen werd rekening gehouden met de 
dienstverlening die nodig is om deze mensen aan het werk te krijgen - en dat een 
traject voor een inburgeraar of arbeidsongeschikte intensiever is en langer duurt dan 
het traject voor een klassieke werkzoekende.
8. Het ziekteafwezigheidspercentage voor medewerkers VDAB is in 2022 10,24% en in 
2023 is 9,91%. In 2022 bedraagt het ziektecijfer voor de gehele Vlaamse overheid 
7,87%.  Er is nog geen geen ziektecijfer beschikbaar voor de gehele Vlaamse overheid 
voor 2023. Uit een benchmarkanalyse waarbij de evolutie van het ziekteverzuim bij 
VDAB vergeleken wordt met het gemiddelde ziekteverzuim in de gehele Vlaamse 
overheid, blijkt dat het ziekteverzuim bij VDAB weliswaar hoger is, maar eenzelfde 
evolutie kent. We zien echter wel dat de kloof met de Vlaamse overheid qua 
ziektecijfers verkleint. In 2019 was het verschil 3%,  nu bedraagt dit verschil nog 2,4%.
BIJLAGEN
1.Personeelsleden VDAB 2014-2023 voor de centrale/provinciale en IT-dienst (aantal en 
VTE) per functie
2.Overzicht door derden beschikking gesteld personeel
3.Hoeveel personeelsleden verlieten VDAB per functie
4.Overzicht vd totale uitstroom van 2019 tem 2023, respectievelijk opgedeeld volgens 
afdeling en volgens functie
