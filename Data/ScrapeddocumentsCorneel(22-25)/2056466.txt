title: De Lijn - Boetes en betwistingen
thema: Mobiliteit en Verkeer
pdf link: https://docs.vlaamsparlement.be/pfile?id=2056466
thema link: https://www.vlaamsparlement.be/parlementaire-documenten/schriftelijke-vragen/1802796
SCHRIFTELIJKE VRAAG
nr. 655
van KARIN BROUWERS
datum: 8 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Boetes en betwistingen
Reizigers kunnen een boete krijgen van De Lijn als ze bijvoorbeeld hun abonnement niet 
bij zich hebben. De boete bedraagt dan 107 euro voor de eerste keer. De boete zal via de 
post aankomen en dan heeft men 30 dagen de tijd om te betalen. Sommige mensen 
betalen de boete en sommige mensen gaan niet akkoord met de boete die ze hebben 
gekregen. In eerste instantie kan men terecht bij De Lijn (meer bepaald bij de dienst 
Administratieve boetes) om de boete te betwisten. Wanneer men alsnog niet akkoord gaat 
met de beslissing van de dienst Administratieve boetes van De Lijn, moet men meteen 
naar de Raad van State om in beroep te gaan. Maar dan moet men 184 euro betalen om 
dat beroep in te dienen.
1. Hoeveel reizigers hebben een boete gekregen in 2019, 2020, 2021, 2022 en 2023 en 
hoeveel reizigers hebben die boete betwist bij de dienst Administratieve boetes van 
De Lijn? Graag met een opsplitsing per jaar.
2. Hoeveel reizigers zijn naar de Raad van State gegaan om beroep in te dienen in 2019, 
2020, 2021, 2022 en 2023? Graag met een opsplitsing per jaar.
3. Reizigers moeten rechtstreeks naar de Raad van State om een boete aan te vechten 
die lager is dan het bedrag om een verzoek in te dienen bij de Raad van State. 
Waarom bestaat er geen gratis administratieve beroepsmogelijkheid tegen de dienst 
Administratieve boetes van De Lijn bij een Vlaams administratief rechtscollege?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 655 van 8 februari 2024
van KARIN BROUWERS 
1. Zie hieronder:
PV’s Verzoekschriften
2019 62 243 4 456
2020 21 796 1 169
2021 61 537 8 755
2022 117 912 17 123
2023 105 609 15 654
Tijdens de coronaperiode lag de focus van de lijncontroleurs eerder op het 
ondersteunen van chauffeurs en reizigers in verband met de coronamaatregelen die 
van kracht waren op het openbaar vervoer. Nadien voerde De Lijn het aantal 
ticketcontroles weer op, namen de reizigersaantallen toe, en werden er ook meer 
boetes uitgedeeld.
2. Hieronder een overzicht van het aantal reizigers dat naar de Raad van State stapte 
om beroep in te dienen:
- 2019: 4
- 2020: 1
- 2021: 5
- 2022: 17
- 2023: 10
3. Niet alle reizigers die beboet zijn, hebben als enige beroepsmogelijkheid de Raad van 
State om hun boete aan te vechten. Sinds het nieuwe decreet van april 2019 en het 
bijbehorende uitvoeringsbesluit van de Vlaamse Regering van september 2022, kan 
een minderjarige overtreder, zijn voogd of zijn raadsman kosteloos beroep 
aantekenen bij de Jeugdrechtbank als ze het niet eens zijn met de beslissing van de 
dienst Administratieve Boetes van De Lijn.
Zelfs bij deze kosteloze procedure blijkt het succes ervan in verhouding tot het aantal 
minderjarige overtreders dat de stap naar de jeugdrechtbank zet, gering te zijn. Dit 
illustreert dat het gebrek aan beroepsprocedures bij de Raad van State niet primair 
te wijten is aan de hoogte van het rolrecht.
Het beroep tot nietigverklaring van een beslissing waarbij een administratieve 
geldboete wordt opgelegd, heeft niet een burgerlijk recht tot voorwerp, waarvan de 
kennisneming bij artikel 144 van de Grondwet aan de rechtbanken wordt 
voorbehouden.
Bij artikel 14, §1, van de gecoördineerde wetten op de Raad van State worden aan 
de Raad van State de bevoegdheden toegewezen om kennis te nemen van de 
beroepen tot nietigverklaring van de akten van de onderscheiden administratieve 
overheden, behalve indien het geschil door de wet aan een ander rechtscollege wordt 
toegekend. Bij de wet van 20/1/2014 houdende hervorming van de bevoegdheid, de 
procedureregeling en de organisatie van de Raad van State (artikel 2, 1°) is artikel 
14 van de gecoördineerde wetten op de Raad van State gewijzigd en is die precisering 
uitdrukkelijk eraan toegevoegd. Die bevoegdheid van de Raad van State vloeit voort 
uit zijn bevoegdheid als administratieve rechter in de zin van artikel 160 van de 
Grondwet.
Omdat het niet aan een ander rechtscollege is toegewezen, valt het beroep tegen de 
beslissing om een administratieve geldboete zoals bedoeld in artikel 44ter en 
volgende van het decreet van 31/7/1990 op te leggen, onder die algemene 
vernietigingsbevoegdheid van de Raad van State.
