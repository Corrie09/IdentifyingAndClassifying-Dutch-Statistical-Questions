title: Herziening Eurovignetrichtlijn - Opbrengsten kilometerheffing
thema: Mobiliteit en Verkeer
pdf link: https://docs.vlaamsparlement.be/pfile?id=2052877
thema link: https://www.vlaamsparlement.be/parlementaire-documenten/schriftelijke-vragen/1809255
SCHRIFTELIJKE VRAAG
nr. 737
van ROBRECHT BOTHUYNE
datum: 4 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Herziening Eurovignetrichtlijn  -  Opbrengsten kilometerheffing
De herziening van de Eurovignetrichtlijn werd eind 2020 een feit. De tekst geeft de 
lidstaten de mogelijkheid belasting te heffen op het gebruik van hun wegen. Tot nu toe 
was er een tol op vrachtwagens met een gewicht van 7,5 ton en meer. In de toekomst zal 
dat ook gelden voor voertuigen met een gewicht van 3,5 ton en meer. Tot 2029 hebben 
de lidstaten de tijd om dit in te voeren. Tot dan kunnen zware vrachtvoertuigen van minder 
dan 12 ton nog altijd worden vrijgesteld. Het nieuwe compromis geeft de mogelijkheid 
vrijstelling te verlenen voor voertuigen tussen 3,5 ton en 7,5 ton die voornamelijk worden 
gebruikt voor de levering van ambachtelijk geproduceerde goederen. 
Sinds april 2023 kunnen vrachtwagens die geen CO2-uitstoot hebben ‘van tank tot wiel’ 
slechts de helft van de tolgelden en andere kilometerheffingen betalen. Elke staat blijft vrij 
om de maatregel toe te passen als en wanneer die dat nodig acht, maar het Europese 
regelgevingskader dat uit dit voorstel voortvloeit, zal duidelijk zijn.
1. Hoeveel bracht de kilometerheffing in Vlaanderen op in 2023? Graat totaalbedrag en 
opdeling naar:
a) Tonnage van vrachtwagens
b) Buitenlandse vrachtwagen of niet
2. Welke investeringen doet Vlaanderen hiermee? Graag overzicht voor 2023 en opdeling 
naar:
a) Flankerend beleid
b) Diverse maatregelen
c) Investeringen wegeninfrastructuur 
3. Welke investeringen plant Vlaanderen hiermee in 2024? Graag overzicht voor 2024 en 
opdeling naar:
a) Flankerend beleid
b) Diverse maatregelen
c) Investeringen wegeninfrastructuur 
4. De procedure tot herziening van de huidige Eurovignetrichtlijn werd in november 2021 
goedgekeurd. Daarna moest een juridische screening gebeuren rond de 
omzetverplichtingen. Die juridische screening van de nieuwigheden en de daaruit 
voortvloeiende verplichtingen werd uitgevoerd. 
Wat is de stand van zaken? Welke punten worden opgemerkt? Waar zal men 
aanpassingen doorvoeren? Met inzet van welke middelen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 737 van 4 maart 2024
van ROBRECHT BOTHUYNE
1. Hieronder kan u de Vlaamse opbrengst van de kilometerheffing terugvinden:
2023
3,5t tot 12t 8.566.619 € 
12t tot 32t 36.407.240 € 
> 32t 520.331.781 € 
Totaal Heffing 565.305.640 € 
2023
Belgisch 272.378.680 € 
Buitenlander 292.926.960 € 
Totaal Heffing 565.305.640 € 
Opbrengsten boetes 12.746.670 € 
Totaal Kilometerheffing 578.052.310 €
2. De uitgaven die begroot werden met de kilometerheffing vallen uiteen in verschillende 
onderdelen:
- het flankerend beleid, bestaande uit de subsidie ecologisch en veilig transport en 
andere flankerende maatregelen; 
- diverse maatregelen;
- de investeringen in weginfrastructuur (begrotingsartikel MDU-3MHH2RA-WT van 
AWV, begroting De Werkvennootschap …)
De resterende inkomsten van de kilometerheffing vloeien door naar de algemene 
middelen van de Vlaamse overheid en worden zo ingezet voor andere 
beleidsdoeleinden.
a) Het flankerend beleid bestaat uit de subsidie ecologisch en veilig transport 
(10.973.000,00 euro ingepland op begrotingsartikel MB0-1MHH2OC-WT) en 
andere flankerende maatregelen (herverdeeld naar de verschillende 
beleidsdomeinen vanuit begrotingsartikel MB0-1MHX2OB-PR).
Op het budget 2023 van de subsidie ecologisch en veilig transport werd 
1.642.010,73 euro steun uitbetaald voor de aanvragen 2022 wegens een tekort 
aan budget 2022. De totale steun voor de subsidie ecologisch en veilig transport 
voor 1.512 aanvragen in 2023 bedroeg 7.907.349,93 euro.
De uitgaven voor de andere maatregelen staan vermeld in de volgende tabel:
    2023 (in €) 
Arbeidsmarkt- en opleidingsmaatregelen     2.023.000
Onderwijsmaatregelen     500.000
Ecologiepremie+     685.000
Digitaal loket   82.000
Totaal   3.290.000
b) Er wordt ook recurrent 1 miljoen euro overgedragen aan Landbouw en Visserij 
voor 2 bestaande VLIF-maatregelen voor de agrovoedingssector.
c) In 2023 heeft AWV 145.174.606,04 euro geïnvesteerd op de basisallocatie MDU 
3MH222. Hierbij is 100 miljoen euro krediet afkomstig van middelen van de 
kilometerheffing. Hieronder een overzicht van de specifieke projecten: 
- Renovatie Beverentunnel 
- Ombouw van de N49 tot autosnelweg 
- Geluidsschermen langs de N44 Aalter  
- Renovatie dienstgebouw Zelzatetunnel 
- Renovatie tunneltechnieken en dienstgebouw Tijsmanstunnel 
- Bewaking dienstenzones 
- Renovatie dienstgebouw Kennedy-, Sint-Annavoetgangers-, Debbauts- en Half 
Opentunnel 
- Project-MER spitsstroken E313 Lummen Hasselt-Oost 
- Mobiliteits- en infrastudie B401 en omgeving 
- Mechanische uitrusting tunnel en pompstations gewestwegen 
- Externe ondersteuning en diensten 
- Investeringen in tunnels 
- Diversen en verrekeningen 
Er werd tevens 2.017.000 euro herverdeeld ter financiering van het project Noord-
Zuid Limburg bij De Werkvennootschap.
3. a) Net zoals de vorige jaren worden er ook voor het begrotingsjaar 2024 flankerende 
maatregelen voorzien in het kader van de kilometerheffing.
Vanaf 2024 wordt voor de subsidie ecologisch en veilig transport (begrotingsartikel 
MB0-1MHH2OCWT) geen budget meer voorzien. De laatste schijf aan subsidies 
werd voorzien in 2023.
Via een ontwerp van besluit zal een verdere verdeling van de provisie 
kilometerheffing voorgesteld worden. 
Voor volgende maatregelen, opgenomen in het kader van de 
engagementsverklaring inzake een coherent logistiek beleid, worden budgetten 
herverdeeld:  
    2024 (in €) 
Arbeidsmarkt- en opleidingsmaatregelen     2.023.000
Onderwijsmaatregelen     250.000
Totaal   2.273.000
b) Er wordt recurrent 1 miljoen euro overgedragen aan Landbouw en Visserij voor 2 
bestaande VLIF-maatregelen voor de agrovoedingssector. Daarnaast wordt een 
eenmalige overdracht voorzien van 0,5 miljoen euro naar De Lijn ter financiering 
van de projectkosten in het kader van basisbereikbaarheid en vervoer op maat.
c) In 2024 plant AWV een bedrag van 106.378.000 euro te investeren op 
basisallocatie MD0 1MH222. Hierbij is 100,757 miljoen euro krediet afkomstig van 
middelen van de kilometerheffing. Hieronder een overzicht van de geplande 
investeringen: 
- Renovatie Beverentunnel 
- Renovatie Sint-Annavoetgangerstunnel 
- Ring om Antwerpen - Leefbaarheidsprojecten 
- Investeringen in tunnels 
- Ombouw verlichting naar LED 
- Onderzoeken, studies en overkoepelende contracten 
- Diversen en verrekeningen 
De resterende inkomsten van de kilometerheffing vloeien door naar de algemene 
middelen van de Vlaamse overheid en worden zo ingezet voor andere 
beleidsdoeleinden.
4. Een juridische screening van de herziene tolrichtlijn is uitgevoerd. De “Richtlijn (EU) 
2022/362 van het Europees parlement en de Raad van 24 februari 2022 tot wijziging 
van de Richtlijnen 1999/62/EG, 1999/37/EG en (EU) 2019/520 betreffende het in 
rekening brengen van het gebruik van bepaalde infrastructuurvoorzieningen aan 
voertuigen” vergt op dit ogenblik weinig aanpassingen van bestaande decreten. 
In deze herziene richtlijn is bepaald dat ‘de lidstaten de nodige maatregelen moeten 
nemen om ervoor te zorgen dat de weggebruiker de emissieklasse van zijn voertuig 
elektronisch kan aangeven alvorens gebruik te maken van de infrastructuur’.
Deze bepaling dient te worden omgezet in de Vlaamse regelgeving en is opgenomen 
in het ontwerp van decreet tot wijziging van het decreet van 3 juli 2015 tot invoering 
van de kilometerheffing en stopzetting van de heffing van het eurovignet en tot 
wijziging van de Vlaamse Codex Fiscaliteit in dat verband en tot wijziging van de 
Vlaamse Codex Fiscaliteit van 13 december 2013. 
Dit ontwerp van decreet werd op 4 maart 2024 ingediend in het Vlaams Parlement 
(document 2080 (2023-2024)), en werd toegelicht in de Commissie voor Mobiliteit en 
Openbare werken op 28 maart jl. Dit ontwerp van decreet koppelt aan de 
omzettingsbepaling tevens de verplichting voor de dienstaanbieders om hiermee 
rekening te houden en dit te controleren. Er zijn geen verdere middelen vereist voor 
de omzetting van deze bepaling.
