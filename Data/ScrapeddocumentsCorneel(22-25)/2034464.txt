title: Natuurbeheer - Monitoring en opvolging
thema: Natuur en Milieu
pdf link: https://docs.vlaamsparlement.be/pfile?id=2034464
thema link: https://www.vlaamsparlement.be/parlementaire-documenten/schriftelijke-vragen/1796173
SCHRIFTELIJKE VRAAG
nr. 249
van TINNE ROMBOUTS
datum: 18 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Natuurbeheer  -  Monitoring en opvolging
De Vlaamse Regering heeft zichzelf een immense tussentijdse doelstelling gegeven in 
functie van het bereiken van de gunstige staat van instandhouding van de habitats en 
soorten. Des te belangrijker om in te zetten op een goed natuurbeleid waar de juiste 
maatregelen worden genomen die door de Vlaamse overheid structureel worden 
gemonitord en opgevolgd.
In antwoord op schriftelijke vraag nr. 846 van 13 juni 2023 van Bart Van Hulle over de 
controle op beheersubsidies van natuurbeheerplannen, op basis van het besluit van de 
Vlaamse Regering uit 2017 betreffende de subsidiëring van de planning, de ontwikkeling 
en de uitvoering van het geïntegreerd natuurbeheer, stelde de minister dat er nog geen 
evaluaties hebben plaatsgevonden en dat dit conform voorgaand besluit pas gepland is 
voor 2024.
Het is echter niet zo dat er voor 2017 niet aan natuurbeheer werd gedaan, integendeel. In 
2017 was er al een oppervlakte van 83.452 ha onder effectief natuurbeheer, in 2011 ging 
het om 62.393 ha. Dat waren gebieden met een reservaatstatus of gebieden waarvoor een 
vorm van beheerplan bestond. Sinds de goedkeuring van de besluiten betreffende de 
natuurbeheerplannen uit 2017 worden al deze plannen stelselmatig omgevormd tot 
natuurbeheerplannen, met als doel dit gefinaliseerd te hebben in 2023.
1. Evaluaties conform artikel 107 van het decreet van 9 mei 2014 tot wijziging van de 
regelgeving inzake natuur en bos.
Er werd in een eenvoudige procedure voorzien om de nog lopende bosbeheerplannen 
en beheerplannen van natuurreservaten en bosreservaten om te zetten naar een 
natuurbeheerplan (artikel 107 decreet 9 mei 2014 tot wijziging van de regelgeving 
inzake natuur en bos - wijzigingsdecreet).
Het Agentschap voor Natuur en Bos (ANB) dient daarvoor een evaluatieverslag aan de 
beheerder te bezorgen, met daarin een beoordeling of er na toetsing aan o.m. de 
nieuwe regelgeving rond natuurbeheerplannen en programma’s en plannen voor de 
realisatie van Europese natuurdoelen, wijzigingen of aanvullingen nodig zijn om het 
beheerplan om te zetten naar een natuurbeheerplan. Afhankelijk van de inhoud van 
het evaluatieverslag dienen er al dan niet bijsturingen aan het beheerplan te gebeuren.
a) Hoeveel evaluatieverslagen werden er conform deze bepaling in het Natuurdecreet 
opgemaakt? Graag een opdeling per provincie met moment van opmaak 
(maand/jaartal).
b) Hoeveel evaluatieverslagen leidden tot aanpassingen van het oorspronkelijke 
plan? Graag een opdeling per provincie en een overzicht van de aard van de 
aanpassing (wijziging natuurstreefbeeld, wijziging beheermaatregelen, …).
c) Is het mogelijk om de evaluatieverslagen van de volgende natuurgebieden in 
antwoord op deze vraag ter beschikking te stellen:
i. E-112 ‘Uitkerkse Polder’ in West-Vlaanderen;
ii. E-191 ‘Sint-Maartensheide - De Luysen’ in Limburg;
iii. E-051 ‘Turnhouts Vennengebied’ in Antwerpen;
iv. E-332 ‘Aronst Hoek’ in Vlaams-Brabant;
v. E-147 ‘Heidebos’ in Oost-Vlaanderen?
d) Waarom zijn deze evaluatieverslagen niet publiek toegankelijk gemaakt?
2. Controles ter plaatse op basis van het besluit van de Vlaamse Regering van 14 juli 
2017 betreffende de subsidiëring van de planning, de ontwikkeling en de uitvoering 
van het geïntegreerd natuurbeheer.
Conform artikel 8 van dit besluit kunnen de gemachtigde personeelsleden van het 
agentschap en de Vlaamse overheid, alsook de door hen aangestelde personen, een 
controle ter plaatse uitvoeren.
Hoeveel controles ter plaatse vonden er tussen 28 oktober 2017 en 1 januari 2024 
plaats? Graag een opdeling per provincie en per jaar.
3. Evaluaties op basis van eerdere wetgeving.
Een voorganger van de besluiten omtrent natuurbeheerplannen uit 2017 was het 
reservatenbesluit daterend van 29 juni 1999, dat aangepast en vervangen werd in 
2003 door het besluit van de Vlaamse Regering tot vaststelling van de voorwaarden 
voor de erkenning van natuurreservaten en van terreinbeherende natuurverenigingen 
en houdende toekenning van subsidies. Wat betreft beheer en monitoring lezen we 
daarin het volgende:
- Artikel 19, §1, van het besluit uit 2003 stelt dat er 3 vegetatiejaren na de eerste 
erkenning, en vervolgens om de 5 jaar de aanvrager een uitgebreid 
monitoringrapport in moet dienen.
- Artikel 23 stelt daarenboven dat de aanvrager van de subsidie jaarlijks voor 31 
januari een jaarrapport moet indienen over de beheerswerken bij de afdeling.
Van de volgende natuurreservaten graag een overzicht van de monitoringrapporten 
en jaarrapporten van 1999 tot 2017, zowel de aantallen als de inhoud van de effectieve 
rapporten:
i. E-112 ‘Uitkerkse Polder’ in West-Vlaanderen; 
ii. E-191 ‘Sint-Maartensheide - De Luysen’ in Limburg;
iii. E-014 ‘De Zegge’ in Antwerpen;
iv. E-332 ‘Aronsthoek’ in Vlaams-Brabant;
v. E-147 ‘Heidebos’ in Oost-Vlaanderen.
4. Voorziene aankoop- en beheersubsidies.
Eens een natuurgebied is opgenomen in een natuurbeheerplan (of gelijkaardige 
plannen die daar voor 2017 aan vooraf gingen) kunnen er aankoop- en 
beheersubsidies verkregen worden. 
Het subsidieregister van de Vlaamse overheid brengt op een heldere manier de 
subsidies in kaart die vanuit de Vlaamse overheid sinds 1 januari 2022 werden 
toegekend of uitbetaald aan ondernemingen, organisaties, feitelijke verenigingen en 
lokale besturen. Verkregen aankoop -en beheersubsidies per natuurgebied zijn dus 
niet te bekijken.
Daarom graag een overzicht (per jaar en met weergave van de ontvangende 
organisatie, onderneming, feitelijke vereniging, …) van de aankoop- en 
beheersubsidies uitbetaald op basis van de erkenning van volgende natuurgebieden 
sinds hun eerste goedkeuring:
i. E-112 Uitkerkse Polder in West-Vlaanderen; 
ii. E-191 Sint-Maartensheide - De Luysen in Limburg;
iii. E-014 De Zegge in Antwerpen;
iv. E-332 Aronsthoek in Vlaams-Brabant;
v. E-147 Heidebos in Oost-Vlaanderen.
5. Oprichting adviesinstantie natuurbeheerplannen.
In het Natuurdecreet zijn procedurebepalingen opgenomen voor de opvolging van de 
concrete natuurbeheerplannen. Met die bepalingen beoogt de decreetgever drie 
situaties te regelen, met name: 
- de mogelijkheid van beheerovername door ANB in geval van onvoldoende 
deugdelijk beheer door de terreinbeheerder; 
- dezelfde mogelijkheid van beheerovername omdat de terreinbeheerder zelf een 
einde wenst te stellen aan zijn/haar engagementen;
- allerlei beroepsmogelijkheden i.v.m. beslissingen van ANB over de opmaak en 
opvolging van natuurbeheerplannen
Hiervoor wordt er in artikel 16undecies, §2, verwezen naar een adviesinstantie die 
de Vlaamse Regering dient te adviseren. 
a) In welke mate werd deze adviescommissie al opgericht? Hoe is ze samengesteld? 
Welke personen zetelen erin? Indien ze niet is geïnstalleerd, wat is daarvoor dan 
de reden?
b) Hoeveel adviezen werden er al gegeven? Graag een overzicht per provincie met 
een oplijsting van de behandelde beheerplannen/dossiers.
c) Hoeveel adviezen en voor welke gebieden hebben deze adviezen een voorstel 
gedaan tot een regeling zoals hierboven weergegeven (opsplitsing per provincie 
en per regeling (3) zoals hierboven weergegeven)? Zijn die adviezen ook gevolgd 
of waarom niet?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 249 van 18 januari 2024
van TINNE ROMBOUTS
1. Met betrekking tot de evaluatie conform artikel 107 van het decreet van 9 mei 2014 
tot wijziging van de regelgeving inzake natuur en bos:
a) Er zijn in totaal 664 evaluatieverslagen opgesteld. Hieronder een overzicht gemaakt 
van alle verslagen per provincie en per jaartal.
Overzicht opgestelde evaluatieverslagen 
Provincie 2019 2020 2021 2022 2023 TOTAAL
Antwerpen 1 8 44 54 107 214
Limburg 6 27 42 50 125
Oost-Vlaanderen 10 40 34 49 133
Vlaams-Brabant 29 33 59 121
West-Vlaanderen 16 7 48 71
TOTAAL 1 24 156 170 313 664
b) De eventuele aanpassingen van het oorspronkelijk beheerplan zijn dossierspecifiek 
en worden niet centraal gemonitord. 
c) Conform artikel 90, punt 5 van het reglement van het Vlaams Parlement zal het 
evaluatieverslag onder voorbehoud van vertrouwelijkheid worden aangeboden aan 
de Voorzitter die de Volksvertegenwoordiger daarover zal inlichten en het document 
ter inzage zal leggen. Conform artikel 104 van het reglement van het Vlaams 
Parlement is de Volksvertegenwoordiger tot geheimhouding verplicht met 
betrekking tot deze vertrouwelijke informatie.
d) Conform artikel 107 van het eerder vermelde decreet heeft het Agentschap voor 
Natuur en Bos (ANB) het bedoelde evaluatieverslag aan de beheerder bezorgd.  
2. Controles ter plaatse op basis van artikel 8 van dit besluit zijn dossierspecifiek en 
worden niet centraal gemonitord.
3. Conform artikel 90, punt 5 van het reglement van het Vlaams Parlement zal het 
overzicht van monitoringrapporten – voor zover ze digitaal ter beschikking zijn – onder 
voorbehoud van vertrouwelijkheid worden aangeboden aan de Voorzitter die de 
Volksvertegenwoordiger daarover zal inlichten en het document ter inzage zal leggen. 
Conform artikel 104 van het reglement van het Vlaams Parlement is de 
Volksvertegenwoordiger tot geheimhouding verplicht met betrekking tot deze 
vertrouwelijke informatie.
4. Hieronder kan u twee tabellen terugvinden met enerzijds de toegekende 
beheersubsidies voor de betreffende erkende natuurreservaten en anderzijds de 
toegekende aankoopsubsidies voor gronden die werden aangekocht in functie van de 
realisatie van de respectievelijke erkende natuurreservaten. Deze subsidies werden 
toegekend overeenkomstig de voorwaarden zoals bepaald in het besluit van de Vlaamse 
Regering van 14 juli 2017 betreffende de subsidiëring van de planning, de ontwikkeling 
en de uitvoering van het geïntegreerd natuurbeheer. 
Er worden enkel cijfers voor de periode 2017-2023 weergegeven. De subsidies van 
voor 2017 zijn niet op gestructureerde wijze en centraal beschikbaar.
De subsidies werden uitbetaald aan de vzw Natuurpunt Beheer behalve die voor het 
erkende natuurreservaat De Zegge. Die subsidies werden aan de beheerder, de 
Koninklijke Maatschappij voor Dierkunde van Antwerpen vzw, uitbetaald.
Basis en aanvullende subsidies voor erkende natuurreservaten.
JaarDe Zegge 
(E-014)Uitkerkse Polder 
(E-112)Heidebos 
(E-147)Sint-Maartensheide-
De Luysen 
(E-191)Aronst Hoek 
(E-332)
2017 € 39.699,98 € 217.212,65 € 126.951,44 € 70.219,77 € 110.177,89
2018 € 40.319,92 € 205.855,34 € 128.928,70 € 71.315,69 € 111.888,88
2019 € 41.041,20 € 213.551,40 € 131.229,08 € 86.911,17 € 113.880,24
2020 € 41.413,76 € 210.533,89 € 132.416,70 € 81.087,62 € 114.908,84
2021 € 46.218,69 € 211.021,60 € 133.861,57 € 81.975,25 € 116.159,61
2022 € 87.188,05 € 209.631,02 € 126.438,80 € 88.821,18 € 125.811,97
2023 € 94.408,86 € 226.992,39 € 137.628,46 € 120.753,96 € 144.521,14
Totaal € 390.290,46 € 1.494.798,29 € 917.454,75 € 601.084,64 € 837.348,57
Aankoopsubsidies voor gronden aangekocht i.f.v. het erkende natuurreservaat.
JaarDe Zegge 
(E-014)Uitkerkse Polder 
(E-112)Heidebos 
(E-147)Sint-Maartensheide-
De Luysen 
(E-191)Aronst Hoek 
(E-332)
2017 € 0,00 € 0,00 € 8.563,02 € 9.495,20 € 7.538,30
2018 € 0,00 € 291.680,79 € 29.632,29 € 7.070,05 € 36.935,67
2019 € 0,00 € 964.005,17 € 7.851,01 € 12.016,34 € 67.721,92
2020 € 0,00 € 280.173,61 € 17.766,38 € 54.807,15 € 26.591,60
2021 € 0,00 € 181.608,44 € 0,00 € 40.037,67 € 623.944,01
2022 € 0,00 € 582.398,53 € 18.015,83 € 142.159,04 € 424.899,78
2023 € 0,00 € 99.057,45 € 32.246,74 € 15.608,12 € 253.763,40
Totaal € 0,00 € 2.398.923,99 € 105.512,25 € 271.698,37 € 1.433.856,38
5. Met betrekking tot de evaluatie van natuurbeheerplannen:
a) De adviesinstantie, zoals vermeld in artikel 16decies, § 1 en § 2, en artikel 
16undecies, § 2, van het Natuurdecreet, is een adviesorgaan in de zin van artikel 
I.3., 3° van het Bestuursdecreet. Dit impliceert dat de bepalingen houdende 
evenwichtige participatie van vrouwen en mannen in Vlaamse adviesorganen in 
casu van toepassing zijn. Momenteel is er nog geen evenwichtig voorstel van de 
leden van de adviesinstantie in die zin.
b) Er zijn nog geen adviezen gegeven door deze adviesinstantie.
c) Het eerste evaluatiemoment moet nog opgestart worden. Het is nog te vroeg om 
de zesjaarlijkse evaluatie op haar degelijkheid te beoordelen.
