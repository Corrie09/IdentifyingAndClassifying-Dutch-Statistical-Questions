title: Warmtepompen - Geluidshinder
thema: Energie
Natuur en Milieu
pdf link: https://docs.vlaamsparlement.be/pfile?id=2001811
thema link: https://www.vlaamsparlement.be/parlementaire-documenten/schriftelijke-vragen/1763552
SCHRIFTELIJKE VRAAG
nr. 3
van STAF AERTS
datum: 26 september 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Warmtepompen  -  Geluidshinder
Ik krijg signalen dat de lokale toezichthouders in steden als Gent en Antwerpen, maar ook 
elders in Vlaanderen, steeds vaker geconfronteerd worden met meldingen en klachten van 
geluidshinder door warmtepompen in woonwijken. De keuze van het juiste toestel en de 
correcte installatie (eventueel ook met akoestische isolatie) kan die hinderklachten 
vermijden. Installateurs zijn nog niet allemaal vertrouwd met de technieken en 
normeringen rond geluidsdruk en geluidsvermogen. En er bestaat veel kwaliteitsverschil 
op de geïnstalleerde warmtepompen. Sommige zijn stil, maar andere kunnen heel wat 
hinder veroorzaken.
Warmtepompen zijn essentieel in de energietransitie. We moeten dus vermijden dat 
klachten over geluidshinder door warmtepompen het draagvlak voor installatie van 
warmtepompen ondermijnen. Vooral bij de installatie van warmtepompen bij renovaties 
zijn er heel wat uitdagingen, zeker in dense woonwijken.  
Bovendien is de hinderproblematiek niet beperkt tot warmtepompen voor residentiële 
warmtebronnen. Ook warmtepompen voor buitenzwembaden en airco's zorgen almaar 
vaker voor klachten van geluidshinder. 
De meeste van die toestellen hebben een elektrisch vermogen van minder dan 5 kW. En 
zijn dus niet indelingsplichtig volgens het Vlaams reglement betreffende de 
milieuvergunning (VLAREM). Er is wel een Belgische standaardnormering voor zogenaamde 
akoestische criteria voor woongebouwen. Maar deze NBN-norm is geen basis om te 
handhaven. Dat betekent dat ongeacht het aantal decibels dat ze produceren, er amper 
kan opgetreden worden door toezichthouders bij luidruchtige warmtepompen. 
Omwonenden die blijvende hinder ondervinden, zijn aangewezen op de vrederechter. Dat 
zijn slopende en dure procedures.
Geluidshinder is een subjectief fenomeen. Toch is het belangrijk om vast te leggen wat 
aanvaardbaar geluid is voor een warmtepomp. De Vereniging van Vlaamse Steden en 
Gemeenten (VVSG) installeerde op eigen initiatief een Taskforce Geluid van 
warmtepompen om samen met de sector een voorstel van oplossing uit te werken. Bij deze 
taskforce zijn ondertussen al een hele reeks gemeenten betrokken: Meise, Roeselare, 
Gent, Leuven, Hasselt, Antwerpen, Brugge.
Tegelijkertijd maakt de strategische inzet van de uitrol van warmtepompen het nodig dat 
ook het Departement Omgeving hier op korte termijn actief naar oplossingen toewerkt. 
Een wildgroei van lokale reglementen lijkt niet de juiste oplossing te zijn. Er zou een 
informatiebrochure en code van goede praktijk in opmaak zijn, maar de vraag rijst of dat 
voldoende is.
1. Is de minister op de hoogte van de problematiek van geluidshinder door 
warmtepompen?
2. Is de minister van mening dat er nood is aan een koppeling tussen enerzijds stappen 
die gezet worden op het vlak van geluid van warmtepompen en anderzijds het 
warmtebeleid in functie van de energietransitie? Welke initiatieven neemt de minister 
hieromtrent? Wie/welke instanties zijn er daarbij betrokken?
3. Werkt de minister aan regelgeving om te zorgen voor een uniforme aanpak in heel 
Vlaanderen? Bijvoorbeeld een maximale geluidsnorm voor niet-ingedeelde 
warmtepompen van 40 dB op de perceelsgrens? Zo ja, wat zijn de stappen die de 
minister daarvoor gaat ondernemen en wat is de vooropgestelde timing?
4. Is de minister van plan om aanpassingen te doen aan het vrijstellingenbesluit, artikel 
2.1 14°, dat in een vrijstelling voor een omgevingsvergunning voorziet voor 
stedenbouwkundige handelingen voor de buitenunits? Zo ja, wat zijn de stappen die 
de minister daarvoor gaat ondernemen en wat is de vooropgestelde timing?
5. Welke stappen onderneemt de minister naar de sector van installateurs van 
warmtepompen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 3 van 26 september 2023
van STAF AERTS
1. De problematiek is mij zeker bekend. Ik heb in het verleden ook al geantwoord op 
vragen inzake dit thema. Ik kan u ook meedelen dat het Departement Omgeving ook 
deel uitmaakt van de taskforce warmtepompen waarover u in uw vraag spreekt. Hierin 
zijn op dit moment eveneens VVSG, Buildwise (het vroegere WTCB) en de sector 
(producenten en installateurs) betrokken.
2. Uiteraard is er een link tussen beiden. De taskforce warmtepompen richt zich in de 
eerste plaats op geluidsaspecten van warmtepompen. Doel van deze taskforce is het 
ontwikkelen van een code van goede praktijk met praktische en technische richtlijnen 
om gebruikers te helpen bij het kiezen en plaatsen van een warmtepomp. Het beperken 
van geluidsoverlast en hinder naar de omgeving is daarbij de hoofdopgave. Deze code 
van goede praktijk zal hierdoor bijdragen aan de verdere duurzame realisatie van de 
energietransitie. Het VEKA is op de hoogte van het initiatief en wordt op de gepaste 
momenten betrokken. 
3. Op dit ogenblik is de realisatie van de code van goede praktijk het eerste doel. Ik sluit 
niet uit dat uit dit werk voorstellen tot aanpassing van VLAREM zullen voortvloeien. 
Hierover zal de komende maanden meer duidelijkheid komen.  
4. Het Vrijstellingenbesluit voorziet in artikel 2.1 onder punt 14° een vrijstelling van de 
vergunningsplicht voor stedenbouwkundige handelingen voor “gebruikelijke 
constructies” bij woningen:
“14° gebruikelijke constructies zoals ventilatiebuizen, airco's, 
schoorsteenpijpen, schoorstenen, dakgoten en hemelwaterafvoerbuizen aan of 
op een woning, op voorwaarde dat ze niet meer dan drie meter boven de nok 
van de woning uitsteken.”
Deze voorbeelden zijn niet limitatief.
Een warmtepomp lijkt mij alvast, zowel qua werking als qua omvang, op een 
aircotoestel en kan m.i. dan ook beschouwd worden als een “gebruikelijke constructie” 
in de zin van artikel 2.1, 14° van het Vrijstellingenbesluit. Dit is ook het standpunt van 
het Departement Omgeving, zoals opgenomen in punt 1.8 van de “Hulpgids inzake de 
vergunningsplicht, melding en vrijstelling” op de website van het departement: zie  
https://omgeving.vlaanderen.be/nl/hulpgids-inzake-de-vergunningsplicht-vrijstelling-
en-melding.
5. Zoals hoger aangegeven, zijn de installateurs vertegenwoordigd in de taskforce. Ze 
worden mee betrokken in de realisatie van de code van goede praktijk en vormen een 
waardevolle gesprekspartner. De taskforce laat ons ook toe om andere onderwerpen 
zoals eventuele VLAREM-wijzigingen aan hen voor te stellen.
