title: Zwerfvuilactie Mooimakers - West-Vlaanderen
thema: Natuur en Milieu
pdf link: https://docs.vlaamsparlement.be/pfile?id=2043852
thema link: https://www.vlaamsparlement.be/parlementaire-documenten/schriftelijke-vragen/1798450
SCHRIFTELIJKE VRAAG
nr. 274
van BRECHT WARNEZ
datum: 25 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zwerfvuilactie Mooimakers  -  West-Vlaanderen
Iedereen droomt van een propere omgeving zonder afval. Initiatieven zoals Mooimakers 
sporen burgers aan om zelf actie te ondernemen tegen zwerfvuil in de buurt. Op hun 
website kan men zich als vrijwilliger registreren in drie verschillende categorieën:
- mensen die hun stoep opruimen; 
- mensen die een opruimactie organiseren;
- mensen die een opruimgebied willen registreren.
Gelieve de gegevens in een Excelbestand weer te geven.
1. Hoeveel vrijwilligers hebben zich de afgelopen vijf jaar (inclusief 2023) aangemeld om 
hun stoep op te ruimen? Graag een overzicht per gemeente voor de provincie West-
Vlaanderen.
2. Hoeveel opruimacties zijn er de afgelopen vijf jaar (inclusief 2023) geregistreerd? 
Graag een overzicht per West-Vlaamse gemeente.
a) Wie zijn de organisatoren van de acties? Graag een overzicht per type organisator 
(school, vereniging, bedrijf, gemeente/stad, Vlaamse partner, burgers op eigen 
initiatief enzovoort).
b) Wat was de timing van de opruimacties?
3. Hoeveel opruimgebieden waren er in 2023? Graag een overzicht per West-Vlaamse 
gemeente.
a) Welke oppervlakte bestrijken die gebieden samen? Graag een overzicht van de 
oppervlaktes van alle opruimgebieden per gemeente.
b) Hoeveel vrijwilligers ruimen die gebieden op? Graag een overzicht van het aantal 
vrijwilligers per opruimgebied per gemeente.
4. Hoe apprecieert de minister het aantal opruimgebieden, opruimacties en vrijwilligers 
die zich binnen die gebieden en acties engageren in vergelijking met de andere 
provincies?
5. Nieuwe initiatieven en bijsturingen.
6. Wat onderneemt de minister om burgers aan te sporen zich te engageren binnen een 
van de drie categorieën?
7. Zijn er gebieden waar nooit of zelden de stoep of gebieden worden opgeruimd? Zo ja, 
welke gebieden?
8. Hoe gaat de minister in de toekomst vrijwilligers in die gebieden bereiken?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 274 van 25 januari 2024
van BRECHT WARNEZ
1. De mogelijkheid om een propere stoep te registreren bestaat sinds 16 maart 2019. 
Sindsdien zijn er in totaal 9.704 stoepen geregistreerd, waarvan 2.185 in West-
Vlaanderen. Het overzicht met het aantal propere stoepen per postcode in West-
Vlaanderen voor 2019-2023 gaat als bijlage.
2. In totaal zijn er over de vijf voorbije jaren 3.789 opruimacties in West-Vlaanderen 
georganiseerd (2019-2023). Het overzicht van de opruimacties, per gemeente, per 
datum en per type in West-Vlaanderen gaat als bijlage. De timing van de opruimacties 
in 2023 wordt in het tweede tabblad als grafiek weergegeven.
3. In 2023 zijn er in totaal 5.139 opruimgebieden geregistreerd, waarvan 1.216 in West-
Vlaanderen. Het overzicht van het aantal opruimgebieden per postcode in 2023 in 
West-Vlaanderen gaat als bijlage. Van de oppervlaktes zijn er geen gestructureerde 
gegevens. In de registratie wordt het aantal vrijwilligers voor een opruimgebied niet 
opgevraagd, dus deze gegevens zijn niet beschikbaar. Lokale besturen hebben meer 
zicht op hun vrijwilligerswerking.
4. Ik ben de vele vrijwilligers bijzonder dankbaar voor de inspanningen die zij dagelijks 
leveren om het afval van anderen op te ruimen. Zij dragen bij tot een netter 
Vlaanderen. Vandaar dat ik hen via Mooimakers op verschillende manieren ondersteun. 
Alle lokale besturen, scholen, verenigingen, particulieren, bedrijven en Vlaamse 
partners kunnen bij Mooimakers gratis opruimmateriaal bestellen zoals grijpers, 
handschoenen en fluohesjes. Voor eenmalige opruimacties zijn er voor hen ook 
uitleenkoffers met opruimmateriaal die gratis te bestellen zijn. Daarnaast is er sinds 
begin 2022 de gratis app Mijn Mooie Straat voor vrijwilligers zodat zij hun opruimgebied 
kunnen registreren. Tot slot delen we ook goede praktijkvoorbeelden van de 
vrijwilligerswerking ter inspiratie en informatie, bv. over de vrijwilligersverzekering of 
hoe je als buurtbewoner een opruimactie organiseert.
5. In 2024 komt er een uitbreiding van de vrijwilligersapp binnen het Mijn Mooie Straat-
platform met nog meer nieuwe functionaliteiten om opruimacties te registreren, 
vrijwilligers te groeperen en notificaties te ontvangen. We lanceren dan ook een 
campagne om dit in heel Vlaanderen bekend te maken.
6. Op regelmatige basis communiceert Mooimakers over deze initiatieven via haar 
structurele communicatiekanalen zoals de website, nieuwsbrief en sociale media). 
Bovendien zijn er een aantal momenten doorheen het jaar dat Mooimakers oproept om 
opruimacties te organiseren: tijdens de jaarlijkse Lenteschoonmaak wanneer we een 
communicatiecampagne voeren in heel Vlaanderen en communicatiemateriaal 
aanbieden aan lokale besturen om hun vrijwilligers te activeren. We sluiten ook aan bij 
bestaande initiatieven zoals ‘World Cleanup Day’ in het najaar. Voor die eenmalige 
opruimacties kunnen lokale besturen ook een vergoeding aanvragen.
7. Niet iedereen die opruimt, registreert zich en de opruimplannen of -acties van lokale 
besturen zijn eveneens niet gekend. Sinds de lancering van de Mijn Mooie Straat-app 
kan de activiteit van vrijwilligers opgevolgd worden. Lokale besturen kunnen hierop via 
een heatmap op het Mijn Mooie Straat-platform zicht krijgen.
8. Tijdens onze Lenteschoonmaakcampagne richt Mooimakers zich op heel Vlaanderen. 
Hiertoe behoren ook de gebieden waar er zelden opruimacties plaatsvinden.
BIJLAGEN
1.Overzicht opruimacties West-Vlaanderen 2019-2023
2.Overzicht opruimgebieden West-Vlaanderen 2023
3.Overzicht Propere stoep West-Vlaanderen 2019-2023
