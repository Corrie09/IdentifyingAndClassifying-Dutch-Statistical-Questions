title: Tweede ring rond Leuven - Studie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2047006
thema link: https://www.vlaamsparlement.be/parlementaire-documenten/schriftelijke-vragen/1800899
SCHRIFTELIJKE VRAAG
nr. 632
van ARNOUT COEL
datum: 5 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Tweede ring rond Leuven  -  Studie
Als antwoord op mijn schriftelijke vraag nr. 1607 van 25 augustus 2023, liet de minister 
weten dat de studie naar de mogelijkheden voor de aanleg van een tunnel ten oosten van 
Leuven werd opgestart begin 2023. De minister gaf aan dat er in eerste instantie aan 
dataverzameling gedaan werd (via gps, tellingen, maar ook stakeholderraadpleging) om 
zo de huidige verkeersproblematiek in kaart te brengen. De gegevens zouden 
daaropvolgend worden samengebracht in een inventarisatierapport. 
De resultaten zullen besproken worden in een expertengroep met mandatarissen en 
ambtenaren van de betrokken lokale besturen, waarna de verschillende mogelijke 
alternatieven afgewogen en doorgerekend zullen worden.
1. Wat is de huidige stand van zaken? Zijn de resultaten van het inventarisatierapport 
opgeleverd en al op de tafel van de expertengroep gekomen? Wat zijn de voornaamste 
resultaten uit dat inventarisatierapport m.b.t. de verkeersveiligheid ten oosten van 
Leuven?
2. Zal de expertengroep van mandatarissen en ambtenaren nog verder worden uitgebreid 
met andere stakeholders? Zo ja, op welke wijze?
3. Is er al zicht op een aantal mogelijke oplossingen (tunnel of andere) voor de 
verkeersproblematiek? Wanneer mogen we daarvan een eerste doorrekening 
verwachten? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 632 van 5 februari 2024
van ARNOUT COEL
1. Het inventarisatierapport werd eind 2023 besproken met een expertengroep, waarin 
onder meer ambtenaren en mandatarissen van Leuven, Bierbeek, Lubbeek, Holsbeek 
en Boutersem; De Lijn; het Agentschap Wegen en Verkeer; het Departement MOW en 
de provincie Vlaams-Brabant vertegenwoordigd zijn. 
Begin 2024 werd een toelichting gegeven aan een bredere klankbordgroep. De 
klankbordgroep bestaat uit actiegroepen en buurtcomités; gemeentelijke adviesraden; 
middenveldorganisaties die actief zijn op het vlak van economie, mobiliteit, landbouw 
en natuur; grote publiekstrekkers zoals bedrijventerreinen, scholen, zorginstellingen, 
sport- en recreatieterreinen. Het inventarisatierapport is op basis daarvan 
gefinaliseerd.
In het inventarisatierapport wordt getracht de routes en omvang van het sluipverkeer 
in het oosten van Leuven beter in kaart te brengen. De verkeersveiligheid wordt niet 
in detail onderzocht, maar is wel een inherent aandachtspunt bij het zoeken naar 
oplossingen. 
2. Zie vraag 1. Er wordt gewerkt met een klankbordgroep, die geconsulteerd wordt na 
het overleg met de expertengroep. De samenstelling van de klankbordgroep gebeurde 
op basis van input door de betrokken gemeenten.
3. Momenteel worden de oplossingsrichtingen voor het sluipverkeer in kaart gebracht. 
Daarbij wordt gekeken naar multimodale oplossingen, maar ook naar 
circulatiemaatregelen en een aantal nieuwe wegtracés, waarvan enkele volledig of 
deels de vorm van een tunnel kunnen aannemen. Bedoeling is om deze oplossingen 
via een breed afwegingskader objectief te toetsen en te trechteren naar kansrijke 
alternatieven. Een doorrekening met verkeersmodellen zal ook deel uitmaken van de 
evaluatie. Bedoeling is om de kosten en baten van de verschillende oplossingen beter 
in beeld te brengen. De trechtering naar en uitwerking van de kansrijke alternatieven 
zal in de loop van 2024 verder vorm krijgen. De expertengroep en klankbordgroep 
worden op verschillende momenten betrokken.
 
