title: Dyzo - Financiering
thema: Economie
Werk
pdf link: https://docs.vlaamsparlement.be/pfile?id=2051146
thema link: https://www.vlaamsparlement.be/parlementaire-documenten/schriftelijke-vragen/1809260
SCHRIFTELIJKE VRAAG
nr. 313
van ROBRECHT BOTHUYNE
datum: 4 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Dyzo  -  Financiering
Dyzo, een instrument om zelfstandigen in moeilijkheden te helpen, geeft aan dat hun 
dossierdraagkracht jaar na jaar toeneemt. 
1. Welk budget werd ter beschikking gesteld voor Dyzo in 2023? Graag totaalbudget en 
opdeling naar:
a) ter beschikking gesteld budget; 
b) bijkomend budget wegens de covidpandemie;
c) bijkomend budget wegens de Brexit.
2. Wat is het budget voor Dyzo in 2024? Graag totaalbudget en opdeling naar:
a) ter beschikking gesteld budget;
b) bijkomend budget wegens covidpandemie;
c) bijkomend budget wegens de Brexit.
3. Wat is het gemiddeld aantal aanvragen per vrijwilliger dat per maand verwerkt wordt? 
Graag totaal aantal per jaar voor 2022 en 2023 en opdeling naar:
a) aard van de aanvraag;
b) duur van het vervolgtraject na eerste aanvraag.
4. Het is duidelijk dat ondernemingen/zelfstandigen nood hebben aan het advies en de 
begeleiding via Dyzo. Maar ze zouden nog veel vroeger moeten aankloppen bij Dyzo. 
Via welke incentives kan de minister die ondernemingen/zelfstandigen aanmoedigen 
om van bij het begin van signalen van moeilijkheden al contact op te nemen met 
Dyzo? 
5. Hoe evalueert de minister bovenstaande cijfers?
1JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 313 van 4 maart 2024
van ROBRECHT BOTHUYNE
1. Het totaalbudget, dat in 2023 ter beschikking werd gesteld voor Dyzo, was 660.000 
euro en opgedeeld als volgt:
a)Ter beschikking gesteld budget: 585.000,00 euro; 
b)Bijkomend budget wegens de Covid-pandemie: NIHIL;
c)Bijkomend budget wegens de Brexit: 75.000,00 euro.
2. Het totaalbudget voor Dyzo voor 2024 staat nog niet vast. De definitieve aanvraag 
werd medio februari bij VLAIO www.vlaio.be ingediend en is daar momenteel in 
behandeling. Voor eind maart zal het advies van de Inspectie van Financiën gevraagd 
worden en daaropvolgend het begrotingsakkoord. Daarna zal het dossier voor 
definitieve goedkeuring worden voorgelegd aan de voltallige Vlaamse regering.
Er zal hoe dan ook geen bijkomend budget wegens de Covid-pandemie en/of wegens 
de Brexit meer voorzien worden aangezien deze pandemie en crisis momenteel achter 
ons liggen.
VLAIO bekijkt momenteel wel of er bijkomend budget kan voorzien worden omwille 
van (1) de significante stijging van de werkdruk en het aantal ondernemers, dat 
momenteel tegelijkertijd in ‘actieve begeleiding’ is bij Dyzo. Naar eigen zeggen hielp 
Dyzo sinds zijn ontstaan immers nooit zoveel ondernemers (3.908) tegelijkertijd 
verder als in 2023. Bovendien is er vanaf 2022 ook sprake van (2) een significante 
stijging van het aantal faillissementen, waardoor meer bedrijven bijgevolg in 
moeilijkheden komen en aankloppen bij Dyzo. Hiervoor verwijs ik naar het antwoord 
op uw vraag nr. 312 van dezelfde datum. Dyzo staat daardoor voor een paar 
uitdagingen (sterke stijging van de instroom, wegvallen Corona (2020) en Brexit 
(2021-2023) projectsubsidies, sterke stijging van de vaste-, loon- en werkingskosten 
en van de inflatie; en dit bij een sinds 2018 ongewijzigde jaarlijkse werkingssubsidie 
van 585.000 euro) met als gevolg het ontstaan van wachttijden (+/- 3 weken), keuzes 
die zich opdringen (wie kan nog wanneer geholpen worden?) en een stijgende 
werkdruk (impact op medewerkers + ondernemers).
a)Ter beschikking gesteld budget: nog niet bepaald/beslist.
b)Bijkomend budget wegens de Covid-pandemie: NIHIL.
c)Bijkomend budget wegens de Brexit: NIHIL.
3. 3.908 ondernemers werden door Dyzo actief begeleid in 2023. Hiervoor beschikt Dyzo 
over een centraal team van 13 personen (11,6 VTE), waarvan 7 adviseurs (6,8 VTE) 
en een team van 30 enthousiaste vrijwilligers (+/- 10 VTE). Adviseurs en vrijwilligers 
samengeteld komt dit neer op ca. 16,8 VTE en op 233 ondernemers jaarlijks in actieve 
begeleiding per VTE, of m.a.w. 19,38 op maandbasis. Een opdeling hiervan naar:
a) aard van de aanvraag
b) duur van het vervolgtraject na eerste aanvraag is niet beschikbaar.
4. Om de ondersteuning van Dyzo vroegtijdiger bij de bedrijven te activeren en zo grotere 
problemen te vermijden, werd Dyzo in 2023 en wordt het ook in 2024 verder maximaal 
ingebed in het VLAIO-netwerk www.vlaio.be/nl/vlaio-netwerk.  
2Hiertoe werd de voorbije jaren al actie ondernomen door o.a. een intensieve 
samenwerking met de VVSG:
- Al in 2020 ontwikkelde Dyzo scripts voor derden, die lokale besturen ook kunnen 
gebruiken om eerstelijnsadvies te geven, zodat Dyzo zich kan toeleggen op 
langdurige begeleiding en zijn capaciteit maximaal hiervoor kan inzetten.
- In 2021-2022 werd door Dyzo ook in vormingen (specifiek gericht op lokale 
besturen en hun gemeentelijke ambtenaren 'lokale economie') voorzien, waardoor 
gemeenten hun ondernemers uit de buurt beter kunnen opvangen wanneer deze 
in moeilijkheden geraken. Het voorbije kalenderjaar 2023 stond vooral in het teken 
van de 20 werven, die allemaal werden gerealiseerd.
- Zo werd een volledig nieuwe huisstijl (december 2023) met nieuw logo, kleuren, 
website…ontwikkeld. Deze aanzienlijke verbetering - niet in het minst o.v.v. 
gebruiks- en klantvriendelijkheid - is ook naar de gemeenten, lokale besturen en 
OCMW's toe een enorme meerwaarde.
- De relatiebeheerders lokale besturen van VLAIO organiseerden eind maart 2021 
een overlegtafel 'ondernemers in moeilijkheden' met de VVSG, tijdens dewelke 
Dyzo haar dienstverlening naar (vooral grote) gemeenten voorstelde met als doel 
hieruit nieuwe samenwerkingen te laten voortvloeien. Ook in 2022 stelde Dyzo zich 
voor op bijeenkomsten van VVSG via 'Partner in de kijker'. In september en oktober 
2021, en in 2022 dus via 'Partner in de kijker', bracht de VVSG de dienstverlening 
aan ondernemers in moeilijkheden daarna ook onder de aandacht van de brede 
groep steden en gemeenten tijdens de Regionale Overlegtafels. VVSG en Dyzo 
hebben elkaar hierbij blijkbaar gevonden want eind 2021 organiseerden zij samen 
3 en in de loop van 2022 al zelfs 4 opleidingen. Blijkbaar met succes want deze 
opleidingen waren volzet. Nadat 2023 volledig in het teken stond van de realisatie 
van 20 werven wordt voor 2024 bekeken of deze initiatieven kunnen worden 
herhaald.
Dyzo kan immers niet alle noden op het terrein zelf delgen doch samenwerking met 
partners kan win-winsituaties - zoals vroegtijdige detectie van moeilijkheden - doen 
ontstaan in het belang van de finale doelgroep. Dyzo maakt daarom dankbaar gebruik 
van dit interessante VLAIO Netwerk. Daar worden interessante contacten gelegd en 
wordt de naambekendheid van Dyzo verhoogd, wat in het belang is van de finale 
doelgroep.
5. Wat bovenstaande cijfers betreft, werd de voorbije jaren (2020-2023) vanuit VLAIO 
inderdaad telkens een hoger budget ter beschikking gesteld aan Dyzo om de 
opeenvolgende crisissen (Corona, oorlog Rusland-Oekraïne, energiecrisis, inflatie,...) 
adequaat het hoofd te kunnen bieden. Ook de trend inzake het aantal faillissementen 
en ondernemingen daardoor tegelijkertijd in actieve begeleiding bij Dyzo lijkt (vooral 
in 2023) stijgend. Daarom onderzoekt en beoordeelt VLAIO momenteel de 
subsidieaanvraag en het totaalbudget voor Dyzo voor 2024.
