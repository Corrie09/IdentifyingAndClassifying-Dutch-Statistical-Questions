title: Woonzorgcentra (wzc's) - Inspraak en participatie bewoners en familie
thema: Welzijn en Gezin
pdf link: https://docs.vlaamsparlement.be/pfile?id=2048572
thema link: https://www.vlaamsparlement.be/parlementaire-documenten/schriftelijke-vragen/1805654
SCHRIFTELIJKE VRAAG
nr. 255
van VEERLE GEERINCKX
datum: 22 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Woonzorgcentra (wzc's)  -  Inspraak en participatie bewoners en familie
Op 5 oktober 2022 stelde ik schriftelijke vraag nr. 36 over de inspraak en participatie van 
bewoners en familie in woonzorgcentra. Op die vraag werd geantwoord dat het project 
‘verbinding in Trialoog’ nog in de pilootfase zat. 
In opvolging van die vraag graag de volgende vragen. 
1. Is de pilootfase van het project ‘verbinding in Trialoog’ afgelopen? Wat was de 
evaluatie van de pilootfase? 
2. Is de tweede fase van het project waarin men het ‘masterclass-concept’ ging uittesten, 
positief bevonden? Zo ja, is de tweede fase nog steeds aan de gang? 
3. Zijn er verder nog zaken ondernomen in het kader van dat project? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 255 van 22 februari 2024
van VEERLE GEERINCKX
1. Het piloottraject is afgelopen. De piloten liepen van juli 2021 tot en met december 
2022. Het piloottraject wordt als sterk positief ervaren door de deelnemende 
voorzieningen. De voorzieningen bevonden zich op verschillende niveaus rond inspraak 
en betrekking van bewoners en hun familie. Elke voorziening heeft bijkomende 
inzichten kunnen halen uit het piloottraject en dit kunnen implementeren in hun 
voorziening. 
2. De Master Classes werden opgestart in het najaar van 2022 en er werden verschillende 
groepen gemaakt die op verschillende tijdstippen zijn opgestart. De Master Classes 
werden goed onthaald door de deelnemers. Zij waren echter ook soms onder de indruk 
omdat het geen top-down, aangestuurd implementeren is van instrumenten, maar 
relatiegestuurd samen bouwen aan een andere cultuur. 
3. Er werden leergroepen opgezet met de pilootvoorzieningen en voorzieningen die de 
Master Classes hebben gevolgd. Er werd een nieuw project opgestart voor de komende 
drie jaren. Dit project heeft de volgende doelstellingen: 
a. De woonzorgcentra de competentie aanleren om met het ideeëngoed van 
Trialoog aan de slag te gaan. 
b. Trialoog breed en diepgaand verspreiden binnen en buiten de sector. Een 
verdere verspreiding laat toe dat Trialoog en de onderliggende principes meer 
gekend en gemeengoed worden in woonzorgcentra en bij iedereen van dichtbij 
of veraf betrokken. 
c. Relatiegestuurd werken in Trialoog inbedden in de beleidscyclus van een 
woonzorgcentrum. Dit is aanvullend op, en gaat verder dan, competentie-
opbouw en informeren/sensibiliseren.
