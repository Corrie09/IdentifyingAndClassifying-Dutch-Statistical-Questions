title: Belgisch-Luxemburgse Economische Unie (BLEU) - Toepassing handels- en investeringsluik in het kader van de BIT met Oekraïne
thema: Buitenlands beleid
Internationaal ondernemen
Oekraïnecrisis
pdf link: https://docs.vlaamsparlement.be/pfile?id=2008707
thema link: https://www.vlaamsparlement.be/parlementaire-documenten/schriftelijke-vragen/1771899
SCHRIFTELIJKE VRAAG
nr. 32
van STAF AERTS
datum: 17 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Belgisch-Luxemburgse Economische Unie (BLEU)  -  Toepassing handels- en 
investeringsluik in het kader van de BIT met Oekraïne
Ik vroeg de minister op 19 september jl. in de Commissie voor Buitenlands Beleid, 
Europese Aangelegenheden, Internationale Samenwerking en Toerisme naar de rol die de 
Vlaamse Regering speelt of zou kunnen spelen in de arbitrageprocedure die ABH Holdings 
onder de BLEU-BIT met Oekraïne heeft aangespannen tegen de Oekraïense overheid. Het 
antwoord ter zake was zeer kort:
“Wat de BLEU-BIT met Oekraïne betreft, kan ik kort zijn. Het is een BIT van de oude 
generatie. Het bevat een zogenaamde sunsetclausule, waarbij na beëindiging van de 
overeenkomst de bescherming nog tien jaar geldt. Dat ligt ter wijziging voor in de nieuwe 
BIT. In dit concreet geval gaat het om een Luxemburgse holding. Ik weet dat het op de 
radar van de Luxemburgse collega’s staat. Maar voor België is er geen rol weggelegd in 
deze procedure.”
Gelet op de artikelen 30 tot en met 35 van de BLEU-overeenkomst, heb ik echter de 
volgende vragen over dit antwoord. 
1. De minister stelt dat er in de arbitragezaak van ABH Holdings tegen Oekraïne geen rol 
is weggelegd voor de Belgische overheden. Artikel 30 van de BLEU-overeenkomst 
bepaalt echter dat de partijen van het verdrag, dus inclusief de Belgische en Vlaamse 
overheid, met Luxemburg moeten overleggen over de bescherming van de belangen 
van de Unie in de betrekkingen met derde staten.
Acht de minister het vrijwaren van de financiële mogelijkheden van de Oekraïense 
staat tegenover Russische oligarchen geen essentieel belang voor de BLEU, zeker 
wanneer het een BLEU-verdrag is dat aan de basis ligt van de aantasting van deze 
mogelijkheden?
2. Artikel 32 van de overeenkomst bepaalt dat in de rechtsgebieden waar Luxemburg 
geen diplomatieke of consulaire vertegenwoordiging heeft, de behartiging van de 
Luxemburgse belangen op economisch en handelsgebied toevertrouwd wordt aan de 
Belgische diplomatieke en consulaire vertegenwoordigingen; de leden van deze 
vertegenwoordigingen behoren bovendien hun medewerking aan Luxemburg te 
verlenen op dezelfde domeinen.
Aangezien Luxemburg geen diplomatieke of consulaire vertegenwoordiging heeft in 
Oekraïne (de ambassade in Tsjechië is ook geaccrediteerd voor Oekraïne):
a) Is de Belgische diplomatieke en consulaire vertegenwoordiging in Oekraïne dus 
niet verplicht om de Luxemburgse belangen op economisch en handelsgebied in 
Oekraïne te verdedigen, of op zijn minst actief met Luxemburg mee te werken 
aan de verdediging van die belangen?
b) Is, gezien de intern-Belgische bevoegdheidsverdeling, de Vlaamse economische 
vertegenwoordiging van Flanders Investment & Trade (FIT) niet verplicht om de 
Luxemburgse belangen op economisch en handelsgebied in Oekraïne te 
verdedigen, of op zijn minst actief met Luxemburg mee te werken aan de 
verdediging van die belangen?
c) De minister stelt dat er voor België geen rol is weggelegd. Lid 6 van artikel 9 van 
het BIT tussen de BLEU en Oekraïne bepaalt echter dat elke 
Overeenkomstsluitende Partij zich ertoe verbindt om arbitragebeslissingen uit te 
voeren overeenkomstig haar nationale wetgeving. Dat betekent in mijn 
interpretatie dus ook dat in het geval een arbitragepanel in de toekomst een 
oordeel zou vellen ten nadele van Oekraïne, België bij een betalingsweigering 
vanwege Oekraïne eventueel verplicht zou zijn beslag te leggen op tegoeden van 
de Oekraïense overheid.
Deelt de minister deze inschatting en kan hij zijn inschatting toelichten?
3. Gelet op bovenstaande vragen:
a) Vindt de minister het niet relevant om nu zijn mening bij te stellen en in het 
kader van het Vlaamse en Belgische Oekraïnebeleid en aldus gedefinieerde 
belangen, met Vlaanderen en België er alles aan te doen om Oekraïne in dit 
dossier diplomatiek en juridisch te steunen?
b) Bestaan er geen mogelijkheden om het Europese sanctiekader toe te passen of 
aan te scherpen om het problematische gebruik van arbitrageverdragen met 
Oekraïne, zoals in het geval van ABH Holdings, te voorkomen?
4. In zijn antwoord op mijn vragen op 19 september gaf de minister aan dat de nieuwe 
modeltekst voor toekomstige BLEU-BIT’s klaar is en de achterpoorten waar ABH 
Holdings nu gebruik van maakt, zouden sluiten. 
Gelieve de verschillende punten toe te lichten waarop de nieuwe modeltekst verschilt 
van de tekst van het in werking zijnde akkoord met Oekraïne en die ervoor zouden 
zorgen dat claims zoals die van ABH Holdings niet meer mogelijk zouden zijn.
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 32 van 17 oktober 2023
van STAF AERTS
1-2.De positie van deze Regering ten aanzien van de Russische invasie van Oekraïne is 
welbekend en het is dan ook duidelijk dat wij Oekraïne steunen in deze uitzonderlijke 
tijden. Dat gezegd zijnde, heeft België heeft geen vraag om assistentie ontvangen in 
deze zaak. Met betrekking tot de rol van België bij de uitvoering van een eventuele 
arbitragebeslissing: het is op dit moment nog niet geweten of er een 
arbitrageprocedure zal volgen en wat de uitspraak zou zijn. Het is dan ook niet aan 
deze Regering om hierover een voorafname te doen.
3. a) Zoals reeds gesteld, is het vooralsnog niet duidelijk of er een arbitrageprocedure 
zal volgen of wat de uitspraak zou zijn.
b) Het EU-sanctiebeleid is onderworpen aan de vereiste van unanimiteit in de Raad 
en de sanctiepakketten van de EU tegen Rusland in het kader van de Russische 
invasie van Oekraïne zijn het resultaat van een consensus in de Raad. Dat gezegd 
zijnde, zullen mijn diensten de technische vraag die aan de grond ligt van deze 
idee stellen in de relevante interfederale overlegorganen.
4. Eén van de belangrijkste verbeteringen in de nieuwe modeltekst betreft de 
aanpassing van de klassieke internationale investeerder-staat geschillenbeslechting 
naar het Investment Court System (ICS). Dit is een grote stap vooruit. ICS omvat de 
recentste verdragspraktijken die door de jaren heen zijn ontwikkeld in de context van 
traditionele investeerder-staat geschillenbeslechting (ISDS) over onderwerpen als 
transparantie, het voorkomen van forum shopping en bescherming tegen ‘frivolous 
claims’, het verbieden van parallelle zaken, alsook beperkingen van de reikwijdte van 
het toepassingsgebied. Voorts introduceert ICS de vervanging van traditionele adhoc-
arbitragetribunalen door een permanent tribunaal gekoppeld aan een 
beroepsmechanisme. Rechters in zo’n permanent ICS-tribunaal zijn – in tegenstelling 
tot arbiters bij traditionele ISDS - ook gebonden aan uitvoerige regelgeving die 
onpartijdigheid en onafhankelijkheid moeten garanderen. Dit betekent dat de 
investeerder niet langer het recht zou hebben één van de arbiters aan te duiden. 
Daarenboven bevat de nieuwe modeltekst een bepaling die stelt dat bij oprichting van 
een multilateraal investeringshof – waarover onderhandeld wordt bij de VN 
Commissie voor Internationaal Handelsrecht (UNCITRAL) – dit hof onmiddellijk 
bevoegd wordt voor geschillen onder de BLEU-BIT.
