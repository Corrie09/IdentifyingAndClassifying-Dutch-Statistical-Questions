title: Natuurdecreet - Zoekzones
thema: Natuur en Milieu
pdf link: https://docs.vlaamsparlement.be/pfile?id=2062756
thema link: https://www.vlaamsparlement.be/parlementaire-documenten/schriftelijke-vragen/1817357
SCHRIFTELIJKE VRAAG
nr. 482
van LEO PIETERS
datum: 28 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Natuurdecreet  -  Zoekzones
Voor een terrein dat beheerd wordt of zal worden ten behoeve van het natuurbehoud, kan 
een natuurbeheerplan worden opgemaakt.
Met het oog op de ruimtelijke toewijzing van de natuur-instandhoudingsdoelstellingen 
worden binnen de speciale beschermingszone(s) (SBZ) zoekzones afgebakend. Een 
dergelijke zoekzone wordt gedefinieerd als een zone die per Europees te beschermen soort 
en per Europees te beschermen habitat de perimeter aangeeft die gevrijwaard wordt met 
het oog op het optimaal plaatsen van de instandhoudingsdoelstellingen voor de betrokken 
speciale beschermingszone. De omvang van een zoekzone wordt bepaald door de 
oppervlakte die nodig is voor het realiseren van het openstaande saldo van de taakstelling 
voor de betrokken Europees te beschermen habitat of Europees te beschermen soort.
Als de hoger beschreven natuurbeheerplannen betrekking hebben op terreinen die zich 
bevinden in een SBZ in het Vlaamse Gewest, worden de natuurbeheerplannen binnen 
dergelijke zoekzones maximaal afgestemd op de bepalingen van het managementplan 
Natura 2000 dat voor de SBZ werd opgesteld.
De definitieve aanduiding van deze zoekzones is bijgevolg van essentieel belang voor 
boseigenaars om een zo optimaal en efficiënt mogelijk natuurbeheerplan te kunnen 
opstellen.
Tot nu toe werden er in Vlaanderen echter nog altijd geen definitieve zoekzones 
vastgelegd, en werkt men louter met “voorlopige zoekzones”, wat onder meer niet 
bevorderlijk is voor de rechtszekerheid van Vlaamse bos- en grondeigenaars en een 
efficiënte realisatie van de Vlaamse en Europese natuurdoelen kan hypothekeren. [1]
1. Kan de minister verduidelijken waarom er tot nu toe nog steeds geen definitieve 
zoekzones werden vastgelegd, en haar diensten zich beperken tot alleen maar het 
vastleggen van “voorlopige zoekzones”?
2. Is de minister zich ervan bewust dat het ontbreken van deze definitieve zoekzones en 
het werken met louter “voorlopige zoekzones” onder meer niet bevorderlijk is voor de 
rechtszekerheid van Vlaamse bos- en grondeigenaars en een efficiënte realisatie van 
de Vlaamse en Europese natuurdoelen kan hypothekeren? Wanneer zal men in die 
optiek afstappen van het vastleggen van “voorlopige zoekzones” en eindelijk overgaan 
tot het vastleggen van de met het Natuurdecreet opgelegde (definitieve) zoekzones?
3. Overeenkomstig artikel 37, §1, 6°, van het Natuurdecreet van 21 oktober 1997 
beschikt de Vlaamse Grondenbank over een recht van voorkoop bij de verkoop van 
onroerende goederen die gelegen zijn in een (definitieve) zoekzone, en dit ongeacht 
de planologische bestemming in de goedgekeurde plannen van aanleg of ruimtelijke 
uitvoeringsplannen (RUP’s). 
Kan de minister, nu er tot nu toe louter gewerkt wordt met “voorlopige zoekzones”, 
dan ook verduidelijken of de Vlaamse Grondenbank al dan niet op rechtsgeldige wijze 
een beroep kan doen op dit recht van voorkoop bij de verkoop van onroerende 
goederen die slechts in een “voorlopige zoekzone” zijn gelegen? Overweegt de minister 
om de bovenvermelde decretale bepaling in die zin te wijzigen dat dit recht van 
voorkoop niet van toepassing is als op deze goederen al een goedgekeurd geïntegreerd 
beheerplan (d.i. erfgoed en natuur) of natuurplan rust, waarbij de koper zich er in de 
notariële akte die de eigendomsoverdracht regelt toe verbindt om alle uit dit 
goedgekeurde geïntegreerde beheerplan of natuurbeheerplan voortvloeiende 
verplichtingen integraal na te leven? 
Zo niet, waarom niet? 
Zo ja, welk tijdpad plant de minister om deze aanpassing te realiseren? 
[1] Zie https://natura2000.vlaanderen.be/zoekzones.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 482 van 28 maart 2024
van LEO PIETERS
1. De voorlopige zoekzones, gepubliceerd in 2015, werden via artikel 66 van het 
Stikstofdecreet decretaal vastgesteld en gevalideerd, via toevoeging van een derde tot 
en met achtste lid aan art. 36ter, §1 van het Natuurdecreet. De kaart met voorlopige 
zoekzones, die opgemaakt is voor Europees te beschermen habitats en die voor elke 
SBZ-H zoekzones bevat voor de Europees te beschermen habitats waarvoor de 
betreffende speciale beschermingszones zijn aangewezen, is consulteerbaar op de 
website Geopunt van de Vlaamse overheid.
2. Ik verwijs naar mijn antwoord op deelvraag 1. Het Stikstofdecreet bepaalt via artikel 
68 tevens dat de decretaal gevalideerde zoekzonekaart van 2015 tweejaarlijks 
aangepast wordt in het kader van de opmaak en vaststelling van managementplannen 
Natura 2000 voor de speciale beschermingszone(s) in kwestie.
3. Het Stikstofdecreet heeft ook artikel 37, §1 van het Natuurdecreet gewijzigd waardoor 
er niet langer een recht van voorkoop geldt in de volledige oppervlakte van de 
zoekzones. Vooraleer het recht van voorkoop uit te oefenen, wordt door de bevoegde 
Vlaamse overheidsdiensten nagegaan of de betreffende percelen zijn opgenomen in 
een goedgekeurd beheerplan en of op de betreffende percelen een Europees habitat 
tot doel is gesteld. Indien dat effectief zo is, wordt het recht van voorkoop niet 
uitgeoefend.
