title: Militaire domeinen - Herbestemming
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2013984
thema link: https://www.vlaamsparlement.be/parlementaire-documenten/schriftelijke-vragen/1776756
SCHRIFTELIJKE VRAAG
nr. 99
van STEVEN COENEGRACHTS
datum: 6 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Militaire domeinen   -   Herbestemming
In februari 2012 heeft de federale minister van Defensie het plan ‘voltooiing transformatie’ 
afgewerkt. Daarbij kwamen een zeventigtal militaire domeinen vrij. De Vlaamse Regering 
werd officieel ingelicht over de stand van zaken van het plan en heeft over de jaren heen 
een aantal beslissingen genomen met betrekking tot die vrijkomende militaire 
domeinen. Ook vele gemeentebesturen hebben ingespeeld op de geboden mogelijkheden, 
alsook verschillende deputaties. 
1. Wat is de stand van zaken van dat plan? Wanneer zijn de militaire terreinen vrij en 
over welke terreinen gaat het juist? Wat is de totale oppervlakte die vrijkomt? 
2. Wat is er bekend over de herbestemming van de terreinen (lokaal-provinciaal-
Vlaams)? In hoeverre is er al een akkoord over de invulling van de verschillende 
terreinen? Van hoeveel gebieden is het planningsproces al voltooid en in welke fase 
zitten de andere terreinen? Wanneer zal uit het oogpunt ruimtelijke ordening de 
herbestemming van die gebieden rond zijn? 
3. Welke verdere stappen zal de Vlaamse Regering zetten en binnen welk tijdskader? 
4. Zijn er beperkingen over de aard van de activiteiten? 
5. Welke duurzaamheidscriteria worden gesteld bij de nieuwe inrichting van de 
terreinen? 
6. Kan per provincie een overzicht gegeven worden over hoeveel hectare het gaat? 
7. Hoeveel en welke gemeenten vroegen bij het Agentschap Ondernemen steun aan voor 
het voeren van een haalbaarheidsonderzoek voor de herbestemming van militaire 
domeinen naar economische locatie? 
8. Werd enkel het haalbaarheidsonderzoek naar de economische mogelijkheden 
gesubsidieerd? Konden gemeenten of provincies die wilden onderzoeken in welke mate 
militaire domeinen een herbestemming als natuur of recreatie kunnen krijgen, ook op 
steun rekenen? Zo ja, welke steun en hoeveel en welke gemeenten maakten er gebruik 
van?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 99 van 6 november 2023
van STEVEN COENEGRACHTS
1-3.Binnen de beschikbare tijd om deze vraag te beantwoorden, is het niet mogelijk om 
alle gevraagde gedetailleerde info te verzamelen. Het gaat immers om informatie die 
verspreid zit over de Vlaamse overheid, provincies en gemeenten. Voor een stand van 
zaken van procedures voor de opmaak van ruimtelijke uitvoeringsplannen door de 
gemeenten en provincies verwijs ik naar het portaal voor de digitale 
stedenbouwkundige informatie of DSI via https://dsi.omgeving.vlaanderen.be. 
Hieronder kan u de informatie terugvinden met betrekking tot de gebieden die via een 
gewestelijk initiatief zouden verlopen. In de beslissing van de Vlaamse Regering van 
2012 is een overzicht opgenomen van vrijkomende militaire terreinen die op dat 
ogenblik reeds een herbestemming hadden gekregen.
Daarnaast was ook een overzicht opgenomen van terreinen waarvoor al een 
gewestelijk planningsinitiatief opgestart was. Hieronder geef ik de stand van zaken 
mee van deze gewestelijke planprocessen (de zogenaamde categorie 2):
a) Voor de site Herentals en Westerlo, kamp A, heeft de Vlaamse Regering het 
GRUP goedgekeurd voor het golfterrein Witbos. Het gaat om een 
herbestemming naar golfterrein en bosgebied. 
b) De site Zutendaal-ex-munitiedepot wordt meegenomen in het deelplan Grote 
Heide van het gewestelijk RUP Enclaves Hoge Kempen. Over het voorontwerp 
vond een plenaire vergadering plaats op 18 april 2017. Het proces werd daarna 
on hold gezet maar is opnieuw opgestart. De plenaire vergadering zal doorgaan 
op 20 december 2023.
c) Voor Maldegem-ex-munitiedepot wordt de site opgenomen in het geplande RUP 
Maldegemveld; het GRUP wordt ingebed in het intussen erkend strategisch 
project waarvoor een projectcoördinator werd aangesteld in 2016. 
d) De site Leuven (Heverlee) – schietstand en woning werd meegenomen in het 
GRUP voor de afbakening van het regionaal stedelijk gebied Leuven, 
goedgekeurd op 28 juni 2019.
e) De site Brugge-depot BPO en Kwartier Knapen is herbestemd in het definitief 
vastgesteld GRUP Optimalisatie van het hoogspanningsnetwerk in Vlaanderen 
(BVR 13 juli 2012).
f) De site Oostende-gebouw Detrafor is vervat in het definitief vastgestelde GRUP 
Afbakening Zeehavengebied Oostende (BVR 22 maart 2013).
Tenslotte bevat de beslissing van 2012 een overzicht van de militaire terreinen 
waarvoor op dat moment een planningsinitiatief zou opgestart worden door ofwel de 
gemeente, de provincie of het gewest. Vier terreinen werden toegewezen aan de 
Vlaamse overheid voor het opstarten van een gewestelijk planproces. Ik geef u de 
stand van zaken voor deze vier terreinen: 
a) Voor het voormalig militair vliegveld van Oostmalle (gemeente Malle) keurde 
de Vlaamse Regering op 31 januari 2020 het GRUP ‘Omgeving vliegveld Malle’ 
goed. Delen van het militair domein werden herbestemd naar natuur, delen 
naar agrarisch gebied en recreatiegebied. 
b) Over kwartier Vlasmeer in Hechtel-Eksel is, na de beslissing van de Vlaamse 
Regering, onduidelijkheid ontstaan bij Defensie over het al dan niet effectief 
vervreemden van het domein. Bijgevolg werd de opstart van een planproces 
on hold gezet. 
c) Voor de site Ravels (Weelde) Depot gebeurde, op vraag van de gemeente, een 
delegatie van de planningsbevoegdheid naar het gemeentelijk niveau. Het RUP 
werd door de gemeenteraad goedgekeurd op 13 december 2021. Het 
gemeentebestuur stelt de loodsen Weelde Depot ter beschikking voor de opslag 
van materialen en de organisatie van beurzen.
d) Voor de site  in Tienen (Goetsenhoven) zijn verschillende opties onderzocht en 
opteerde de federale overheid om het vliegveld te behouden binnen het 
patrimonium. Vandaag ligt een vernieuwend initiatief op tafel dat gericht is op 
waterproductie gekoppeld aan de activiteiten van de Tiense Suikerraffinaderij. 
Onder de naam ‘Tiense Watervelden’ wordt dit project verder uitgewerkt in 
samenwerking tussen De Watergroep, de Tiense Suikerraffinaderij, de provincie 
Vlaams-Brabant en de Vlaamse overheid. Op dit ogenblik is de opmaak van een 
gewestelijk ruimtelijk uitvoeringsplan in onderzoek. Er werden ter zake nog 
geen formele beslissingen genomen.
4. Het opzet van de Vlaamse Regering was om de terreinen een aangepaste bestemming 
te geven. Met het vastleggen van een bestemming worden inderdaad beperkingen en 
randvoorwaarden opgelegd vanuit de ruimtelijke ordening of het milieuonderzoek. 
5. Ik verwijs naar mijn antwoord op vraag 4.
6. Binnen de beschikbare tijd om deze vraag te beantwoorden, is het niet mogelijk om 
alle gevraagde gedetailleerde info te verzamelen.
7-8.Ik heb vanuit mijn bevoegdheden geen zicht op eventuele steunaanvragen bij het 
Agentschap Ondernemen. Ik verwijs hiervoor naar mijn collega-minister bevoegd voor 
economie.
