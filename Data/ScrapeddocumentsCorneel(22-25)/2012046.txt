title: Snelwegparkings - Beveiliging
thema: Mobiliteit en Verkeer
pdf link: https://docs.vlaamsparlement.be/pfile?id=2012046
thema link: https://www.vlaamsparlement.be/parlementaire-documenten/schriftelijke-vragen/1774414
SCHRIFTELIJKE VRAAG
nr. 151
van MARTINE FOURNIER
datum: 24 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Snelwegparkings  -  Beveiliging
Op de website van het Agentschap Wegen en Verkeer (AWV) las ik dat vanaf 16 oktober 
enkele ingrepen uitgevoerd worden aan de snelwegparkings langs de E40, in 
Mannekensvere en Westkerke. Er wordt hekwerk in de middenberm geplaatst, nadat de 
omheining in het verleden al werd verstevigd en er camera’s werden geplaatst. Met die 
bijkomende ingrepen wil de Vlaamse overheid de parkings beter beveiligen tegen 
transmigratie.
De verbeterde beveiliging van de snelwegparkings is uiteraard een goede zaak. Daarnaast 
startte in maart van dit jaar de raamovereenkomst voor de beveiliging van de 
snelwegparkings voor de komende twee jaar. Ik begreep uit het antwoord op een 
schriftelijke vraag van juni 2023 dat het aantal aangetroffen transmigranten relatief laag 
ligt dit jaar. Dat lijkt er op te wijzen dat de ingrepen werken, maar dat is niet het volledige 
verhaal volgens de minister.
In haar antwoord verwees de minister naar het laatste overlegmoment tussen alle actoren 
op 23 april 2023. Tijdens dat overleg kwam het lage aantal aangetroffen transmigranten 
op de snelwegparkings aan bod. Dat zou deels te verklaren zijn door de wijziging van de 
modus operandi. De minister verwees naar onder andere small boats.
1. Hoe zal de minister haar beleid aanpassen aan de nieuwe cijfers?
2. Op welke manier zal de Vlaamse overheid de komende jaren blijven investeren in de 
veiligheid van de vrachtwagenparkings?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 151 van 24 oktober 2023
van MARTINE FOURNIER
1. Gedurende deze ambtstermijn hebben we aanzienlijke inspanningen geleverd met 
betrekking tot de infrastructuur om onder andere de handhaving efficiënter te laten 
verlopen. Door de genomen maatregelen en investeringen in de infrastructuur is de 
veiligheid en het algemeen beeld van de dienstenzones eveneens aanzienlijk 
verbeterd. 
Het blijft evenwel van belang dat alle betrokken overheden zoals de federale wegpolitie 
en de dienst Vreemdlingenzaken hun verantwoordelijkheden blijven opnemen inzake 
deze problematiek.
2. De lopende raamovereenkomsten voor bewakingsopdrachten en de uitrol van 
bewakingscamera's op diverse dienstenzones worden ook in 2024 voortgezet. 
Daarnaast zal in de komende jaren de focus voornamelijk gericht zijn op het verder 
gefaseerd volledig herinrichten van de dienstenzones in eigen beheer (zoals Rekkem, 
Boutersem en Diepenbeek) alsook de dienstenzones in concessie (zoals Marke en 
Ranst). 
