title: Subsidie voor tijdelijke vervangcapaciteit in de kinderopvang - Stand van zaken
thema: Welzijn en Gezin
pdf link: https://docs.vlaamsparlement.be/pfile?id=2052527
thema link: https://www.vlaamsparlement.be/parlementaire-documenten/schriftelijke-vragen/1811423
SCHRIFTELIJKE VRAAG
nr. 283
van ILSE MALFROOT
datum: 8 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Subsidie voor tijdelijke vervangcapaciteit in de kinderopvang  -  Stand van zaken
De vele sluitingen van kinderdagverblijven en de opstart van de vervangcapaciteit bracht 
veel verandering in het kinderopvanglandschap.
1. Graag een overzicht van de organisatoren met gesubsidieerde plaatsen 
vervangcapaciteit met vermelding van het aantal vergunde plaatsen vanaf de start tot 
op heden, met vermelding van startdatum, vergunningstype, organisator, aantal 
plaatsen, vestigingsnummer en subsidietrap. Als Opgroeien die gegevens niet zoals 
hierboven opgevraagd, bijhoudt, gelieve dan in het kader van openbaarheid en 
informatieplicht minimaal het aantal gesubsidieerde plaatsen vervangcapaciteit, de 
organisator en het vestigingsnummer mee te delen.
2. Graag een overzicht van de organisatoren met gesubsidieerde plaatsen 
vervangcapaciteit die ondertussen zijn gestopt met vermelding van het aantal 
vergunde plaatsen vanaf de start tot op heden, met vermelding van startdatum, 
vergunningstype, organisator, aantal plaatsen, vestigingsnummer en subsidietrap. Als 
Opgroeien die gegevens niet zoals hierboven opgevraagd, bijhoudt, gelieve dan in het 
kader van openbaarheid en informatieplicht minimaal het aantal gesubsidieerde 
plaatsen vervangcapaciteit, de organisator en het vestigingsnummer mee te delen.
3. Graag een overzicht van de prestaties aangeleverd door de organisatoren met 
gesubsidieerde plaatsen vervangcapaciteit, met vermelding van organisator, naam van 
de locatie, aantal prestaties opgesplitst in 40/60/100 en 160 
procent, vestigingsnummer en subsidietrap. Als Opgroeien die gegevens niet zoals 
hierboven opgevraagd, bijhoudt, gelieve dan in het kader van openbaarheid en 
informatieplicht minimaal de organisator, het vestigingsnummer en het aantal 
procentueel opgesplitste prestaties mee te delen.
4. Graag een overzicht van het aantal plaatsen met gesubsidieerde vervangcapaciteit die 
na een inspectie ter plaatse van de infrastructuur door Zorginspectie een vergunning 
kregen, met vermelding van startdatum, vergunningstype, organisator, aantal 
plaatsen, vestigingsnummer en subsidietrap. Als Opgroeien die gegevens niet zoals 
hierboven opgevraagd, bijhoudt, gelieve in het kader van openbaarheid en 
informatieplicht minimaal het aantal gesubsidieerde plaatsen vervangcapaciteit, de 
organisator en het vestigingsnummer mee te delen.
5. Graag een overzicht van het aantal plaatsen met gesubsidieerde vervangcapaciteit 
waarbij er nog geen controle van Zorginspectie was en die toch een vergunning 
verkregen, met vermelding van startdatum, vergunningstype, organisator, aantal 
plaatsen, vestigingsnummer en subsidietrap. Als Opgroeien die gegevens niet zoals 
hierboven opgevraagd, bijhoudt, gelieve in het kader van openbaarheid en 
informatieplicht minimaal het aantal gesubsidieerde plaatsen vervangcapaciteit, de 
organisator en het vestigingsnummer mee te delen.
6. Zijn de vergunningen toegekend bij het toekennen van plaatsen gesubsidieerde 
vervangcapaciteit van tijdelijke aard? Graag een toelichting. 
7. Hoeveel plaatsen tijdelijke vervangcapaciteit werden ondertussen omgezet naar een 
vaste subsidiebelofte/subsidietoekenning? Als er al tijdelijke plaatsen omgezet 
werden, graag een overzicht met startdatum, vergunningstype, organisator, aantal 
plaatsen, vestigingsnummer en subsidietrap. Als Opgroeien die gegevens niet zoals 
hierboven opgevraagd, bijhoudt, gelieve dan in het kader van openbaarheid en 
informatieplicht minimaal het aantal gesubsidieerde plaatsen vervangcapaciteit die 
werden omgezet, de organisator en het vestigingsnummer mee te delen. 
8. Hoe ziet de minister de uitdoving van de toegekende plaatsen gesubsidieerde 
vervangcapaciteit? Ik verwijs naar de mededeling dat de plaatsen enkel konden 
worden ingezet voor kinderen van wie de opvang werd gesloten/stopgezet. Rekening 
houdende met het feit dat de start daarvan dateert vanaf 2021, zouden verschillende 
initiatieven de deuren moeten hebben gesloten, daar nieuwe gezinnen niet onder de 
regel vallen en de subsidie daarvoor niet kan worden ingezet. Graag een toelichting.
9. Hoe houdt de minister bij dat nieuwe gezinnen niet worden ingezet op de plaatsen 
gesubsidieerde vervangcapaciteit? 
10. Kan de minister garanderen dat er geen misbruik wordt gemaakt van die plaatsen 
vervangcapaciteit en die plaatsen gesubsidieerd worden terwijl al lang gevestigde 
kinderdagverblijven de subsidie niet toegewezen krijgen? Graag een toelichting.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 283 van 8 maart 2024
van ILSE MALFROOT
Over gegevens van individuele organisatoren of locaties rapporteert Opgroeien niet.  We 
delen enkel geaggregeerde info mee.
1. Sinds de start van de subsidie tijdelijke vervangcapaciteit zijn er 71 verschillende 
organisatoren die een toestemming gekregen hebben in minstens 41 verschillende 
gemeenten voor een totaal van 781 kinderen. 
2. Intussen zijn 42 van de toestemmingen gestopt. 
3. Sinds de inwerkingtreding van de subsidieregeling tijdelijke vervangcapaciteit 
registreerde Opgroeien
- 49772 prestaties voor volle opvangdagen
- 2901 prestaties voor halve opvangdagen
4. Er is geen inspectie infrastructuur in het kader van een aanvraag tijdelijke 
vervangcapaciteit. Het BVR-subsidie voorziet een afwijking op artikel 3 van het 
vergunningsbesluit.
5.Bij elke aanvraag vergunning wordt een advies infrastructuur gevraagd aan 
Zorginspectie. Hier geldt geen uitzondering voor de organisator tijdelijke 
vervangcapaciteit die een vergunning vraagt voor de plaatsen die tijdelijk werden 
ingevuld als vervangcapaciteit.  
6. Tijdelijke vervangcapaciteit gaat steeds door op niet-vergunde plaatsen en stopt van 
zodra de plaatsen vergund zijn. 
7. In maart 2023 en in juni 2023 waren er oproepen voor herinzet van plaatsen. Er zijn 
tot nog toe 4 organisatoren die bijkomende subsidie voor inkomenstarief toegekend 
kregen in het kader van een oproep herinzet en die ook organisator waren van tijdelijke 
vervangcapaciteit. De subsidie vervangcapaciteit stopt als de plaatsen gefinancierd 
worden door reguliere subsidie. 
8. Zie punt 2. Het besluit van de Vlaamse regering over de subsidie tijdelijke 
vervangcapaciteit dateert van december 2022 en is ingegaan op 1 september 2022. 
Het loopt nog tot 31 december 2024. 
Tijdelijke vervangcapaciteit is per definitie uitdovend en stopt van zodra:
- de plaatsen vergund zijn
- de vrijgekomen subsidies heringezet zijn
- er geen kinderen meer zijn waarvoor de vervangcapaciteit noodzakelijk is
9. Organisatoren geven maandelijks prestaties door voor het aantal kinderen dat werd 
opgevangen. Als hier een abnormale toename wordt vastgesteld, wordt dit opgevolgd.
10. De besteding van de subsidie wordt opgevolgd en mogelijke onregelmatigheden 
worden aangepakt. 
