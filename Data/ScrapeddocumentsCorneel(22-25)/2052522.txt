title: Vlaamse sociale bescherming (VSB) - Vernietiging voorwaarden verblijfsduur en inburgering door het Grondwettelijk Hof
thema: Welzijn en Gezin
pdf link: https://docs.vlaamsparlement.be/pfile?id=2052522
thema link: https://www.vlaamsparlement.be/parlementaire-documenten/schriftelijke-vragen/1811210
SCHRIFTELIJKE VRAAG
nr. 280
van LISE VANDECASTEELE
datum: 7 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Vlaamse sociale bescherming (VSB)  -  Vernietiging voorwaarden verblijfsduur en 
inburgering door het Grondwettelijk Hof
Op 20 juli 2023 vernietigde het Grondwettelijk Hof enkele bepalingen van het decreet van 
18 juni 2021 tot wijziging van het decreet van 18 mei 2018 over de Vlaamse sociale 
bescherming. Het gaat over het optrekken van de verblijfsduurvoorwaarde van vijf jaar tot 
tien jaar, de bijkomende inburgeringsvoorwaarde voor het zorgbudget en de bijkomende 
inburgeringsvoorwaarde en verblijfsduurvoorwaardeverhoging voor de verhoogde 
tegemoetkoming. De bepalingen zijn vernietigd omdat ze in strijd zijn met het standstill-
principe van de Grondwet. 
Ik heb een aantal vragen over hoe de Vlaamse Regering de uitspraken zal naleven.
1. Hoe gaat de Vlaamse Regering ervoor zorgen dat de dossiertaks en de zorgpremie 
terugbetaald worden aan de mensen die daar na de uitspraak van het Grondwettelijk 
Hof recht op hebben?
2. Hoeveel mensen zullen door de uitspraak hun betaling terugkrijgen? 
3. Hoeveel mensen zijn jaarlijks in beroep gegaan sinds het zorgbudget werd ingevoerd?
4. Hoeveel mensen zijn jaarlijks in beroep gegaan sinds de dossiertaks werd ingevoerd 
en hoeveel van die mensen kregen jaarlijks gelijk?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 280 van 7 maart 2024
van LISE VANDECASTEELE
1. De zorgkassen betalen de te veel betaalde zorgpremies automatisch aan hun leden 
terug. Personen bij wie het zorgbudget ten gevolge van de vernietigde voorwaarden 
geweigerd werd of bij wie de vernietigde dossiertaks van 37,5 euro werd ge√Ønd, worden 
aangeschreven door hun zorgkas met de vraag om een correctie aan te vragen.  
2. Relatief gezien gaat het om kleine aantallen:
a) In het jaar 2022 werden 255 dossiers zorgbudget voor zwaar zorgbehoevenden en 
108 dossiers zorgbudget voor ouderen met een zorgnood geweigerd wegens de 
vernietigde voorwaarden. Sommige van deze personen vallen echter ook na het 
arrest nog steeds onder de voorwaarde dat men vijf jaar ononderbroken in 
Vlaanderen of Brussel moet gewoond hebben of Europees sociaal verzekerd zijn. 
Deze voorwaarde om een zorgbudget te weigeren was van kracht voor de nieuwe, 
vernietigde woonvoorwaarde, en is nu terug van kracht;  
b) 13.579 personen kregen in 2022 geen verlaagde zorgpremie wegens de vernietigde 
voorwaarde.  
3. In onderstaande tabel vindt u het aantal ingediende beroepen tegen een zorgbudget 
voor zwaar zorgbehoevenden sinds 2007: 
jaartal aantal
2007 1043
2008 1425
2009 1400
2010 1329
2011 1577
2012 1651
2013 1696
2014 1955
2015 2080
2016 2296
2017 2770
2018 2307
2019 2507
2020 2097
2021 1940
2022 1833
2023 1417
4. De dossiertaks werd vanaf 15 augustus 2021 ingevoerd. In dat jaar dienden 1.940 
personen een administratief beroep in, ongeveer 900 personen deden dit na invoering 
van de dossiertaks. 784 personen kregen gelijk in 2021. In 2022 dienden 1.833 
personen een administratief beroep in. Hiervan kregen 909 personen gelijk. In 2023 
dienden 1.417 personen een administratief beroep in. Hiervan kregen 638 personen 
gelijk. 
