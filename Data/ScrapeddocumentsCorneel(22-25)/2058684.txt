title: Deeltijds kunstonderwijs (dko) - Controle op het doorgeven van aanwezigheid leerlingen
thema: Onderwijs en Vorming
pdf link: https://docs.vlaamsparlement.be/pfile?id=2058684
thema link: https://www.vlaamsparlement.be/parlementaire-documenten/schriftelijke-vragen/1813749
SCHRIFTELIJKE VRAAG
nr. 358
van ELISABETH MEULEMAN
datum: 19 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Deeltijds kunstonderwijs (dko)  -  Controle op het doorgeven van aanwezigheid leerlingen
Op 4 maart berichtte VRT dat er een forensische audit werd uitgevoerd bij de 
Kunstacademie Vlaamse Ardennen : Kunstacademie Vlaamse Ardennen was onnauwkeurig 
met aanwezigheden en kreeg zo meer subsidies  | VRT NWS: nieuws. De kunstacademie 
zou hebben gesjoemeld met aanwezigheden, waardoor er meer subsidies ontvangen 
zouden zijn dan waar de academie recht op had. Ook werden leerlingen ingeschreven in 
andere, beter gesubsidieerde structuuronderdelen dan die waar ze les volgden. De 
bevindingen van de audit werden doorgestuurd naar het parket. 
1. Is dat de enige audit die liep/loopt bij kunstacademies of waren er in het verleden nog 
dergelijke audits? 
2. Heeft de minister aanwijzingen van dergelijke onregelmatigheden in andere 
academies? Werden daarover al klachten ontvangen en onderzoeken gedaan? 
3. Ziet de minister mogelijkheden om het systeem meer waterdicht te maken zodat 
misbruiken worden vermeden? Is de minister van mening dat het systeem dat nu 
misschien in de hand werkt? 
4. Nopen de audit en zijn bevindingen tot aanpassingen in de regelgeving? 
5. Kan de minister cijfers geven van het aantal financierbare leerlingen dat uitviel tussen 
de datum van inschrijven en de teldatum, per academie in Vlaanderen? 
6. Zal de minister erover waken dat academies die extra inspanningen leveren om 
kwetsbare doelgroepen te bereiken, daarvoor voldoende ondersteuning krijgen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 358 van 19 maart 2024 
van ELISABETH MEULEMAN
1-2.AGODI ontving, naast die aangehaalde klacht, sinds het nieuwe decreet in 2018 twee 
officiële klachten over onregelmatigheden met aan- en afwezigheden in het deeltijds 
kunstonderwijs. Eén klacht gaf in 2021 aanleiding tot een forensische audit die door 
Audit Vlaanderen uitgevoerd werd. De tweede klacht werd door de verificatiediensten 
onderzocht en afgehandeld in 2022 en gaf geen aanleiding tot verder onderzoek.   
3-4+6.Het is aangewezen om eerst de resultaten van het onderwijskundig beleids- en 
praktijkgericht wetenschappelijk onderzoek ‘Kiezen voor Kunst’ af te wachten 
alvorens eventuele aanpassingen te overwegen. Een aanpassing van de 
financieringsregels van het DKO, al dan niet gekoppeld aan aanwezigheden, vergt 
alleszins een grondigere analyse.
5. Aangezien de gegevens van het huidige schooljaar nog niet volledig geverifieerd zijn, 
is het nog niet mogelijk om een overzicht te geven van de uitval van dit schooljaar. 
Cijfers van vorig jaar leren ons dat bij de grote meerderheid van de academies minder 
dan 2% van de leerlingen uitviel.
