title: De Lijn Wondelgem - Plaatsing en hinder terugkeerwissel Roodborstjesstraat
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2066875
thema link: https://www.vlaamsparlement.be/parlementaire-documenten/schriftelijke-vragen/1830117
SCHRIFTELIJKE VRAAG
nr. 19
van STIJN DE ROO
datum: 2 augustus 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn Wondelgem -  Plaatsing en hinder terugkeerwissel Roodborstjesstraat 
Einde 2023 werd een overheidsopdracht uitgeschreven door VVM De Lijn-Techniek. De 
opdracht betrof het wegnemen van de terugkeerwissel Botestraat en vervangen door 
gewoon spoor en het wegnemen van spoor op de eigen bedding tussen Roodborstjesstraat 
en Kolegemstraat en het plaatsen van een terugkeerwissel.
Zowel inwoners van de Roza Van De Voordestraat als van de Molenwalstraat maken 
melding van geluids- en trillingshinder in hun woningen sinds de wissel werd geplaatst. Er 
zouden daarover klachten zijn ingediend bij De Lijn. 
Opvallend is echter dat de wissel niet op de geplande locatie werd aangelegd. Op de 
plannen van de overheidsopdracht werd de terugkeerwissel voorzien tussen paal 129 en 
paal 130. In de feiten ligt de nieuwe wissel echter niet op die plaats, maar wel verderop, 
aan paal 130 (tot paal 131). Dat leidt tot een verhoogde hinder bij omwonenden, aangezien 
de intensiteit van geluid en trillingen exponentieel toeneemt bij verminderde afstand:
1. Bij de geplande locatie van de overheidsopdracht ligt er geen enkele woning binnen 
een straal van 40 meter van de wissel. Op de huidige locatie liggen al woningen in een 
straal van circa 20 meter.
2. De trams rijden sneller over de nieuwe wissel dan ze over de geplande zouden rijden, 
omdat ze al meer snelheid gemaakt hebben na de halte/overgang (richting Gent) of 
zijn ook nog niet vertraagd voor de overgang (richting Evergem). Dat leidt tot een 
hoger geluid en meer trillingen. 
Tot nu toe ontbreekt elke uitleg van De Lijn waarom de feitelijke situatie afwijkt van de 
geplande situatie. Documenten die buurtbewoners ontvingen via openbaarheid van bestuur 
tonen bovendien dat pas op 6 mei 2024 een gewijzigde locatie werd ingebracht in het 
systeem. Op diezelfde datum werd ook een wijziging aangebracht in de ontworpen 
toestand. 
De vervoerregio Gent zou stelselmatig de negatieve impact van haar verkeer op de 
luchtkwaliteit en het geluidsklimaat beperken om zo de mens centraal te stellen. De huidige 
gang van zaken lijkt dat echter tegen te spreken.
1. Hoeveel meldingen en klachten zijn er bij De Lijn ingediend over de vermelde 
terugkeerwissel? Hoe wordt er omgegaan met de klachten?
2. Welk onderzoek voert De Lijn uit vooraleer over te gaan tot de intekening van een 
nieuwe terugkeerwissel? Hoe kwam De Lijn uit op de locatie zoals die was opgenomen 
in de plannen?
3. Waarom werd de wissel niet op de geplande locatie geplaatst? Graag meer uitleg.
4. Werd de wissel definitief opgeleverd? Zo ja, waarom heeft De Lijn geen opmerkingen 
gemaakt over de gewijzigde plaatsing? Zo niet, hoe zal De Lijn oordelen over de 
huidige oplevering?
5. Hoe is het beslissingsproces tot nu toe verlopen? Graag een tijdlijn met daarin de 
opeenvolging van beslissingen die geleid hebben tot de plaatsing van de wissel, met 
vermelding van wie de beslissing nam en op welke manier erover werd 
gecommuniceerd. De tijdlijn geeft ook inzicht in de hierboven vermelde datum (6 mei 
2024) waarop wijzigingen in documenten werden aangebracht. 
6. Zal de minister de wissel laten verplaatsen naar de daartoe vooropgestelde locatie, die 
minder hinder met zich meebrengt? Zo ja, wat is daarvoor de timing? Zo niet, waarom 
niet?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 19 van 2 augustus 2024
van STIJN DE ROO
1. De Lijn laat weten dat er momenteel 23 geregistreerde interacties aan dit onderwerp 
gekoppeld zijn. Hiervan zijn er 9 interacties die herleid kunnen worden naar 1 gezin 
dat meermaals contact opnam (openbaarheid bestuur, Vlaamse Ombudsdienst).
Na klachten werd door De Lijn steeds afgestemd met de werfverantwoordelijke of 
technische ploegen en werd er waar mogelijk werd actie ondernomen. Zo werden er 
op 19 april 2024 aanpassingen aan de overgangen doorgevoerd d.m.v slijpwerken 
om de geluidsoverlast te beperken. Na deze werken kon de technische ploeg geen 
abnormaal geluid meer vaststellen. 
Het verplaatsen van de wissel is volgens De Lijn een maatregel die noodzakelijk is in 
het kader van het verzekeren van een optimale exploitatie. Bij een wissel zal er 
steeds iets meer hinder zijn dan bij een gewoon doorlopend tramspoor. Daarbij wordt 
abnormale geluidsoverlast steeds zoveel mogelijk vermeden.
Ten slotte geeft De Lijn aan dat de frequentie van het gebruik van de wissel 
afhankelijk is van de dienstonderbrekingen. Doorgaans mag gerekend worden op 2 
Ã  3 maal per week. Het is dus niet zo dat de terugkeerwissel een zeer hoge 
gebruiksfrequentie heeft.
2. Volgens De Lijn komt deze locatie voort uit de logische relatie tussen het vervangen 
van wissel Botestraat (end of life), het supprimeren van de wissel Poperingestraat 
(omwille van fietsveiligheid/personeelsveiligheid) en de bredere operationele nood 
om bij dienstonderbrekingen vanuit Wondelgem 1 halte extra te bedienen en daarbij 
reizigers ook veiliger te laten overstappen aan halte Kolegemstraat-
Roodborstjesstraat i.p.v. halte Botestraat. Bijkomend zorgden terugkeerbewegingen 
op de oude wissel Botestraat te vaak voor conflicten en geblokkeerd doorgaand 
verkeer t.h.v. het kruispunt.
3. De Lijn laat weten dat er geen sprake is van een geplande locatie en een huidige 
locatie. 
In de studiefase is al snel gebleken dat omwille van ondergrondse obstakels een 
positionering  tussen de masten 131-132 onmogelijk was.  Verder is de positionering 
tussen de masten 129-130 en 130-131 in 2 tekenopdrachten afzonderlijk 
uitgetekend. 
Tekenopdracht 1 (positionering tussen masten 129-130) bleek technisch niet 
realiseerbaar omwille van een terugkeerconflict met nabijgelegen 
overwegsignalisatie.
Tekenopdracht 2 (positionering tussen masten 130-131) bleek wel realiseerbaar en 
was in de praktijk ook de meest gebufferde locatie door bomenrijen tussen de 
spoorbedding en de woonzone. Bovendien was er de voorkeur om de wissel zo veel 
als mogelijk te schuiven richting de huidige bochtenzone die vandaag reeds begrensd 
is op 15 km/u. De aanvang van deze snelheidslimiet ligt t.h.v. mast 132 en loopt 
door tot in de Poperingestraat. Wissel en bocht liggen best zo dicht mogelijk bij elkaar 
om te vermijden dat de tram verderop opnieuw moet afremmen. De snelheidslimiet 
over de wissel ligt namelijk ook op 15 km/u.
De Lijn geeft nog mee dat de tekening van tekenopdracht 1 per vergissing mee werd 
opgenomen in de aanbesteding. Dit werd rechtgezet tijdens de startvergadering met 
de aannemer (ter plaatse).
4. De Lijn wil een onderscheid maken tussen enerzijds de wissel als spoortoestel, die in 
september 2023 voorlopig werd opgeleverd nadat deze werd gekeurd en geschouwd 
bij de constructeur en als kwalitatief bevonden, en anderzijds het inbouwen van de 
wissel binnen een bestaande spoorconfiguratie die heeft plaatsgevonden eerder dit 
jaar en conform de werkafspraken tijdens de startvergadering voorlopig opgeleverd 
werd in april 2024. Hierna zal overgegaan worden tot de definitieve oplevering 
(doorgaans na 2 jaar). 
Op dit moment zijn er geen elementen die een definitieve oplevering tegenhouden. 
Er kunnen wel nog technische afwijkingen naar boven komen die door de leverancier 
in orde gebracht dienen te worden tegen de definitieve oplevering.
5. Zie voorgaande antwoorden hierboven, met de overwogen criteria om tot de huidige 
locatie te komen die gestart is in overleg d.d. 19/09/2022 n.a.v. de integrale 
heraanleg Poperingestraat.
6. Zoals hierboven vermeld, is de wissel opschuiven in de richting van Poperingestraat 
volgens De Lijn technisch niet realiseerbaar omwille van de aanwezige ondergrondse 
kabels en structuren, en daarenboven nog de combinatie met de bochtenzone. De 
wissel opschuiven naar de Roodborstjestraat zou zorgen voor conflicten met 
aanwezige overwegsignalisatie en het doorgaand verkeer Roodborstjesstraat 
stremmen wanneer keerbewegingen worden uitgevoerd met de tram en zo 
bijkomend voor extra onveiligheid zorgen op de bestaande overweg 
Roodborstjesstraat.
