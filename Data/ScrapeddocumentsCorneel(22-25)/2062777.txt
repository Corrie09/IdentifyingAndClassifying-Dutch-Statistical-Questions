title: Openbare Vlaamse Afvalstoffenmaatschappij (OVAM) - Terreincontroles bij bedrijven
thema: Natuur en Milieu
pdf link: https://docs.vlaamsparlement.be/pfile?id=2062777
thema link: https://www.vlaamsparlement.be/parlementaire-documenten/schriftelijke-vragen/1818033
SCHRIFTELIJKE VRAAG
nr. 494
van ROBRECHT BOTHUYNE
datum: 4 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Openbare Vlaamse Afvalstoffenmaatschappij (OVAM)  -  Terreincontroles bij bedrijven
Het rapport over de resultaten van de terreincontroles 2022 geeft aan welke controles er 
geweest zijn en tot welke resultaten ze hebben geleid.
In 2022 werden 251 controles uitgevoerd verdeeld over verschillende sectoren. Controles 
gaan over afvalstromen. Ze gebeuren op eigen initiatief en op basis van klachten/tips. De 
meeste klachten komen van beheersorganisaties (Bebat en Febelauto). 
Van alle gecontroleerde bedrijven was 60% in overtreding. Dat ligt in lijn met voorgaande 
jaren. 
1. Hoeveel controles werden in 2023 door de OVAM uitgevoerd? Graag totaalaantal en 
opdeling naar provincie. 
2. Hoeveel bedrijven waren in 2023 in overtreding? Graag totaalaantal en opdeling naar 
de aard van de overtreding. 
3. Op basis waarvan (eigen initiatief of op basis van klacht) werden de bedrijven 
gecontroleerd in 2023?.
4. Wat was de reactie van de OVAM op de overtredingen (aanmaning, ….)? Graag top 3 
reacties voor 2023.
5. Het merendeel van de overtredingen is te vinden bij nieuwe bedrijven. Daar gebeuren 
ook de meeste controles. 
Op welke manier kan men dat vermijden? Via welke incentives zal men nieuwe 
bedrijven stimuleren om de richtlijnen te volgen? 
6. Hoe evalueert de minister de resultaten van de terreincontroles over de jaren heen? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 494 van 4 april 2024
van ROBRECHT BOTHUYNE
1. Het totaal aantal controles in 2023 bedroeg 229.  
De databank handhaving bij de OVAM bevat geen opsplitsing per provincie. De plaats van 
controle hangt af van de gemeente vanwaar de klacht komt, waar bepaalde specifieke 
bedrijven zijn gelegen, welke gemeenten of politiediensten om een samenwerking 
vragen,… De databank van uitgevoerde controles houdt dit niet systematisch bij, het team 
terreincontrole van de OVAM werkt ook niet provinciaal maar voert controles uit in heel 
Vlaanderen.
Voor 2022 is een gedetailleerde analyse gedaan, voor 2023 zal dit in dezelfde lijn liggen. 
Dit gaf in 2022 het volgend resultaat:
West-Vlaanderen: 34 (13%)
Oost-Vlaanderen: 48 (19%)
Vlaams-Brabant: 33 (13%)
Antwerpen: 53 (21%)
Limburg: 32 (13%)
Buitenland (webshops): 51 (20%)
2. In 2023 waren 84 bedrijven in overtreding (37% van het aantal gecontroleerden). 
De aard van overtreding is zeer divers (lange lijst van diverse overtredingen) en hangt 
sterk af van de soort controle.
Bijvoorbeeld het verschil tussen neerwaartse en opwaartse controles: 
Neerwaartse controles: Neerwaartse controles leggen de focus op de inzameling, 
de verwerking en de afvoer van de afvalstoffen die vallen onder de uitgebreide 
producentenverantwoordelijkheid (aanvaardingsplicht). Dit gebeurt voornamelijk 
bij schroothandelaars, containerdiensten en garages.
Opwaartse controles: De controles zijn vooral bedoeld om bedrijven op te sporen 
die niet zijn aangesloten als invoerder/producent bij een beheersorganisme 
(bijvoorbeeld Bebat) of die niet beschikken over een door de OVAM goedgekeurd 
afvalbeheersplan. Dit zijn voor een groot deel administratieve controles.
Opgesplitst naargelang het soort van controle, de meest voorkomende overtredingen:
Neerwaartse afgedankte voertuigen en banden:
Afgedankte voertuigen niet tijdig afgevoerd naar een erkend centrum - 
wettelijke afvoertermijnen overschreden;
Afgedankte voertuigen – voldoen niet aan opslagvoorwaarden;
Geaccidenteerde voertuigen - voldoen niet aan opslagvoorwaarden;
Afbraak afgedankte voertuigen zonder erkend centrum te zijn;
Onvolledige afvalstoffenregisters;
Onvolledige depollutie van afgedankte voertuigen.
Neerwaarts AEEA:
AEEA - voldoet niet aan opslagvoorwaarden;
Onvolledige afvalstoffenregisters;
AEEA-rapportering niet in orde;
AEEA - niet selectieve inzameling;
AEEA-verwerken zonder voorgaande depollutie.
Opwaarts AEEA, batterijen, banden, olie, matrassen:
Niet aansluiten bij een beheersorganisme (Recupel, Bebat, PV Cycle, 
Recytyre, Valorlub, Valumat) of niet beschikken over een door de OVAM 
goedgekeurd afvalbeheersplan. 
Grondverzet:
Niet aangesloten zijn bij een erkende bodembeheerorganisatie (Grondbank 
of Grondwijzer);
Geen grondtransporttoelating (GTT)
Niet voldaan aan verplichting technisch verslag
Aangesloten tussentijdse opslagplaats (TOP) – onvoldoende traceerbaarheid
3. Een groot deel van de controles gebeurt op basis van klachten en/of tips die bij de 
OVAM toekomen (37%), van onder meer de beheersorganismen, maar ook van lokale 
besturen, politiediensten en particulieren. Het merendeel van de controles is op eigen 
initiatief (43%), dit is proactieve en risicogebaseerde handhaving. Met ‘Bijstand’ (1%) 
wordt in onderstaande grafiek bedoeld de specifieke controles waar we bijstand 
leveren aan de politie in hun dossier en de OVAM geen eigen opvolging doet. Verder 
zijn er ook sommige controles vanop afstand (13%) en hercontroles (6%).
4. Uit onderstaande grafiek blijkt dat vooral de aanmaning (32%), de raadgeving/e-mail 
(18%) en een PV (11%) wordt toegepast. In 36% van de gevallen is er “geen actie 
nodig” omdat er geen overtredingen zijn vastgesteld.
5. Na een controle wordt het bedrijf aangemaand zich in regel te stellen. De meeste 
bedrijven stellen zich dan ook in regel na ontvangst van de aanmaningsbrief met een 
opsomming van de te nemen maatregelen. Een minderheid volgt de opgelegde 
maatregelen niet, wat leidt tot hercontroles, PV’s, VVV’s en bestuurlijke maatregelen. 
Indien een bedrijf zich in regel stelt kan het wel zijn dat na enkele jaren een hercontrole 
volgt om na te gaan of er terug overtredingen zijn vast te stellen. Indien het bedrijf in 
het verleden al is gecontroleerd en/of geïnformeerd zal er bij het opnieuw vaststellen 
van overtredingen strenger opgetreden worden, wat vlugger leidt tot het opstellen van 
een PV of opleggen van een bestuurlijke maatregel.
Buiten handhaving wordt er op verschillende manieren ingezet op ‘compliance 
promotion’. Compliance Promotion betekent de naleving van de regelgeving 
bevorderen bij bedrijven, buiten de klassieke handhaving. Voorbeelden: informatie 
aanreiken over rechten en plichten via websites, nieuwsbrieven, folders, studiedagen, 
FAQ over nieuwe wetgeving, de verschillende beheersorganismen/erkende 
bodembeheerorganisaties die hun sector informeren over de geldende verplichtingen 
en actief bedrijven aanschrijven, verplichte audits uitvoeren,…
6. Ondanks het toepassen van compliance promotion blijven verschillende bedrijven in 
overtreding, deels uit onwetendheid, deels moedwillig. Controles in de verschillende 
sectoren blijven noodzakelijk om de naleving van de wettelijke bepalingen te 
bevorderen. Via een trapsgewijze aanpak worden resultaten behaald. De bedoeling is 
om eerst te informeren en pas maatregelen te nemen bij zwaardere of herhaaldelijke 
overtredingen of wanneer men weigert om zich in regel te stellen. Bijvoorbeeld een 
aanmaningsbrief met duidelijk te nemen maatregelen tegen een welbepaalde deadline 
kan de meerderheid van de bedrijven overtuigen om de wettelijke bepalingen na te 
leven. Indien niet dan kunnen doorgedreven hercontroles en straffere maatregelen 
nuttig zijn: PV, VVV, bestuurlijke maatregelen (al dan niet met dwangsom). Door nauw 
samen te werken met andere inspectiediensten, lokale besturen en politie kan er in 
bepaalde dossiers echt vooruitgang worden bekomen.

