title: Conflictarcheologische sites - Metaaldetectierally's
thema: Onroerend erfgoed
pdf link: https://docs.vlaamsparlement.be/pfile?id=2035093
thema link: https://www.vlaamsparlement.be/parlementaire-documenten/schriftelijke-vragen/1794075
SCHRIFTELIJKE VRAAG
nr. 123
van LUDWIG VANDENHOVE
datum: 11 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Conflictarcheologische sites  -   Metaaldetectierally's
In mijn schriftelijke vraag nr. 474 van 16 juni 2022 stelde ik een aantal vragen aan de 
minister over metaaldetectie en de naleving van het Verdrag van Malta daarbij, inclusief 
het behoud in situ van de archeologische waarden. In zijn antwoord verwees de minister 
naar de Code van Goede Praktijk. Die code stelt dat erkende metaaldetectoristen geen 
vondsten mogen opgraven dieper dan 30 centimeter onder het maaiveld. Daarmee zouden 
volgens de minister de archeologische waarden in situ behouden blijven en zou voldaan 
worden aan de bepalingen uit het Verdrag van Malta.
De kwestie kwam tevens aan bod tijdens de commissievergadering van 20 april 2023, naar 
aanleiding van een brief van ICOFORT (UNESCO-adviescommissie) België, waarin de 
alarmbel werd geluid over de druk van amateurmetaaldetectie op de Vlaamse 
slagveldsites. De minister kondigde in zijn antwoord aan dat hij ICOFORT had uitgenodigd 
voor een gesprek om de kwestie te bespreken.
Sinds de laatste bespreking in de commissie werden nog twee metaaldetectierally’s 
georganiseerd: Op 10 september 2023 organiseerde Erkende Metaal detectoristen 
Vlaanderen (EMDV) een zoekdag midden op het slagveld van Lafelt (1747), en op 21 en 
22 oktober 2023 waren er de Metaalstrijd zoekdagen. Dergelijke rally’s zijn nuttige 
momenten om de omgang met archeologische vondsten op te volgen en na te gaan of de 
regels en richtlijnen ter zake worden gevolgd. 
1. Hoe evalueert de minister het overleg met ICOFORT? Welke afspraken werden er 
gemaakt? Heeft het overleg aanleiding gegeven tot nieuwe initiatieven? 
2. Was het agentschap Onroerend Erfgoed betrokken bij de organisatie van beide 
bovenvermelde metaaldetectierally’s Heeft het agentschap de organisatoren erop 
gewezen dat beide locaties kwetsbaar zijn vanwege hun conflictarcheologisch belang? 
Werden er aan de organisatoren alternatieve locaties voorgesteld om de 
metaaldetectierally’s te organiseren, gelet op het kwetsbare karakter van de gekozen 
locaties? Waarom (niet)?
3. Werden er vanuit Vlaanderen financiële middelen ter beschikking gesteld voor de 
organisatie van de rally’s? Bijvoorbeeld in het kader van een vrijwilligerswerking, 
waarmee de organisatoren van metaaldetectierally’s of metaaldetectieverenigingen 
een archeoloog, een gps-toestel of landmeter kunnen inhuren om de vondstlocaties in 
te meten?
4. Heeft het agentschap zijn wetenschappelijke omkadering aangeboden om de 
metaaldetectierally’s in Lafelt en Sint-Denijs in goede banen te leiden en de schade 
alsnog te beperken?
5. Overweegt de minister om werk te maken van betere regelgeving rond de organisatie 
van metaaldetectiezoekdagen en een betere bescherming van de 
conflictarcheologische sites tegen hobbymetaaldetectie. Zo ja, welke initiatieven zijn 
er gepland. Zo niet, waarom niet?
6. Welke acties heeft de minister of zijn administratie sinds de bespreking in de 
commissie op 20 april 2020 ondernomen om het conflictarcheologisch erfgoed beter 
te beschermen, te vrijwaren van onoordeelkundig informatieverlies en 
hobbydetectoristen te sensibiliseren?
7. Heeft de minister werk gemaakt van een visie en een efficiënter metaaldetectiebeleid 
dat volledig tegemoetkomt aan de bepalingen uit het Verdrag van Malta en de vraag 
van de internationale onderzoekswereld? Zijn er maatregelen die onmiddellijk 
realiseerbaar zijn? Zijn er maatregelen die pas op (middel)lange termijn realiseerbaar 
zijn of aanpassingen van de regelgeving of de Code van Goede Praktijk vereisen?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 123 van 11 januari 2024
van LUDWIG VANDENHOVE
1. Het overleg met ICOFORT verliep goed. Er werd afgesproken dat ICOFORT zou nadenken 
over werkbare en realistische voorstellen over metaaldetectie op slagveldsites.
2. Het agentschap Onroerend Erfgoed was niet betrokken bij de organisatie van deze 
zoekdagen. 
Mijn administratie is op de hoogte gebracht van beide zoekdagen waarbij advies is 
verleend. De organisatoren zijn erop attent gemaakt dat de locaties zich op belangrijke 
archeologische sites met een groot potentieel aan kenniswinst bevinden.
Het agentschap doet zelf geen voorstel voor alternatieve locaties.
3. Er worden vanuit Vlaanderen geen financiële middelen ter beschikking gesteld voor de 
organisatie van rally’s.
4. Er is voorafgaand aan de zoekdag advies verleend over de organisatie, zoekmethodes 
en meldingsprocedure tijdens de vermelde zoekdagen. Er is door het agentschap een 
bijkomende registratie gevraagd van de musketkogels bij de zoekdag in september 
2023. Deze lijsten zijn binnen de maand bezorgd.
5. Er zijn geen initiatieven gepland. Aan ICOFORT is de mogelijkheid geboden om haalbare 
voorstellen te formuleren.
6. Er zijn geen acties ondernomen. Het agentschap Onroerend Erfgoed probeert de 
metaaldetectiemeldingen, ook deze van slagvelden en andere conflictzones, te 
verwerken in de Inventaris Onroerend Erfgoed. 
7. De regelgeving, met name het Onroerenderfgoeddecreet en de Code van Goede Praktijk 
voor de uitvoering van en rapportering over archeologische vooronderzoek en 
archeologische opgravingen en het gebruik van metaaldetectoren, komt tegemoet aan 
de bepalingen uit het Verdrag van Malta. Indien erkende metaaldetectoristen zich niet 
aan die bepalingen houden dan wordt gekeken om een opvolgingstraject te starten dat 
eventueel kan leiden tot een intrekking van de erkenning.
 
