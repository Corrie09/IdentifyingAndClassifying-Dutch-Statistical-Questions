title: Boeren op een Kruispunt - Stand van zaken 2023
thema: Landbouw
Visserij
pdf link: https://docs.vlaamsparlement.be/pfile?id=2030470
thema link: https://www.vlaamsparlement.be/parlementaire-documenten/schriftelijke-vragen/1792761
SCHRIFTELIJKE VRAAG
nr. 172
van STEFAAN SINTOBIN
datum: 10 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Boeren op een Kruispunt  -  Stand van zaken 2023
Het aantal aanmeldingen bij Boeren op een Kruispunt steeg deze regeerperiode 
spectaculair. In 2019 ging het nog over 148 aanmeldingen, in 2022 was dat cijfer al meer 
dan verdubbeld tot 302. Een verdubbeling was ook merkbaar bij het aantal sessies bij de 
psychologen van de organisatie: van 170 in 2020 naar 355 in 2021. De redenen daarvoor 
zijn legio. Crisissen in verschillende subsectoren van de landbouw, het amateurisme van 
de Vlaamse Regering rond het stikstofakkoord en een nieuw mestactieplan, en steeds 
strengere Europese regelgeving die door de Vlaamse partijen in het Europees Parlement 
steeds weer wordt goedgekeurd.
1. Hoeveel aanmeldingen van boeren die aangaven in moeilijkheden te verkeren kreeg 
Boeren op een Kruispunt in 2023? Hoe verhoudt dat cijfer zich tot de cijfers in de 
vorige jaren? Hoeveel aanmeldingen waren dat per provincie? Zijn extra 
maatregelen/initiatieven noodzakelijk? Zo ja, welke maatregelen/initiatieven zal de 
minister concreet nemen en wanneer zullen die precies genomen worden?
2. Hoeveel sessies waren er in 2023 bij de psychologen van de organisatie? Hoe verhoudt 
dat cijfer zich tot de cijfers in de vorige jaren?
3. Hoeveel van de aanmeldingen in 2023 kwamen van landbouwers die zich voor het 
eerst bij Boeren op een Kruispunt aanmeldden? Hoeveel waren dat er in de andere 
jaren van de huidige legislatuur? Hoe evalueert de minister die evolutie?
4. Wat is momenteel de gemiddelde duurtijd van het traject waarbij de landbouwer door 
Boeren op een Kruispunt geholpen wordt, nazorg niet inbegrepen? Hoe evalueert de 
minister die duurtijd?
5. Welke subsidie(s) zal Boeren op een Kruispunt in 2024 nog ontvangen? Waarvoor 
dient/dienen die concreet?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 172 van 10 januari 2024
van STEFAAN SINTOBIN
1. Op dit ogenblik heeft Boeren op een kruispunt nog niet alle definitieve cijfers 
beschikbaar. Deze zullen eind maart ter beschikking worden gesteld voor het jaarverslag 
van de vzw.
Boeren op een Kruispunt is ook het centrale aanspreekpunt voor landbouw(st)ers als zij 
zorgen en vragen hebben over hun situatie. Dit hoeft niet noodzakelijk te betekenen dat 
deze landbouw(st)ers in moeilijkheden verkeren.
Boeren op een Kruispunt geeft aan dat ze in 2023 247 nieuwe aanmeldingen ontving. 
Dit zijn er minder dan in 2022, toen waren dit er 302. Dit is nog steeds een hoog aantal 
aanmeldingen. Van de aanmeldingen waren er 46% in de provincie West-Vlaanderen, 
24% in de provincie Oost-Vlaanderen, 16% in de provincie Antwerpen, 7% in de 
provincie Limburg en eveneens 7% in de provincie Vlaams-Brabant.
Ik benadruk mijn enorme appreciatie en dank voor de werking van Boeren op een 
Kruispunt op het terrein in de huidige moeilijke omstandigheden. Ik blijf Boeren op een 
Kruispunt dan ook financieel ondersteunen. Blijvende aandacht voor het welbevinden 
en initiatieven gericht op het welbevinden van de landbouwer blijven zeker noodzakelijk. 
2. Boeren op een Kruispunt geeft aan dat in 2023 242 sessies werden uitgevoerd door de 
freelancepsychologen uit de pool. 
Boeren op een Kruispunt geeft aan dat haar freelancepool van 15 deskundigen voor 
psychosociale ondersteuning bestaat uit 11 psychologen, twee psychotherapeuten, een 
orthopedagoog en een psychologisch consulent.
Boeren op een kruispunt meldt dat voor 2023 418 sessies rond psychosociale problemen 
gemeld werden. In 2022 waren dit 422 sessies, in 2021 waren dit 380 sessies.
Boeren op een Kruispunt merkt op dat in de tweede helft van 2023 een adviseur (met 
de nodige kwalificaties en opleiding) werd ingezet die psychosociale problematieken op 
zich nam. Dit heeft wellicht een impact op het aantal uren psychosociale ondersteuning.
3. Boeren op een kruispunt geeft aan dat er in 2023 247 aanmeldingen waren, waarvan 
146 eerste aanmeldingen (59%), dat er in 2022 302 aanmeldingen waren, waarvan 195 
eerste aanmeldingen (65%) en dat er in 2021 232 aanmeldingen waren, waarvan 161 
eerste aanmeldingen (69%). Voor 2021 werd dit niet apart geregistreerd.
Vorig jaar waren er iets minder eerste aanmeldingen dan de vorige jaren. 
Gezien de heel moeilijke situatie waar de landbouw(st)ers momenteel mee te maken 
hebben, zou ik uit deze cijfers kunnen afleiden dat de drempel voor de landbouw(st)ers 
nog altijd heel hoog is. 
Het blijft nog steeds mijn bezorgdheid dat landbouwers tijdig hulp of ondersteuning 
vragen.
4. Boeren op een Kruispunt geeft aan dat ze op basis van haar CRM-systeem geen 
gemiddelde duurtijd kan bepalen. Er werd meegegeven dat 38% van de trajecten loopt 
over meer dan 3 jaar, 8% van de trajecten loopt over 2-3 jaar, 13% van de trajecten 
loopt 1-2 jaar en 41% van de trajecten loopt minder dan 1 jaar. In deze cijfers zit 
eveneens de nazorg, deze wordt niet apart geregistreerd.
Ik zie in deze cijfers dat Boeren op een Kruispunt aan de landbouwers de tijd besteedt 
die nodig is om hen te ondersteunen, ook wanneer deze begeleiding over meerdere 
jaren loopt. 
5. Voor het werkingsjaar 2023 is een subsidiebedrag van 430.000 euro opgenomen voor 
de tussenkomst in de algemene werkingskosten van de vzw. Voor het werkingsjaar 2024 
is ditzelfde subsidiebedrag uitgetrokken.
Bovenop deze subsidie is er nog een bijkomende subsidie van 1.423.824 euro voor de 
periode 2022-2024. Die wordt gebruikt als tussenkomst in de loon- en werkingskosten 
om het team van adviseurs van de vzw tijdelijk te versterken. Dit is nodig, onder meer  
vanwege de impact die de onzekerheid omwille van de stikstofdiscussies heeft op het 
welbevinden van de landbouwer en op de toekomstkansen landbouwbedrijven.
