title: De Vlaamse waterweg - Uitbouw passantenhaven Bocholt
thema: Mobiliteit en Verkeer
Toerisme
pdf link: https://docs.vlaamsparlement.be/pfile?id=2082857
thema link: https://www.vlaamsparlement.be/parlementaire-documenten/schriftelijke-vragen/1835025
SCHRIFTELIJKE VRAAG
nr. 31
van ANDY PIETERS
datum: 22 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
De Vlaamse waterweg  -  Uitbouw passantenhaven Bocholt
De Vlaamse Vereniging voor Watersport (VVW) heeft een tijdelijke vergunning van één 
jaar gekregen voor de verdere ontwikkeling van de Bocholtse passantenhaven, met als 
doel het watertoerisme in de regio te bevorderen. Dit initiatief is van groot belang, 
aangezien de haven een aanzienlijke toeristische aantrekkingskracht heeft voor zowel 
toervaarders als fietsers.
De infrastructuur rondom het Eilandje, waar zich onder andere een mobilhomeparking en 
een café bevinden, is echter aan verbetering toe om tegemoet te komen aan de groeiende 
behoeften van zowel bezoekers als exploitanten. Er zijn dringend aanpassingen nodig op 
het vlak van de waterleiding en riolering, waarvoor de VVW al gesprekken voert met Fluvius 
en de gemeente. Bovendien neemt het aantal woonboten toe, maar ontbreekt nog een 
duidelijk kader voor hun integratie op lange termijn in de lokale infrastructuur en 
beleidsplannen.
Daarnaast heeft de gemeente Bocholt zorgen geuit over het beheer van het sanitair en de 
afvoer van afvalstromen in de haven, en zijn er klachten van omwonenden over overlast. 
Om die redenen heeft de gemeente ervoor gekozen de milieuvergunning slechts voor één 
jaar te verlengen in plaats van de gevraagde twee jaar, en dringt ze aan op een 
langetermijnvisie van zowel de VVW als De Vlaamse Waterweg.
Volgens Raymond Cuykx van VVW-Toervaren is de regularisatie van de huidige situatie 
cruciaal om verdere ontwikkelingen van de haven mogelijk te maken. Ook de burgemeester 
van Bocholt geeft aan open te blijven staan voor overleg.
Kan de minister duiden wat de langetermijnvisie is van De Vlaamse Waterweg voor dit 
gebied? 
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 31 van 22 oktober 2024
van ANDY PIETERS
In 2016 werd een vermarkting georganiseerd voor de toekenning van een 
domeinvergunning van onbepaalde duur voor de verdere ontwikkeling van de jachthaven 
en de passantenhaven te Bocholt ter hoogte van de voormalige scheepswerf.
De V.V.W. Bocholt vzw werd, op basis van hun voorstel/visie inzake de ontwikkeling van 
jachthaven te Bocholt, gekozen en kreeg een domeinvergunning van onbepaalde duur voor 
het gebruik van gronden en wateroppervlakte in het kader van de inrichting en exploitatie 
van een jachthaven/passantenhaven.
Conform de - in de domeinvergunning opgelegde - voorwaarden dient de 
vergunninghouder te voldoen aan de in gang zijnde reglementering.
De omgeving rondom het eilandje valt niet onder de verantwoordelijkheid van de Vlaamse 
vergunninghouder en/of gemeente.
De ligplaatsen voor woonboten maken geen deel uit van de concessie van de 
jachthaven/passantenhaven. Er geldt een vast aantal ligplaatsen voor woonboten.
