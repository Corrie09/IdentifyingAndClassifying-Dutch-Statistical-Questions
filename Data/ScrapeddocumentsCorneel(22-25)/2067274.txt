title: Project 'N370 Wingene-Beernem: fietspaden/studie' - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2067274
thema link: https://www.vlaamsparlement.be/parlementaire-documenten/schriftelijke-vragen/1830155
SCHRIFTELIJKE VRAAG
nr. 22
van GIJS DEGRANDE
datum: 20 augustus 2024
aan LYDIA PEETERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN MOBILITEIT, OPENBARE 
WERKEN, BINNENLANDS BESTUUR, BESTUURSZAKEN, INBURGERING EN GELIJKE KANSEN
Project ‘N370 Wingene-Beernem: fietspaden/studie’  -  Stand van zaken
Via zijn schriftelijke vragen nr. 1050 van 27 maart 2023 en nr. 815 van 28 maart 2024 
ondervroeg collega Bert Maertens de minister van Mobiliteit en Openbare Werken over het 
project ‘N370 Wingene-Beernem: fietspaden / studie’ met GIP-nummer 004195/01 uit het 
ontwerp GIP 2024. Het Agentschap Wegen en Verkeer (AWV) reserveerde daarbij een 
budget van 350.000 euro voor de uitvoering van die studie.
Dit project kent een lange voorgeschiedenis. Aanvankelijk was het de bedoeling om een 
dubbelrichtingsfietspad aan te leggen langs de oostzijde van de gewestweg N370 tussen 
Wingene en Beernem. Na een vernietiging door de Raad voor Vergunningsbetwistingen 
(RvVb) werd echter beslist een nieuw traject op te starten voor de aanleg van die 
fietspaden.
Uit het antwoord van de minister op de laatste vraag van collega Maertens van 28 maart 
2024 bleek dat het Agentschap Wegen en Verkeer een publicatie van de studieopdracht 
vooropstelde voor dit project in de zomer van 2024. Hierover een aantal vragen.
1. Welke stappen (administratief, procedureel, juridisch enzovoort) werden gezet sinds 
28 maart 2024?
2. Kan de minister meer duiding geven over de gekozen oplossing en de ligging van het 
nieuwe fietspad? Komt er een nieuw dubbelrichtingsfietspad aan de westzijde van de 
weg of komen er enkelrichtingsfietspaden aan de beide kanten van de gewestweg?
3. Is er al meer duidelijkheid over het budget dat vereist is in het kader van het nieuwe 
traject in dit fietspadendossier?
4. Welke fasering en timing zullen worden gehanteerd bij de verdere realisatie? Welke 
stappen (administratief, procedureel, juridisch enzovoort) moeten nog ondernomen 
worden voor de feitelijke werken kunnen beginnen? Welke realisatietermijn wordt 
vooropgesteld?
5. Wanneer vond het laatste overleg met de projectstuurgroep plaats? Welke afspraken 
werden daarbij gemaakt? Wanneer vindt het volgende overleg plaats met die groep?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 22 van 20 augustus 2024
van GIJS DEGRANDE
De interne kwaliteitscontrole en de goedkeuring om de opdracht te publiceren werd 
doorlopen. De overheidsopdracht voor de studie van dit dossier werd gepubliceerd op 30 
augustus 2024. Het fietspadproject dient zo goed als volledig hertekend te worden. Daarbij 
dient de impact van de mogelijke alternatieven voor een fietspad langs de N370 Wingene 
- Beernem op de speciale beschermingszone en/of VEN gebied meegenomen te worden in 
een ADC-toets geïntegreerd in de ontwerpstudie en omgevingsvergunningsprocedure. De 
verdere planning en timing van deze opdracht zal derhalve pas concreter kunnen worden 
naarmate de studie loopt.
