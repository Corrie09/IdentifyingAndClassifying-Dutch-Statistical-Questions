title: Onderwijs - Subsidies voor de opvang van Oekraïense kinderen
thema: Onderwijs en Vorming
pdf link: https://docs.vlaamsparlement.be/pfile?id=2004025
thema link: https://www.vlaamsparlement.be/parlementaire-documenten/schriftelijke-vragen/1768279
SCHRIFTELIJKE VRAAG
nr. 24
van BRECHT WARNEZ
datum: 5 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijs  -  Subsidies voor de opvang van Oekraïense kinderen
Het conflict in Oekraïne heeft gezorgd voor een toestroom van een groot aantal 
vluchtelingen naar Vlaanderen. Omdat een groot deel van de vluchtelingen kinderen zijn, 
hebben zij ook nood aan onderwijs. Oekraïense kinderen zijn leerplichtig wanneer ze hier 
zestig dagen zijn ingeschreven in het vreemdelingenregister of het bevolkingsregister.
Scholen krijgen extra middelen om leerlingen die gevlucht zijn uit Oekraïne op te vangen 
(zoals extra middelen en een vereenvoudigde procedure voor het verhogen van de 
capaciteit, een vereenvoudigde procedure voor OKAN (onthaalonderwijs voor anderstalige 
nieuwkomers) in het voltijds secundair onderwijs, …).
Deze maatregelen vullen de al bestaande maatregelen voor het onthaalonderwijs van 
anderstalige nieuwkomers aan en de meeste maatregelen zijn tijdelijk.
Omdat er in Vlaanderen sprake is van een lerarentekort werd er in het schooljaar 2022-
2023 in middelen voorzien om het tekort weg te werken. Een van deze maatregelen is de 
mogelijkheid om lokaal te kunnen vaststellen dat er een tekort aan onderwijzend personeel 
dreigt. Daardoor is er de mogelijkheid om lestijden om te zetten in punten zodat scholen 
ook mensen zonder een pedagogisch bekwaamheidsbewijs kunnen aanwerven in 
wervingsambten van het beleids- en ondersteunend personeel (basisonderwijs) of 
ondersteunend personeel (secundair onderwijs). Ook kunnen vervolgschoolcoaches 
lesgeven (dat zijn mensen die al ervaring opdeden in het OKAN-onderwijs).
Graag alle data in Excel ter beschikking stellen.
1. Welke extra subsidies verleent de minister aan de scholen en onderwijsinstellingen om 
leerlingen die gevlucht zijn uit Oekraïne op te vangen? Graag een oplijsting per 
school/onderwijsinstelling van elke subsidie/extra middel en per soort in West-
Vlaanderen voor het schooljaar 2022-2023.
2. Welke en hoeveel bijkomende lestijden/lesuren worden ingericht voor leerlingen uit 
Oekraïne? Graag een overzicht per onderwijsniveau en per provincie voor het 
schooljaar 2022-2023.
3. Wat is de totale kostprijs van de verschillende vormen van omkadering, middelen en 
lestijden voor kinderen en jongeren uit Oekraïne in Vlaanderen in het schooljaar 2022-
2023? Graag een oplijsting per onderwijsniveau en per soort.
4. Heeft de minister er zicht op of de extra middelen voldoende kostendekkend zijn om 
de vooropgestelde doelen te bereiken?
a) Op welke manieren verneemt of monitort de minister deze situatie?
b) Plant de minister om nieuwe/andere subsidies of extra middelen te verlenen aan 
scholen/onderwijsinstellingen in het kader van de opvang van leerlingen uit 
Oekraïne in het schooljaar 2023-2024?
5. Hoeveel subsidies verleent de minister voor de extra personeels- en werkingsmiddelen 
om het lerarentekort weg te werken om andere profielen aan te trekken aan de hand 
van het puntensysteem? Graag een oplijsting van elke subsidie/extra middel per 
school/onderwijsinstelling en per soort (in West-Vlaanderen).
6. Hoe ziet de minister die ondersteuning evolueren in de toekomst?
a) Graag een overzicht per ondersteuningsvorm.
b) Met welke actoren had de minister overleg daarover?
c) Hoe evalueert de minister de al beschikbaar gestelde ondersteuning en het effect 
ervan op het personeel, de scholen en de leerlingen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 24 van 5 oktober 2023 
van BRECHT WARNEZ
1. De wettelijke basis en de voorwaarden voor de toekenning van het werkingsbudget is 
terug te vinden in de omzendbrief SO/2022/01 van 31/03/2022 (vlaanderen.be) en 
omzendbrief Bao/2022/01 van 31/03/2022. De toegekende middelen aan de West-
Vlaamse basis- en secundaire scholen en centra voor leerlingenbegeleiding in het 
kader van de Oekraïnemaatregelen in het schooljaar 2022-2023 vindt de Vlaamse 
volksvertegenwoordiger in de bijlage. 
2. Voor de beschikbare data verwijs ik u graag naar Omkadering basis-, secundair 
onderwijs, centra (vlaanderen.be). Let wel: deze data slaan enkel op de toegekende 
uren. Voor het basisonderwijs zijn dergelijke gegevens niet beschikbaar. De 
onderwijsadministratie maakte immers een tool zodat de basisscholen zelf hun 
omkadering konden berekenen.
3. De extra omkadering (extra telmomenten, uren OKAN) die aan scholen is toegekend 
i.k.v. de oorlog in Oekraïne wordt door de scholen met 1 specifieke referentiecode 
doorgestuurd. Op die wijze is de aanwending in lestijden/uren gekend en kunnen we 
een benaderende kostprijs berekenen. Daar er maar 1 code voorhanden is, kan naar 
inhoud geen verdere detaillering opgemaakt worden Enkel de aanwending per 
onderwijsniveau is beschikbaar. 
Voor schooljaar 2022-2023 gaat het om volgende bedragen: 
- basisonderwijs: 20,6 miljoen euro
- secundair onderwijs: 19 miljoen euro
4. Vanuit het onderwijsveld is geen signaal gekomen dat de extra middelen onvoldoende 
kostendekkend zouden zijn.
5. De onderwijsadministratie gebruikt dezelfde code voor de omzetting van de gewone 
uren-leraar als van de omgezette Oekraïne-uren. Ik kan het onderscheid niet maken. 
6. Er werd reeds toekomstgericht gehandeld door er voor te zorgen dat alle dringende 
maatregelen die voor het onderwijs werden genomen naar aanleiding van de 
Oekraïnecrisis van toepassing blijven tot en met het einde van het schooljaar waarin 
de richtlijn 2001/55/EG van de Raad van 20 juli 2001 betreffende minimumnormen 
voor het verlenen van tijdelijke bescherming in geval van massale toestroom van 
ontheemden en maatregelen ter bevordering van een evenwicht tussen de inspanning 
van de lidstaten voor de opvang en het dragen van de consequenties van de opvang 
van deze personen van kracht is. Concreet betekent dit dat de genomen 
noodmaatregelen al zeker van toepassing zijn tot en met het einde van het schooljaar 
2024-2025. Het is aan de volgende Vlaamse Regering om te beslissen of en - zo ja - 
wat er daarna dient te gebeuren. 
BIJLAGE
Overzicht
