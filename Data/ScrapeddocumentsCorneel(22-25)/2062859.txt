title: Koppen in het voetbal - Maatregelen
thema: Sport
pdf link: https://docs.vlaamsparlement.be/pfile?id=2062859
thema link: https://www.vlaamsparlement.be/parlementaire-documenten/schriftelijke-vragen/1818850
SCHRIFTELIJKE VRAAG
nr. 372
van ANNICK LAMBRECHT
datum: 12 april 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Koppen in het voetbal  -  Maatregelen
In een reportage van Pano werden experts aan het woord gelaten die onderzoek deden 
naar de risico's van koppen in het voetbal en de link met dementie. Uit meerdere studies 
blijkt een verhoogd risico op dementie bij voetballers in vergelijking met niet-voetballers 
als gevolg van het koppen. 
Dat koppen schadelijk is voor het brein, was al langer duidelijk, maar de ernstige 
langetermijneffecten worden nu ook keer op keer bevestigd en moeten ons aanzetten tot 
actie. Voetbal Vlaanderen besliste alvast dat er vanaf volgend seizoen een verbod komt op 
koppen tot 9 jaar. In wedstrijden zal een bewuste kopbal voortaan bestraft worden met 
een onrechtstreekse vrije trap. Op training verwacht Voetbal Vlaanderen dat jeugdtrainers 
spelers tot 9 jaar geen kopbaloefeningen meer geven en adviseert voor de hogere 
jeugdcategorieën dat ze leren koppen met zachte ballen. Volgens de experts gaat dat niet 
ver genoeg. Zij pleiten voor meer maatregelen, zoals in Engeland en Schotland. Daar wordt 
koppen niet aangeleerd tot 11 jaar, wordt het afgeraden voor 12- en 13-jarigen en gelden 
er strenge beperkingen tot 17 jaar. Zo mag er slechts eenmaal per week op koppen 
getraind worden, met een beperkt aantal kopballen per training. In Schotland mogen 
voetballers de dag voor en na een wedstrijd niet meer koppen. In Engeland wordt sinds 
vorig seizoen geëxperimenteerd met een totaalverbod op koppen tot 12 jaar, ook in 
wedstrijden.
1. Voetbal Vlaanderen zegt open te staan voor een eventuele uitbreiding van het verbod 
op koppen. 
Hoe staat de minister tegenover een totaalverbod op koppen voor jeugdspelers tot 12 
jaar, zowel op training als in wedstrijden? 
2. De continue herhaling van het koppen, keer op keer klappen tegen het hoofd, wordt 
vaak aangehaald als extra schadelijk. 
Hoe staat de minister tegenover de maatregel om de dag voor de match en de dag 
erna niet meer te koppen en dat voor alle voetballers?
3. Hoe staat de minister tegenover de maatregel om, ook bij volwassen voetballers, het 
aantal kopballen per training te beperken?
4. Gaat de minister snel extra maatregelen nemen of vindt hij de beperking tot 9 jaar 
voldoende om hersenschade bij de voetballende jeugd te voorkomen?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op schriftelijke vraag nr. 372 van 12 april 2024
van ANNICK LAMBRECHT
1-4: Ik begrijp de bezorgdheid rond dit thema en ik steun de beslissingen die Voetbal 
Vlaanderen autonoom en vrijwillig genomen heeft als verantwoordelijke sportfederatie. 
Voor dwingende verbodsbepalingen vanuit de overheid, die toch verregaande gevolgen 
zouden hebben en die onze voetbalsector voor een deel een eiland zouden maken in de 
wereldsport die voetbal is, zijn er evenwel nog meer wetenschappelijke bewijzen nodig. 
Concreet moeten we bijvoorbeeld het lopende Europese REPIMPACT onderzoek blijven 
monitoren. Als daaruit zou blijken dat extra maatregelen nodig zijn, zal dat dan ook verder 
bekeken worden. Op dit ogenblik zijn het vooral studies bij een populatie van 
profvoetballers, waar er een zeer grote frequentie van kopballen voorkomt, die een 
potentieel verhoogd risico aantonen. Over de effecten bij jongeren en amateurs zijn de 
lange termijn effecten nog minder eenduidig vastgesteld en geven onderzoekers meestal 
aan dat er nog meer onderzoek nodig is om een duidelijk causaal verband aan te tonen. 
We blijven uiteraard alert en zullen samen met Voetbal Vlaanderen alle resultaten van 
relevante onderzoeken blijven opvolgen. 
De maatregelen die Voetbal Vlaanderen zelf reeds genomen heeft, zijn niet min: 
Zij hebben al enkele jaren hun wedstrijdformats voor de jeugd sterk aangepast, 
zodat er bijna niet met hoge ballen wordt gewerkt op jonge leeftijd en koppen nog 
maar erg weinig voorkomt (indribbelen versus ingooien) 
Het totaalverbod tot U9 is nu een volgende stap. 
Bovendien denken ze ook verder na dan een puur wel/of niet verhaal, maar geven 
ze ook instructies mee over hoe dit op een voorzichtige en getrapte manier kan 
aangeleerd worden. Zo moet er bij het trainen op koppen eerst met zachte ballen 
gewerkt worden. 
Voetbal Vlaanderen heeft trouwens zelf aangegeven de strengere maatregelen in 
bijvoorbeeld Schotland op te volgen en is bereid om bij positieve evaluatie ook de eigen 
maatregelen te verstrengen. Dit toont dat zij open staan voor extra maatregelen als hier 
wetenschappelijke evidentie voor is. Dat vind ik alvast een goede houding. 
