title: Landbouwareaal - Stand van zaken
thema: Landbouw
Visserij
pdf link: https://docs.vlaamsparlement.be/pfile?id=2006200
thema link: https://www.vlaamsparlement.be/parlementaire-documenten/schriftelijke-vragen/1769711
SCHRIFTELIJKE VRAAG
nr. 15
van CHRIS STEENWEGEN
datum: 11 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Landbouwareaal  -  Stand van zaken
Onlangs ontstond tijdens een commissievergadering over de rekeningen 2022 een 
discussie over het juiste landbouwareaal en hoe dat evolueert. Op basis van dat debat en 
de info die nadien door het kabinet werd bezorgd, is er al wat uitgeklaard maar toch blijf 
ik met een aantal vragen ter verduidelijking zitten.
Er zijn blijkbaar drie verschillende ‘databronnen’ wanneer we spreken over 
landbouwareaal.
1. Data die op de slide stonden
Dat zijn de data van het Belgische statistiekbureau (Statbel) die doorgegeven worden 
voor de Europese dataverzameling.
De bron daarvoor is de verzamelaanvraag, maar alle gebruikers zonder 
landbouwactiviteit (=verkoop van landbouwproducten) worden daar, volgens het 
kabinet van de minister, uitgefilterd.
a) Wie zijn die gebruikers zonder landbouwactiviteit? Hoeveel zijn dat er? Welke 
categorieën kunnen hierin worden onderscheiden? Gaat het enkel over zij die 
‘landbouwproducten verkopen’? Of zijn er nog andere categorieën die hier niet 
worden meegeteld?
b) Wat de verschillende categorieën betreft:
I. Hebben die geen gronden in bezit/gebruik (en dan verdwijnen er ook geen 
ha in de data als we die niet meetellen)?

II. Hebben die wel gronden in bezit/gebruik (maar zonder 
'landbouwactiviteit’)? Dat zou betekenen dat ze hun gronden toch ter 
beschikking stellen van landbouwers die ze dan gebruiken. Worden die 
gronden dan niet meegeteld? Waarom niet?
2. Data verzamelaanvraag
Dat is de verzameling van alle percelen die onder landbouwgebruik vallen, en als 
dusdanig een aangifte kennen. De gegevensbron is dus dezelfde (de 
verzamelaanvraag), maar hier zijn geen gronden uitgefilterd.
Dit areaal is stelselmatig afgenomen gedurende de laatste jaren. Maar het totaal ligt 
hier 50-60.000 ha hoger dan wat Statbel doorgeeft aan Europa. De vraag is dus waar 
dat enorme verschil vandaan komt. De bron hier is eveneens (en begrijpelijk want 
voor Europa de enige betrouwbare bron) de verzamelaanvraag.
Graag verduidelijking over die extra 55-60.000ha:
a) Onder welke categorieën worden deze gronden in het betaalorgaan genoteerd 
zodat ze daarna uit de cijfers kunnen gefilterd worden richting Statbel?
b) Wat is het aandeel van elke categorie in het geheel, m.a.w. hoeveel ha zit in elke 
categorie?
c) Wie is eigenaar van deze gronden? Welk aandeel van deze gronden?
d) Wie gebruikt die gronden?
e) Wordt voor het totaal van deze 674.000ha hectaresteun toegekend? Waarom wel, 
waarom niet?
f) De afname van ca 25.000 ha tussen 2008 en 2022 is bijna uitsluitend te wijten 
aan akkerbouw (- 10.000ha) en ‘overig aangegeven areaal’ (-15.000ha):
I. Welke gronden vallen onder ‘overig aangegeven areaal’?
II. Waarvoor wordt dit ‘overig aangegeven areaal’ ingezet? Graag per 
categorie van gebruik? 
III. Wie gebruikt deze gronden?
IV. Komen die gronden ook voor in de cijfers op de slide van de presentatie? 
Allemaal? Deels? Welk deel wel en welk deel niet?
3. Cijfers omgeving
Ten slotte is er ook nog alles wat ruimteboekhouding betreft:

Dit lijkt de duidelijkste categorie, die echter niets weergeeft over het effectieve gebruik 
voor landbouw of niet. Die cijfers zijn dus niet bruikbaar voor het debat over welke 
gronden in landbouwgebruik zijn.

JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 15 van 11 oktober 2023
van CHRIS STEENWEGEN
1. a) Het verschil tussen de data van de verzamelaanvraag en de landbouwenquête 
Statbel wordt uitgelegd in de methodologische toelichting op volgende webpagina 
van de cijferwebsite van het departement: 
https://landbouwcijfers.vlaanderen.be/verzamelaanvraag-en-landbouwenquete-
twee-bronnen-met-verschillende-eigenschappen-en-doelen).
De data van de slide zijn gebaseerd op de cijfers van de landbouwenquête van 
Statbel (Algemene Directie Statistiek-Statistics Belgium). Statbel maakt deze cijfers 
op aan de hand van administratieve gegevens, aangevuld met enquêtes. De data 
van de verzamelaanvraag is één van de databronnen van Statbel. Alle bedrijven die 
steun vragen in het kader van het gemeenschappelijk landbouwbeleid (GLB) en 
iedereen die perceelsaangifteplichtig is voor de Mestbank of die specifieke teelten 
teelt, zaaizaad vermeerdert of paspoortplichtige planten teelt, dient een 
verzamelaanvraag in.
Het Departement Landbouw en Visserij bezorgt de data van alle bedrijven die een 
verzamelaanvraag hebben ingediend aan Statbel. Statbel maakt een selectie van 
deze bedrijven, waarbij het de Europese definitie van een landbouwbedrijf hanteert. 
Eén van de voorwaarden is dat het bedrijf landbouwproducten voortbrengt voor de 
verkoop. Statbel gebruikt het bezit van een ondernemingsnummer en een NACE-
code voor landbouw als criterium. Niet iedereen die een verzamelaanvraag indient, 
heeft echter een NACE-code voor landbouw.
Het Departement Landbouw en Visserij heeft geen exact beeld van de bedrijven die 
al dan niet door Statbel als een landbouwbedrijf worden beschouwd en al dan niet 
meegenomen worden door Statbel. Hierdoor kan geen inschatting gemaakt worden 
van het aantal bedrijven en de categorieën die al dan niet meegenomen worden 
door Statbel.
b)
I. Het Departement Landbouw en Visserij beschikt niet over de lijst van 
bedrijven die Statbel al dan niet meeneemt in de landbouwenquête. Het 
departement heeft geen zicht op de gronden die in eigendom zijn van 
bedrijven die niet opgenomen zijn in de landbouwenquête.
II. De oppervlakte aangegeven in de verzamelaanvraag door aangevers die 
Statbel niet beschouwt als landbouwbedrijf, wordt niet opgenomen in de 
resultaten van de landbouwenquête. Deze bedrijven en hun oppervlakte 
worden niet meegenomen omdat ze niet voldoen aan de voorwaarden van de 
definitie. Het departement heeft echter geen zicht op het gebruik van hun 
gronden. Vermoedelijk worden deze gronden in de meeste gevallen wel door 
de aangever zelf gebruikt (bv. weiden paarden).
2. a) Het verschil in oppervlakte tussen de data van Statbel en de verzamelaanvraag kan 
enerzijds worden verklaard door de oppervlakte van bedrijven die Statbel niet als 
landbouwbedrijf (Europese definitie) beschouwt, terwijl ze wel in de data van de 
verzamelaanvraag zitten (bijvoorbeeld alle mestbankaangifteplichtigen).
Anderzijds worden de oppervlaktes van bepaalde teelten (op landbouwbedrijven) 
niet als landbouwteelt gezien door Statbel. Het gaat hier bijvoorbeeld over bossen, 
kerstbomen, heide in natuurbeheer, … Ook wordt door Statbel enkel de oppervlakte 
cultuurgrond weergegeven, terwijl in de verzamelaanvraag ook niet-landbouwgrond 
(gebouwen, …) aangegeven moet worden.
b) Omdat we niet exact weten welke oppervlaktes door Statbel meegenomen worden 
in de resultaten van de landbouwenquête kunnen we geen exact aandeel binnen de 
categorieën bepalen. Als we echter de totale oppervlaktes van Statbel vergelijken 
met deze uit de verzamelaanvraag, merken we vooral een verschil bij de 
voedergewassen en meer bepaald het areaal grasland. Ook bij het overig 
aangegeven areaal is er een groot verschil omdat de oppervlakte van gebouwen 
niet meegenomen wordt door Statbel.
c) We hebben geen gegevens over de eigendom van de aangegeven gronden in de 
verzamelaanvraag.
d) Aangezien we niet weten welke gronden Statbel niet meeneemt in zijn statistieken, 
kunnen we geen uitspraak doen over de gebruikers van deze gronden.
e) Er wordt niet voor de volledige 674.000 ha hectaresteun toegekend. Voor bepaalde 
oppervlaktes wordt geen steun aangevraagd. Niet elke teelt is subsidiabel. 
Ongeveer de helft van de aangevers in de verzamelaanvraag heeft het statuut van 
actieve landbouwer. Ongeveer de helft van alle aangifteplichtigen krijgt dus 
hectaresteun.
f)
I-II.In bijlage 1 wordt de categorie ‘overig aangegeven areaal’ voor 2022 verder 
uitgesplitst. 
De sterke daling bij deze categorie is onder andere te wijten aan de 
veranderde methodiek in de verzamelaanvraag. Zo werd beslist dat vanaf 
2021 niet meer de ‘percelen met de gebouwen’ ingetekend moesten worden 
maar enkel de gebouwen zelf, wat een grote daling van het areaal bebouwing 
veroorzaakte.
III. Deze gronden worden in principe gebruikt door de aangever van de teelt in de 
verzamelaanvraag. In de statistieken op de website van het Departement 
Landbouw en Visserij kijken we naar de peildatum. Sinds 2021 is de aangever 
ook de gebruiker op de indieningsdatum van de verzamelaanvraag en moet 
dit ook de gebruiker van de hoofdteelt zijn. Elke aangifteplichtige moet ook 
minstens 1 gebouw (de zetel) aangeven.
IV. We hebben geen zicht op welke gronden opgenomen zijn in de 
landbouwenquête van Statbel, omdat we niet beschikken over de lijst van 
bedrijven die Statbel niet meeneemt in de landbouwenquête.
3. Deze vraag kan niet worden beantwoord, aangezien er geen vraag wordt gesteld. Mocht 
u over de ruimteboekhouding een vraag hebben, verwijs ik naar de bevoegde minister, 
collega Demir.
BIJLAGE
Uitsplitsing van de oppervlakte ‘overig aangegeven areaal’ zoals bedoeld in vraag 2 f) I.) 
voor 2022 (in ha)
Bijlage 1. Uitsplitsing van de oppervlakte ‘overig aangegeven areaal’ zoals 
bedoeld in vraag 2 f) I.) voor 2022 (in ha)
Jaar 2022
Agrarische bebouwing 5862
Andere groenbedekker 39
Andere teelten 117
Bebossing 248
Bladrijke groenbedekker 605
Bloemenmengsel 697
Bomen in groep 53
Bomenrijen 7
Bos 4
Braak 443
Faunamengsel 1850
Grasachtige groenbedekker 182
Heide 3661
Houtkanten en -wallen 196
Niet-ingezaaide akker 34
Niet-landbouwgrond 5208
Onbekende teelt 2463
Permacultuur 36
Poelen 82
Vlinderbloemige groenbedekker 7
Wijmenaanplantingen 20
totaal overig aangegeven areaal 21814
Bron: Departement Landbouw en Visserij
