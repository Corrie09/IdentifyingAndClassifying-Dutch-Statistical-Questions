title: Gemeenteraad - Aankoop gronden
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2002719
thema link: https://www.vlaamsparlement.be/parlementaire-documenten/schriftelijke-vragen/1765940
SCHRIFTELIJKE VRAAG
nr. 10
van STIJN DE ROO
datum: 3 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Gemeenteraad  -  Aankoop gronden
Sommige steden of gemeenten kopen om diverse redenen al eens landbouwgronden aan. 
Uiteraard moet daarvoor een schattingsverslag worden opgemaakt. Dat verslag kan 
worden ingezien door raadsleden, maar is vertrouwelijk. 
De laatste tijd wordt er meer gekocht en verkocht via Biddit, het onlineplatform van de 
notarissen. 
De principiële openbaarheid van de vergaderingen van de gemeenteraad wordt geregeld 
in artikel 28 van het decreet over het lokaal bestuur.
1. Als een gemeente via Biddit gronden wenst aan te kopen, moet dat dan geagendeerd 
en behandeld worden in de openbare of in de besloten vergadering van de 
gemeenteraad? Of moet het principe in de openbare vergadering en de concrete 
maximumprijs in de besloten vergadering behandeld worden? 
2. Moet de principiële stemming over de aankoop in de openbare of in de besloten 
vergadering plaatsvinden? 
3. Moet de stemming over de toegestane maximumprijs plaatshebben in de openbare of 
in de besloten vergadering?
BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 10 van 3 oktober 2023
van STIJN DE ROO
De principiële openbaarheid van de vergaderingen van de gemeenteraad is vastgelegd in 
onze grondwet (artikel 162, 4° Grondwet). Dit principe is vervolgens verder uitgewerkt in 
artikel 28 van het decreet over het lokaal bestuur, waarin 2 uitzonderingen op de 
openbaarheid zijn vastgelegd. 
Als de gemeente gronden wenst aan te kopen, moet dat geagendeerd worden in de 
openbare vergadering van de gemeenteraad. Ook de maximumprijs wordt in principe 
behandeld tijdens de openbare vergadering. Zoals u terecht aanhaalt moet de gemeente 
over een schattingsverslag beschikken bij de aankoop van landbouwgronden. Dit 
schattingsverslag moet samen met het volledige dossier ter beschikking worden gesteld 
aan de raadsleden zodat zij met kennis van zaken kunnen beslissen over de aankoop van 
landbouwgrond (artikel 20, tweede lid DLB). 
Bij de bespreking in de gemeenteraad is het niet noodzakelijk om de maximumprijs 
uitdrukkelijk te vermelden. Er kan worden verwezen naar een aankoop tegen maximaal de 
maximumprijs zoals vermeld in het schattingsverslag. De strategische belangen van de 
gemeente worden dan niet aangetast door de openbare behandeling.
In het geval dat de maximumprijs het voorwerp van discussie is, kan de gemeenteraad dit 
aspect in besloten zitting behandelen mits voldaan is aan de voorwaarden opgenomen in 
artikel 28, §1, 2° DLB. Dit betekent dat twee derde van de aanwezige leden akkoord moet 
gaan met de beslotenheid, in het belang van de openbare orde of op grond van ernstige 
bezwaren tegen de openbaarheid. Dit moet ook gemotiveerd worden. In principe oordeelt 
de gemeenteraad hierover soeverein.
