title: Sporters - Aanmoedigingsbeleid
thema: Sport
pdf link: https://docs.vlaamsparlement.be/pfile?id=2082911
thema link: https://www.vlaamsparlement.be/parlementaire-documenten/schriftelijke-vragen/1836588
SCHRIFTELIJKE VRAAG
nr. 54
van BART VAN OPSTAL
datum: 31 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Sporters  -  Aanmoedigingsbeleid
Een goed sportbeleid wordt niet alleen beoordeeld aan de hand van het aantal medailles 
dat een land behaalt op de Olympische Spelen, maar moet uiteindelijk ook meer mensen 
aan het sporten krijgen. Zo weten we bijvoorbeeld dat het einde van de coronaperiode tot 
een vloedgolf van mensen naar de fitnesscentra heeft geleid. Een uitdaging voor de 
minister de komende jaren zal dan ook zijn om die mensen te motiveren om te blijven 
sporten.
1. Heeft de minister er zicht op hoeveel mensen er momenteel een sport beoefenen in 
Vlaanderen, al dan niet in een vereniging?
2. Hoeveel van die mensen beoefenen sport in een fitnesscentrum?
3. Wat zal de minister ondernemen om de ledenpiek die de fitnesscentra kenden na de 
coronaperiode, niet te laten terugvallen in de toekomst?
4. Hoe evalueert de minister die cijfers?
ANNICK DE RIDDER 
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 54 van 31 oktober 2024
van BART VAN OPSTAL
1. Op basis van de Monitor Sport & Bewegen van Sport Vlaanderen uit 2023 sport of 
beweegt 81% van de Vlamingen wekelijks. 84% van de bevraagde Vlamingen sportte 
tijdens de maand oktober 2023. 35% van de bevraagden uit de Monitor Sport en 
Bewegen geeft aan lid te zijn van een sportclub. Meer details zijn beschikbaar op het 
Kennisplatform van Sport Vlaanderen.
2. Op basis van de Monitor Sport & Bewegen van Sport Vlaanderen merken we dat fitness 
een populaire sportbeoefening in Vlaanderen is. 16% van de respondenten geeft aan 
fitness te beoefenen. 
3. We werken samen met Fitnessbe.Vlaanderen, die als erkende expertorganisatie voor 
fitness onze partnerorganisatie is binnen de fitnesssector. Deze organisatie heeft een 
relatie met de nationale beroepsvereniging Fitness.be. Tot 2016 werden zij als 
recreatieve sportfederatie erkend, en vervolgens tot eind 2024 met een specifieke focus 
op gezond, ethisch en dopingvrij sporten.
4. De participatiecijfers inzake sporten en bewegen, en meer specifiek fitness, zijn zeker 
niet slecht, maar kunnen nog altijd beter. Bovendien merken we ondanks deze cijfers 
toch nog steeds een toename in sedentair gedrag, dus we hebben vanuit de sportsector 
nog steeds een belangrijke taak om onder de inwoners van Vlaanderen een meer actieve 
levensstijl te promoten. Ik zal sowieso blijven inzetten op de monitoring van 
sportparticipatie.
