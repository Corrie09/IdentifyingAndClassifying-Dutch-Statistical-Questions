title: Projectoproep 'Natuur in je school' - Aanvragen (1)
thema: Natuur en Milieu
pdf link: https://docs.vlaamsparlement.be/pfile?id=2028367
thema link: https://www.vlaamsparlement.be/parlementaire-documenten/schriftelijke-vragen/1791436
SCHRIFTELIJKE VRAAG
nr. 207 
van BRECHT WARNEZ
datum: 21 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Projectoproep 'Natuur in je school'  -  Aanvragen (2)
Met de oproep ‘Natuur in je school (2023)’ wil de Vlaamse Regering drie zaken bereiken. 
Ten eerste wil men klimaatadaptieve maatregelen nemen. Ten tweede wil men het welzijn 
op school bevorderen. Ten derde wil men met de projectoproep meer draagvlak creëren 
voor ontharding. De drie doelen vormen samen met de kosten-batenanalyse de vier 
evaluatiecriteria van de aanvragen.
In de jaren voor 2023 viel de projectoproep onder het Agentschap voor Natuur en Bos 
(ANB) maar sinds dit jaar dus onder het Departement Omgeving. Zowel in 2022 als in 2023 
werd er 9 miljoen euro uitgetrokken voor de projectoproepen. Uit het antwoord op mijn 
schriftelijke vraag nr. 110 van 9 november 2023 blijkt dat er 241 projecten ingediend 
werden.
Gelieve de gevraagde gegevens in een Excel-bestand weer te geven.
1. Hoeveel projecten vroegen subsidies aan via de projectoproep van 2023? Graag een 
overzicht van de aantallen per provincie en per gemeente.
2. Hoeveel projecten werden er goedgekeurd?
a) Graag een korte beschrijving van alle goedgekeurde projecten in West-Vlaanderen 
alsook de vermelding van de schoolnaam en de gemeente.
b) Graag een overzicht per project in West-Vlaanderen van het subsidiebedrag waarop 
men aanspraak maakt.
3. Hoeveel subsidies werden er toegewezen per provincie?
4. Wat de weigeringen betreft:
a) Hoeveel aanvragen werden er geweigerd?
b) Wat waren de voornaamste redenen voor een weigering?
5. Hoe evalueert de minister de resultaten van de projectoproep?
a) Zullen de vooropgestelde doelen worden bereikt?
b) Hoe wordt dat gemonitord?
c) Hoe zal de minister ervoor zorgen dat de ervaringen die opgedaan worden bij de 
projecten in de subsidieoproep, uitstraling krijgen naar toekomstige projecten en 
andere scholen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 207 van 21 december 2023
van BRECHT WARNEZ
1. Er werd een subsidie aangevraagd voor 241 projecten. Als bijlage gaat een overzicht 
van de aanvragen.
2. 167 projecten werden goedgekeurd. Voor het overzicht van de goedgekeurde projecten 
verwijs ik eveneens naar de bijlage.
3. Voor het overzicht van de toegekende middelen verwijs ik eveneens naar de bijlage.
4. a) 74 aanvragen werden geweigerd; 4 daarvan waren niet ontvankelijk en 3 werden 
vrijwillig teruggetrokken.
b) De voornaamste redenen voor een weigering waren tekorten op een of meerdere 
van de hoofdcriteria waarop beoordeeld werd. In 20 gevallen was dit een tekort 
voor kosten-baten, in 15 gevallen voor betrokkenheid van stakeholders, in 5 
gevallen voor educatieve meerwaarde en in 3 gevallen voor duurzaamheid. In bijna 
alle andere gevallen ging het over een combinatie van tekorten. 3 projecten hadden 
geen tekorten maar konden toch niet gesubsidieerd worden vanwege ontoereikend 
budget.
De meeste projecten die tekorten ontvingen, waren nog onvoldoende uitgewerkt 
waardoor de kwaliteit te laag was, de haalbaarheid van het project in het gedrang 
kwam of de projectomschrijving onvoldoende gedetailleerd was om een hogere 
score toe te kunnen kennen. Bij projecten met een tekort op kosten-baten was de 
jury van mening dat met het gevraagde bedrag elders een grotere meerwaarde 
gecreëerd zou kunnen worden.
5. a) De vooropgestelde doelen worden bereikt. Door de verhoging van het 
oorspronkelijke budget worden ze zelfs overtroffen. Op basis van de cijfers 
aangeleverd door de scholen zal 13,2 ha onthard en 15,2 ha vergroend worden.
b) De projecten worden opgevolgd en zullen na uitvoering van de werken een 
gedetailleerde eindrapportering moeten indienen. Daaruit zal moeten blijken dat de 
werken zijn uitgevoerd zoals voorzien en de beoogde resultaten behaald werden. 
Als dat niet het geval blijkt te zijn, kan een deel of het volledige subsidiebedrag 
teruggevorderd worden.
c) Bij de eindrapportering zullen scholen bevraagd worden naar hun ervaring bij de 
uitvoering van de projecten. Goede voorbeelden uit de oproep zullen gebruikt 
worden ter informatie voor toekomstige projecten. Er zijn vanuit het Departement 
Omgeving ook heel wat samenwerkingen en connecties met organisaties die scholen 
bijstaan in vergroening. Van daaruit wordt zo veel mogelijk informatie verzameld 
en gebundeld om toekomstige projecten te informeren.
BIJLAGE
Overzicht aangevraagde en goedgekeurde projecten Natuur in je School 2023
