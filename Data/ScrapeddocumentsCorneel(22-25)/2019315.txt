title: Uitleendienst voor Kampeermateriaal (ULDK) - Seizoen 2022-2023
thema: Jeugdbeleid
pdf link: https://docs.vlaamsparlement.be/pfile?id=2019315
thema link: https://www.vlaamsparlement.be/parlementaire-documenten/schriftelijke-vragen/1782053
SCHRIFTELIJKE VRAAG
nr. 35
van FREYA PERDAENS
datum: 23 november 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Uitleendienst voor Kampeermateriaal (ULDK)  -  Seizoen 2022-2023
Het kampseizoen zit er al even op en naar jaarlijkse gewoonte is dat een sein om een 
schriftelijke vraag te stellen over de Uitleendienst voor Kampeermateriaal. 
1. Hoeveel aanvragen werden in totaal ingediend bij de ULDK voor ontleenseizoen 2022-
2023?
2. Hoeveel aanvragen werden tijdens het ontleenseizoen 2022-2023 gedeeltelijk of 
volledig geweigerd?
3. Hoeveel van de gedeeltelijke of volledige weigeringen konden verholpen worden door 
een alternatief of werden door de aanvragers zelf opgelost? Graag een verdeling per 
alternatief.
4. Kan de minister een overzicht geven van de jeugdbewegingen die op de wachtlijst 
bleven en dus geen oplossing vonden?
5. Over welk totaalaanbod aan kampeermateriaal beschikt de ULDK momenteel? Welke 
evolutie onderging het aanbod het afgelopen jaar?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 35 van 23 november 2023
van FREYA PERDAENS
1. Voor het ontleenseizoen 2023 (15 maart tot en met 15 november) werden 1.056 
aanvragen ingediend.
2. Er werden 115 aanvragen geheel of gedeeltelijk geweigerd.
3. Van de 115 geweigerde aanvragen vonden 61 groepen zelf een oplossing: lenen van 
een andere vereniging, huren op de privémarkt, zelf tenten kopen, … Een verdeling per 
alternatief kan niet worden gegeven. Wanneer groepen zich laten schrappen van de 
wachtlijst, zijn zij nl. niet verplicht de reden op te geven.
De overige 54 groepen konden in tweede instantie alsnog door de ULDK worden 
geholpen.
4. Finaal stonden er geen groepen meer op de wachtlijst.
Voor aanvang van de zomervakantie 2023 beschikte ULDK over 5.621 tenten: 2.372 
seniortenten en 3.249 patrouilletenten. Dankzij de financiële inspanning die ik elk jaar 
van deze legislatuur heb gedaan, is dit de hoogste stock van de ULDK. 
De medewerkers van de ULDK voeren momenteel het nazicht en waar mogelijk herstel 
uit van de tenten die de afgelopen uitleenperiode werden gebruikt. Zoals elk jaar zal er 
in maart, na dit uitvoerig werk, een zicht zijn op de evolutie van het aantal tenten. Voor 
de zomer van 2024 heb ik opnieuw een bijkomend budget voorzien van 657.000 euro 
(110 nieuwe seniortenten) met als doel de voorraad minstens op peil te houden.
Evolutie voorraad tenten:
 
Seniortenten Patrouilletenten TOTAAL
2023 2372 3249 5621
2022 2301 3273 5574
2021 2142 3136 5278
2020 2104 3136 5240
2019 2206 3156 5362
2018 2134 3204 5338
2017 2000 3253 5253
2016 1913 3204 5117
2015 1900 3232 5132
