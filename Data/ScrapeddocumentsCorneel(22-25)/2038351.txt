title: Sociale huur - Domiciliefraude
thema: Wonen
pdf link: https://docs.vlaamsparlement.be/pfile?id=2038351
thema link: https://www.vlaamsparlement.be/parlementaire-documenten/schriftelijke-vragen/1795282
SCHRIFTELIJKE VRAAG
nr. 140
van ELS AMPE
datum: 17 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huur  -  Domiciliefraude
Wie een sociale woning huurt, moet gedomicilieerd zijn op dat adres én moet daar ook zijn 
hoofdverblijfplaats hebben. Zo staat het in de Vlaamse Codex Wonen. In 2020 en 2021 
zijn in Vlaanderen 206 sociale huurders betrapt op domiciliefraude. Het ging bijvoorbeeld 
om mensen die niet in hun sociale woning bleken te wonen. In andere gevallen woonden 
er meer mensen in de woning dan aangegeven stond. Limburg is koploper.
1. Hoeveel meldingen van vermoedelijke domiciliefraude werden gedaan in 2022 en 
2023, opgedeeld per provincie? 
2. Hoeveel gevallen van domiciliefraude waren er in 2022 en 2023, opgedeeld per type 
inbreuk (bv. eigendom in het buitenland) en per provincie? 
3. Hoeveel domiciliefraudes werden effectief gesanctioneerd in 2022 en 2023? Voor 
hoeveel onrechtmatig verkregen sociale korting? Hoeveel daarvan hebben 
huisvestingsmaatschappijen al kunnen terugvorderen? 
4. Hoeveel woningen zijn er in 2022 en 2023 vrijgekomen van sociale huurders die een 
of meerdere eigendommen in het buitenland bleken te hebben? 
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 140 van 17 januari 2024
van ELS AMPE
1-3.In 2022 werden door de afdeling Toezicht 200 dossiers behandeld:
•In 160 dossiers werden verbruiksgegevens opgevraagd met het oog op het 
vaststellen van vermoedelijke domiciliefraude.
•In 40 dossiers betroffen het enerzijds klachten die werden bezorgd aan de 
woonactor met het oog op verder onderzoek en anderzijds onderzoeken die door 
afdeling Toezicht werden gevoerd met het oog op strafrechtelijke vervolging.
In 2023 werden door de afdeling Toezicht 205 dossiers behandeld:
•In 153 dossiers werden verbruiksgegevens opgevraagd met het oog op het 
vaststellen van vermoedelijke domiciliefraude.
•In 52 dossiers betroffen het enerzijds klachten die werden bezorgd aan de 
woonactor met het oog op verder onderzoek en anderzijds onderzoeken die door 
afdeling Toezicht werden gevoerd met het oog op strafrechtelijke vervolging.
4. Er kwamen in 2023 eveneens 25 meldingen binnen van bezit buitenlandse eigendom. 
Deze meldingen werden telkens aan de woonactor bezorgd voor verder onderzoek naar 
buitenlandse eigendom. Voor een overzicht van de cijfers verwijs ik naar het antwoord 
op schriftelijke vraag nummer 84 van Guy D’Haeseleer van 1 december 2023.
