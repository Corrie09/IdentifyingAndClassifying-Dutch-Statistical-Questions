title: Bestekken Vlaamse overheid - Sociale clausules en vrijwilligerswerk
thema: Vlaamse administratie
pdf link: https://docs.vlaamsparlement.be/pfile?id=2057983
thema link: https://www.vlaamsparlement.be/parlementaire-documenten/schriftelijke-vragen/1811591
SCHRIFTELIJKE VRAAG
nr. 345
van BOB SAVENBERG
datum: 12 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Bestekken Vlaamse overheid  -  Sociale clausules en vrijwilligerswerk
Overheidsdiensten, agentschappen en andere overheidsinstanties besteden opdrachten 
uit. Daarvoor moeten bestekken worden opgemaakt. Die bevatten diverse bepalingen, 
waaronder sociale clausules, zoals een beroep doen op maatwerkbedrijven, ethische 
clausules, clausules om een beroep te doen op tewerkstelling of opleiding, bepalingen 
inzake maatschappelijk verantwoord ondernemen zoals ecologische duurzaamheid 
enzovoort.
Graag kreeg ik een antwoord op volgende vragen voor de periode van 2020 tot nu, 
opgedeeld per jaar:
1. a) Hoeveel bestekken werden door de administraties, agentschappen en andere 
instanties die onder de bevoegdheid van de minister vallen uitgeschreven? Graag 
een opdeling per aanbestedende entiteit (administratie, agentschap en andere 
instantie).
b) Werden er ook bestekken teruggetrokken wegens annulatie, eigen keuze of 
wettelijke regeling? Zo ja, hoeveel?
c) Waren er ook bestekken waarop geen of geen passende reactie kwam? Zo ja, 
hoeveel?
d) Hoeveel aanbestedingen zijn er momenteel lopend?
e) Hoeveel aanbestedingen zijn er in voorbereiding?
2. Hoeveel van die bestekken bevatten sociale clausules? Graag een opdeling per soort 
clausule.
3.  a) Hoeveel van die bestekken bevatten bepalingen inzake maatschappelijk 
verantwoord ondernemen?
b) Van welke aard waren die bepalingen?
4. Vanuit bepaalde hoeken wordt ook aangedrongen om clausules op te nemen rond het 
inschakelen van vrijwilligers. De Vlaamse overheid zette daar tot enkele jaren geleden 
niet duidelijk op in.
a) Is dat beleid inmiddels veranderd en werd in sociale modelclausules voorzien voor 
het inschakelen van vrijwilligers?
b) Werden er al bestekken opgemaakt die bepaalden dat er een beroep kan worden 
gedaan op vrijwilligers?
c) Zo ja, welke bestekken waren dat precies?
d) Waarom werd specifiek bepaald dat er een beroep kan worden gedaan op 
vrijwilligers?
e) In welke onkostenvergoedingen werd voor die vrijwilligers voorzien?
5.  a) Zijn er bestekken die werden gegund en die nadien werden aangevochten?
b) In hoeveel gevallen gebeurden die aanvechtingen omwille van sociale clausules of 
maatschappelijk verantwoord ondernemen?
c) In welke gevallen bleek dat beroep terecht te zijn?
d) Werden die bestekken nadien in aangepaste vorm opnieuw uitgegeven en gegund?
Bij deelvragen b) tot en met d) graag telkens een onderscheid naar aanvechtingen in 
het algemeen en specifieke aanvechtingen omwille van sociale clausules of 
maatschappelijk verantwoord ondernemen.
Deze vraag werd gesteld aan de ministers Jan Jambon (175), Hilde Crevits (292), 
Gwendolyn Rutten (168), Ben Weyts (348), Zuhal Demir (434), Matthias Diependaele 
(226), Lydia Peeters (760), Benjamin Dalle (94), Jo Brouns (345)
JO BROUNS 
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 345 van 12 maart 2024
van BOB SAVENBERG
Een antwoord zal worden aangeleverd door Jan Jambon, minister-president van de 
Vlaamse Regering, Vlaams minister van Buitenlandse Zaken, Cultuur, Digitalisering en 
Facilitair Management.
