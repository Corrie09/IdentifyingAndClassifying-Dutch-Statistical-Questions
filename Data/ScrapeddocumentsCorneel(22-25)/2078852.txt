title: Stikstofdecreet - Informatie over impactscore aan piekbelasters
thema: Natuur en Milieu
pdf link: https://docs.vlaamsparlement.be/pfile?id=2078852
thema link: https://www.vlaamsparlement.be/parlementaire-documenten/schriftelijke-vragen/1836352
SCHRIFTELIJKE VRAAG
nr. 53
van ANDY PIETERS
datum: 25 oktober 2024
aan JO BROUNS
VLAAMS MINISTER VAN OMGEVING EN LANDBOUW
Stikstofdecreet  -  Informatie over impactscore aan piekbelasters
In Afdeling 4 van het Stikstofdecreet wordt de identificatie van zogenaamde piekbelasters 
geregeld. Artikel 17 en volgende stipuleren dat een piekbelaster een inrichting is waarvan 
de impactscore hoger is dan of gelijk is aan 50%. Om die impactscore te bepalen, wordt 
de impactscore voor 2020, 2021 en 2022 berekend. Het wordt als een piekbelaster 
beschouwd als minimaal twee van de drie berekende impactscores hoger zijn dan of gelijk 
zijn aan 50%.
Voor de identificatie van de piekbelasters berekent de Vlaamse Landmaatschappij (VLM) 
de impactscores. De VLM brengt binnen achttien maanden na de inwerkingtreding van het 
decreet de exploitant van de ingedeelde inrichting of activiteit (IIOA) met een beveiligde 
zending op de hoogte van het resultaat van de berekende impactscores en de aanduiding 
als piekbelaster. Daarna is administratief beroep mogelijk.
1. Hoe ver staat de VLM met de berekening van de impactscores voor de inrichtingen?
2. Werden er al piekbelasters geïdentificeerd en geïnformeerd van het resultaat van de 
berekende impactscores?
3. Kan de minister de uiterlijke termijnen voor het informeren van de piekbelasters 
meedelen, alsook de uiterlijke termijnen voor de mogelijke beroepen en de 
behandeling ervan?
4. Is de minister van plan om de termijn van achttien maanden volledig uit te putten of 
is er een andere timing afgesproken met de VLM? Zo ja, welke? 
5. Worden er initiatieven genomen om dit proces te versnellen met het oog op het tijdig 
informeren van de betrokken inrichtingen?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 53 van 25 oktober 2024
van ANDY PIETERS
1. In eerste instantie werden voor alle veehouderijen voor de jaren 2020, 2021 en 2022 
berekeningen uitgevoerd met de veebezetting en staltechnieken zoals gekend bij de 
Mestbank, achtergronddepositie en passend beheer en de meteogegevens van de 
desbetreffende jaren.
Artikel 18 van het stikstofdecreet bepaalt verder dat voor de berekening van de 
impactscore voor elke IIOA de bedrijfsspecifieke gegevens moeten gebruikt worden 
zoals onder meer de kenmerken van de emissiepunten van de IIOA en de gebruikte 
ammoniakemissiereducerende maatregelen. Om deze bedrijfsspecifieke gegevens te 
verzamelen heeft VLM de vergunningen (inclusief de plannen) opgevraagd bij de 
diverse gemeenten en provincies voor die bedrijven met hoge impactscore uit de 
eerdere berekeningen.
Met de verzamelde gegevens berekent de VLM momenteel de impactscores per bedrijf 
en dit voor de jaren 2020, 2021 en 2022 op de wijze zoals bepaald in het 
stikstofdecreet. 
2. De VLM is momenteel de berekeningen aan het maken. De VLM zal de piekbelasters 
identificeren en informeren nadat alle berekeningen zijn doorgevoerd en de nodige 
controles zijn uitgevoerd. 
3. Art. 19 van het stikstofdecreet stelt dat de VLM binnen de 18 maanden na de 
inwerkingtreding van het decreet de exploitant van de IIOA op de hoogte brengt van 
het resultaat van de berekende impactscores en de aanduiding als piekbelasters. Dit 
betekent dat de VLM ten laatste op 23 augustus 2025 de piekbelasters via een 
beveiligde zending op de hoogte moet brengen.
De exploitant kan binnen een termijn van zes maanden vanaf de derde dag na de 
verzending van de hierboven vermelde beveiligde zending een administratief beroep 
indienen bij de minister.
De minister neemt een definitieve beslissing binnen een termijn van zes maanden na 
de ontvangst van het administratief beroep. Als er bijkomende stukken worden 
opgevraagd of als er een bedrijfsbezoek wordt uitgevoerd start de termijn van zes 
maanden pas vanaf de ontvangst van de ontbrekende stukken of na de dag van het 
bedrijfsbezoek.
4. De VLM zal van zodra de berekeningen uitgevoerd zijn de exploitanten tegelijkertijd 
informeren. De VLM zal hiervoor niet wachten tot de uiterste datum.
5. Er zijn momenteel geen indicaties dat de timing niet zal worden gehaald.
