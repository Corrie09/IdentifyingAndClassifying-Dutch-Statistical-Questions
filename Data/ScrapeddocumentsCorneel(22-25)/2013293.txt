title: Demonstratieprojecten klimaatrobuuste land- en tuinbouw - Subsidiëring (2)
thema: Landbouw
Visserij
pdf link: https://docs.vlaamsparlement.be/pfile?id=2013293
thema link: https://www.vlaamsparlement.be/parlementaire-documenten/schriftelijke-vragen/1779810
SCHRIFTELIJKE VRAAG
nr. 63
van BRECHT WARNEZ
datum: 16 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Demonstratieprojecten klimaatrobuuste land- en tuinbouw  -  Subsidiëring (2)
Demonstratieprojecten hebben tot doel landbouwers en tuinders de nieuwe mogelijkheden 
op het vlak van duurzame praktijken en technieken te laten ontdekken en ze door hen te 
laten implementeren in hun bedrijf. Om die reden wordt er veel belang gehecht aan de 
toepassing van de nieuwe inzichten bij de landbouwers en de tuinders zelf. De Vlaamse 
overheid steunt demonstratieprojecten duurzame landbouw onder de vorm van 
subsidiëring.
Het thema van de oproep van dit jaar is ‘een klimaatrobuuste land- en tuinbouw’. Voor 
elke landbouwer en tuinder vormt een klimaatrobuuste bedrijfsvorming een uitdaging. 
Periodes van aanhoudende droogte en intense regenval wisselen elkaar steeds vaker af 
door de klimaatverandering.
Ook de West-Vlaamse landbouwers en tuinders ondervinden daarvan problemen. 
Demonstratieprojecten kunnen een hulpmiddel zijn voor landbouwers en tuinders om zich 
te wapenen tegen het veranderende klimaat. Die projecten dragen bij tot het verminderen 
van de impact van landbouw op het klimaat (mitigatie) en/of tot aanpassingen aan de 
gevolgen van het wijzigende klimaat (adaptatie). Ze zetten in op praktische 
klimaatmaatregelen en stimuleren landbouwers die toe te passen op hun bedrijf.
De minister trekt voor demonstratieprojecten rond een klimaatrobuuste land- en tuinbouw 
1 miljoen euro uit. In het antwoord op mijn schriftelijke vraag nr. 21 van 12 oktober 2023 
gaf de minister aan dat er 30 projecten werden ingediend maar dat de detaillering nog niet 
kon worden meegegeven. Hij gaf ook aan dat hij in 2024 ook een nieuwe oproep plant.
Graag alle data in Excel beschikbaar stellen.
1. Hoeveel projecten werden ingediend bij het Departement Landbouw en Visserij via het 
e-loket en hoeveel aanvragen komen in aanmerking voor een subsidie? Gelieve een 
overzicht te verschaffen van het aantal subsidieaanvragen per provincie met 
vermelding van de subsidiebedragen.
a) Hoe kijkt de minister naar de geografische spreiding van de subsidieaanvragen?
b) Merkt de minister grote verschillen op tussen de verschillende provincies? Zo ja, 
wat is volgens de minister de reden daarvoor?
2. Hoeveel West-Vlaamse projecten werden ingediend bij het Departement Landbouw en 
Visserij via het e-loket en komen in aanmerking voor een subsidie?
a) Gelieve een overzicht te verschaffen van het aantal subsidieaanvragen per 
gemeente met een beschrijving van het bijbehorende project en de toegekende 
bedragen.
b) Welke praktische klimaatmaatregelen komen aan bod in de ingediende voorstellen 
voor demonstratieprojecten? Graag een overzicht per project.
3. Graag een overzicht van de niet-geselecteerde projecten met de voornaamste reden 
van weigering.
4. Is het vooropgestelde budget nog steeds haalbaar op basis van de al ingediende 
subsidieaanvragen?
a) Zo niet, welke maatregelen zal de minister dan nemen?
b) Als blijkt dat er nog budget over is, wat zal de minister daar dan mee doen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 63 van 16 november 2023
van BRECHT WARNEZ
Deze vragen zijn dezelfde als opgenomen in de schriftelijk vraag nr. 21 van 12 oktober 
2023 van dezelfde vraagsteller. Vermits de selectieprocedure nog loopt zijn er momenteel 
geen aanvullingen in vergelijking met het eerder aangeleverde antwoord.
