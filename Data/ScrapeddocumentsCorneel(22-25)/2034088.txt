title: Centraal inschrijvingsregister (CIR) - Impact uitstel inwerkingtreding op huurpremies
thema: Wonen
pdf link: https://docs.vlaamsparlement.be/pfile?id=2034088
thema link: https://www.vlaamsparlement.be/parlementaire-documenten/schriftelijke-vragen/1792204
SCHRIFTELIJKE VRAAG
nr. 114 
van AN MOERENHOUT
datum: 9 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Centraal inschrijvingsregister (CIR)  -  Impact uitstel inwerkingtreding op huurpremies
De inwerkingtreding van het centraal inschrijvingsregister (CIR) wordt al een tijdje 
uitgesteld. Eerst werd het verschoven van januari 2023 naar oktober, vervolgens van 
oktober naar januari 2024. Onlangs werd gecommuniceerd dat ook januari 2024 niet 
gehaald zou worden, en werd 18 maart 2024 vooropgesteld.
Er zijn op het terrein heel veel vragen over de gevolgen van de vertraging van de 
inwerkingtreding van het CIR. 
Wat gebeurt er met de toewijzingen van de huurpremies voor kandidaat-huurders van een 
sociale woning die voldoen aan de voorwaarden om een huurpremie te ontvangen.
Hoe gaat de minister de problemen oplossen die ontstaan door de freezeperiode tot 18 
maart 2024 voor het toekennen van huurpremies?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 114 van 9 januari 2024
van AN MOERENHOUT
De wachttijdberekening om in aanmerking te komen voor een huurpremie gebeurt in het 
Centraal Register Voor Potentieel Rechthebbenden (CRPR). Deze databank bevat alle 
inschrijvingen van kandidaat-huurders.
Kandidaat-huurders die bijna 4 jaar op de wachtlijst staan voor een sociale woning 
ontvangen van het agentschap Wonen in Vlaanderen automatisch een invulformulier om 
de huurpremie aan te vragen. Doordat deze kandidaturen reeds bijna 4 jaar gekend zijn 
in het CRPR is er geen impact en kan de beslissing tot het toekennen of weigeren van een 
huurpremie nog steeds gebeuren.
De gegevens in het CRPR kwamen tot eind 2023 uit de lokale databanken van de 
verschillende woonmaatschappijen. Begin januari 2024 is de datamigratie gestart om deze 
data uit het Centraal Inschrijvingsregister (CIR) te halen i.p.v. uit de lokale 
softwarepaketten van de woonmaatschappijen. Er wordt op vandaag al gewerkt op de data 
zoals deze in het CIR vervat zitten.
De verandering van bron voor het CRPR heeft minimale gevolgen voor de uitbetaling van 
huurpremiedossiers. Voor lopende dossiers is de huurpremie applicatie waar nodig 
aangepast om onderbrekingen te vermijden. Uitzonderlijk kan een dossier automatisch 
opgeschort zijn omwille van een wijziging in de data uit het CIR en kan een tussenkomst 
van een kandidaat-huurder of zijn woonmaatschappij nodig zijn om de betaling, retroactief, 
herop te starten. Sinds 15 januari kunnen de woonmaatschappijen in de backoffice van het 
CIR werken. Indien een burger geconfronteerd zou worden met een wijziging in zijn 
huurpremiedossier dan neemt hij best contact op met zijn woonmaatschappij.
Nieuwe kandidaten die nog niet bekend waren bij een woonmaatschappij voor de start van 
de freezeperiode kunnen door de woonmaatschappij retroactief worden ingeschreven in 
het CIR waardoor zij geen verlies hebben van wachttijd.
