title: Crisisplan jeugdhulp - Budgetverdeling
thema: Welzijn en Gezin
pdf link: https://docs.vlaamsparlement.be/pfile?id=2011132
thema link: https://www.vlaamsparlement.be/parlementaire-documenten/schriftelijke-vragen/1772898
SCHRIFTELIJKE VRAAG
nr. 58
van FREYA VAN DEN BOSSCHE
datum: 18 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Crisisplan jeugdhulp  -  Budgetverdeling
De minister communiceerde op 31 maart 2023 over een crisis- en investeringsplan voor 
de jeugdhulp. Het gaat om een aantal maatregelen op korte en lange termijn. De minister 
antwoordde op mijn interpellatie hierover op 18 april ll. in de commissie Welzijn dat er in 
totaal 101,1 miljoen euro budget voor wordt vrijgemaakt. De minister antwoordde het 
volgende: “Ik wil hier geen begrotingsbespreking aan wijden, collega’s, maar ik geef 
gewoon maar mee hoe we aan die 101,1 miljoen euro komen. De uitbreidingsmiddelen zijn 
uiteraard recurrente middelen. Die hebben betrekking op 2023 en 2024. De eenmalige 
middelen zijn bedoeld voor dit jaar, dus nog voor 2023.”
Om beter zicht te krijgen op de begrote en bestede middelen van dit crisisplan heb ik de 
volgende vragen.
1. Graag zou ik een duidelijk overzicht krijgen van elke maatregel binnen dit crisis- en 
investeringsplan jeugdhulp. Daarbij vermeld (a) hoeveel elke maatregel kost, (b) of 
hij eenmalig, recurrent is of voor enkele jaren geldt (zo ja, welke jaren), (c) in welk 
jaar deze uitgave wordt begroot en besteed, (d) in welke begrotingspost deze 
maatregel is begroot, en (e) vanwaar de middelen komen om deze uitgave te 
realiseren (dus uit welke begrotingspost, met code + naam).
2. Jeugdhulp zit al verschillende jaren in een zware crisis. Dit plan is een eerste stap naar 
een oplossing voor de sector. 
Welke uitdagingen in de jeugdhulp ziet de minister nog voor de komende jaren, die 
nog niet worden opgelost met dit crisisplan? Wat zal de minister doen om deze 
uitdagingen op te lossen?
3. De minister sprak tijdens haar antwoord op mijn interpellatie over een regeringsnota 
met betrekking tot het crisisplan. 
Kan de minister deze nota bezorgen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 58 van 18 oktober 2023
van FREYA VAN DEN BOSSCHE
1. U vindt een uitgebreid overzicht van de maatregelen, de precieze uitgaven zoals 
ondertussen verder geoperationaliseerd en de technische gegevens m.b.t. de 
begroting.
2. Dit plan moet u lezen in combinatie met het nieuwe decreet ‘Vroeg & nabij’, dat op 
vrijdag 17 november 2023 een eerste keer principieel werd goedgekeurd door de 
Vlaamse Regering, waarin een visie voor de middellange termijn wordt uitgezet.
Andere uitdagingen die we zien voor de komende jaren zijn een grondige evaluatie 
van de processen van integrale jeugdhulp. We hebben in de Taskforce jeugdhulp 
afgesproken om hierover in het voorjaar 2024 het gesprek te openen, met het oog op 
verdere concretisering in de volgende legislatuur.
Een tweede uitdaging situeert zich op het niveau van de schooluitval. We zien dat 
fenomeen op alle niveaus (kleuter, lager, secundair onderwijs) toenemen. We zien dat 
jongeren de aansluiting verliezen, dat er meer en meer beroep wordt gedaan op de 
jeugdhulp om te voorzien in schoolvervangende of alternatieve trajecten. Die trajecten 
zijn an sich wel zinvol, maar uiteraard lopen we hier een groot risico dat een heel 
aantal kinderen en jongeren de aansluiting bij het maatschappelijk leven missen. We 
zetten hierop in vanuit het crisis- en investeringsplan, maar het fenomeen verdient 
een diepere analyse en het zal belangrijk zijn om te werken aan de dieperliggende 
oorzaken. 
3. Er werd aan het parlement eerder al een uitgebreid overzicht bezorgd van de 
maatregelen die we nemen. In combinatie met de tabel in antwoord op vraag 1 heeft 
u daarmee een volledig overzicht van wat de regering beslist heeft, hoe dit vertaald 
werd in de begroting, en hoe ver we staan met de uitvoering.
BIJLAGEN
1.Antwoord op deelvraag 1
2.Crisis- en investeringsplan jeugdhulp
