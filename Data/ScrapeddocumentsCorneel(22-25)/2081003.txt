title: Vissterfte - Frequentie, oorzaken en aanpak
thema: Natuur en Milieu
pdf link: https://docs.vlaamsparlement.be/pfile?id=2081003
thema link: https://www.vlaamsparlement.be/parlementaire-documenten/schriftelijke-vragen/1833516
SCHRIFTELIJKE VRAAG
nr. 22
van MIEKE SCHAUVLIEGE
datum: 15 oktober 2024
aan JO BROUNS
VLAAMS MINISTER VAN OMGEVING EN LANDBOUW
Vissterfte  -  Frequentie, oorzaken en aanpak
In opvolging van mijn schriftelijke vragen nr. 889 (2022-2023), nr. 951 (2021-2022), nr. 
1183 (2020-2021) en nr. 834 (2019-2020), wil ik graag de meest recente cijfers over 
vissterfte opvragen.
De Vlaamse Milieumaatschappij (VMM) houdt de vissterfte bij aan de hand van het aantal 
incidenten dat gemeld wordt aan het meldpunt Milieu-incidenten. In Vlaanderen worden 
calamiteiten systematisch behandeld volgens de gecoördineerde aanpak voor vissterfte.
Die aanpak omvat een duidelijk afsprakenkader tussen alle betrokken actoren 
(waterbeheerders, VMM incidentenwerking, Agentschap voor Natuur en Bos (ANB), 
Instituut voor Natuur- en Bosonderzoek (INBO), Rivier Informatie Service (RIS)). Bij de 
gecoördineerde aanpak hoort ook een natraject ter preventie van eventuele herhalingen.
1. Kan de minister een update geven van de opgetreden vissterftes in bevaarbare en 
onbevaarbare wateren tussen 1 juli 2023 en eind juni 2024, met vermelding van de 
locatie (gemeente), de betrokken waterloop en beheerder van de waterloop, de 
vermoedelijke oorzaak van de vissterfte indien bekend en de hoeveelheid gestorven 
vis?
2. Hoeveel gevallen van vissterfte wegens organische verontreiniging zijn er bekend bij 
de administraties? Graag een overzicht van het aantal gevallen per locatie (gemeente) 
en waterloop voor de periode tussen 1 juli 2023 en eind juni 2024.
3. Hoeveel gevallen van vissterfte wegens overstortwerking zijn er bekend bij de 
administraties? Graag een overzicht van het aantal gevallen per locatie (gemeente) en 
waterloop voor de periode tussen 1 juli 2023 en eind juni 2024.
4. Hoeveel handhavende maatregelen (aanmaning, bestuurlijke maatregel, pv,...) 
werden genomen bij vissterftes? Graag een overzicht van het aantal gevallen per 
locatie (gemeente) en waterloop voor de periode tussen 1 juli 2023 en eind juni 2024.
5. Hoeveel natrajecten van de gecoördineerde aanpak zijn er opgestart waarbij 
onderzoeken werden opgestart om te komen tot een structurele oplossing voor het 
knelpunt dat de vissterfte veroorzaakte? Graag een overzicht per locatie (gemeente) 
en waterloop, de resultaten van het onderzoek, de uitgevoerde en geplande 
maatregelen.
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 22 van 15 oktober 2024
van MIEKE SCHAUVLIEGE
1. Een lijst van de meldingen van opgetreden vissterftes in bevaarbare en onbevaarbare 
wateren tussen 1 juli 2023 en eind juni 2024, met de vermelding van de locatie 
(gemeente), de betrokken waterloop en beheerder van de waterloop, de vermoedelijke 
oorzaak van de vissterfte indien gekend en de hoeveelheid gestorven vis indien 
gekend, is te vinden in bijlage.
2. In 3 gevallen was de vissterfte te wijten aan organische belasting.
3. In 6 gevallen was de vissterfte te wijten aan overstortwerking.
4. Voor zover bekend bij de VMM werd in 8 gevallen gehandhaafd door de bevoegde 
handhaver (zie tabel in bijlage).
5. Over de natrajecten is er geen informatie beschikbaar.
Lokale knelpunten m.b.t. waterkwaliteit worden wel besproken binnen het 
gebiedsgericht overleg voor water dat binnen de bekkenstructuren georganiseerd 
wordt. De besprekingen vormden mee een basis voor de acties en maatregelen die 
opgenomen zijn in de stroomgebiedbeheerplannen 2022-2027. Zo zijn bijvoorbeeld op 
voorstel van het gebiedsgericht overleg verschillende afkoppelingsinitiatieven 
opgenomen in functie van een verminderde overstortwerking.
In de stroomgebiedbeheerplannen zijn tal van acties en maatregelen opgenomen voor 
de verbetering van de algemene waterkwaliteit. Die maatregelen zullen ook een 
positief effect hebben op de vispopulaties in de waterlopen. Het gaat zowel om 
maatregelen die de verontreiniging terugdringen als om maatregelen voor beekherstel. 
Maar ook andere initiatieven, zoals de onttrekkingsverboden voor ecologisch 
kwetsbare waterlopen in het kader van de aanpak van waterschaarste en droogte, zijn 
in hoofdzaak bedoeld om de aanwezige visbestanden maximaal te beschermen en 
vissterfte (tijdens warme, droge periodes) maximaal te voorkomen. 
BIJLAGE
Lijst van de meldingen van opgetreden vissterftes
