title: Bussen en trams De Lijn - Airco en halteaankondiging
thema: Mobiliteit en Verkeer
pdf link: https://docs.vlaamsparlement.be/pfile?id=2008210
thema link: https://www.vlaamsparlement.be/parlementaire-documenten/schriftelijke-vragen/1759865
SCHRIFTELIJKE VRAAG
nr. 1563
van KARIN BROUWERS
datum: 18 juli 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Bussen en trams De Lijn  -  Airco en halteaankondiging
1. De Lijn is niet verplicht om airco te hebben op haar bussen en trams. Ook de 
onderaannemers hebben die verplichting niet voor hun bussen. Daarom is er niet op 
alle bussen en trams in airco voorzien.
a) Hoeveel bussen en trams van De Lijn hebben momenteel nog geen airco en op 
welke stelplaatsen zijn die bussen/trams gestationeerd? Als er nog bussen/trams 
zonder airco zijn, zullen die worden vervangen door bussen/trams met airco, en 
op welke termijn? Graag met een overzicht van het aantal bussen/trams zonder 
airco dat verdwijnt op jaarbasis vanaf 2023. Wat is het beleid van De Lijn rond het 
voorzien van bussen/trams van airco?
b) Hoeveel bussen van de onderaannemers hebben nog geen airco? Zijn er afspraken 
gemaakt met de onderaannemers om de bussen zonder airco te vervangen door 
bussen met airco?
c) Zijn er bepaalde uren of dagen waarop de bussen zonder airco niet uitrijden 
(wegens de hitte), maar vervangen worden door bussen met airco? Welke criteria 
worden er gehanteerd om die switch door te voeren?
d) Zijn er richtlijnen voor chauffeurs van bussen waarbij de airco uitvalt op een zeer 
warme dag? Op welke manier kan het interieur van de bussen waarvan de airco 
uitvalt alsnog worden afgekoeld?
2. Op de website van De Lijn staat: “We werken eraan om de halteaankondiging ook op 
de meeste van onze eigen bussen aan te passen. Hiermee zetten we een belangrijke 
stap in de verbetering van de reizigersinformatie en de toegankelijkheid van onze 
diensten. De visuele halteaankondiging zal werken op alle geïnstalleerde voertuigen. 
We activeren de auditieve halteaankondiging bij de uitrol van onze digitale radio.”
a) Op hoeveel bussen en trams heeft De Lijn momenteel al in een visuele 
halteaankondiging voorzien? Op hoeveel bussen/trams moet er nog een visuele 
halteaankondiging worden geplaatst?
b) De auditieve halteaankondiging kan pas worden geïnstalleerd na de uitrol van de 
digitale radio. 
Wanneer gebeurt de uitrol van de digitale radio en welke gevolgen heeft dat voor 
de uitrol van de auditieve halteaankondiging? Indien mogelijk graag een planning 
en timing van de uitrol van de digitale radio. Indien mogelijk graag een timing en 
planning van de uitrol van de auditieve halteaankondiging.
c) Zullen er op de bussen van de pachters eveneens halteaankondigingen komen? 
Zo ja, hoeveel van de bussen van de pachters zijn er momenteel al voorzien van 
een halteaankondiging en hoeveel bussen van de pachters zullen er nog een 
halteaankondiging krijgen? Welke halteaankondigingen zullen ze krijgen (visueel 
en/of auditief)?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 1563 van 18 juli 2023
van KARIN BROUWERS
1. a) Bijna alle bussen van De Lijn zijn intussen uitgerust met airco. Er zijn nog een 11-
tal Euro 3-bussen in dienst die niet over airconditioning beschikken. Met de 
instroom van nieuwe bussen kunnen deze laatste, oude bussen ook buiten dienst 
gesteld worden.
Enkel de oudste PCC’s (103) die nog opereren in Antwerpen hebben geen 
airconditioning of luchtkoeling. Deze PCC’s worden allemaal vervangen door CAF-
trams die uitgerust zijn met airconditioning. De planning is dat alle nieuwe CAF-
trams operationeel zijn in 2024.
Alle nieuw aangekochte voertuigen zijn voorzien van airconditioning.
b) 93% van de voertuigen van de exploitanten zijn uitgerust met airco voor de 
passagiers. De 7% bussen zonder airco zijn oudere bussen die systematisch 
vervangen worden door nieuwe bussen met airco.
c) Voertuigen zonder airco worden uit gebruik genomen op dagen waar de lokale 
buitentemperatuur volgens het KMI 29°C of meer bedraagt.
d) Wanneer de airco uitvalt of defect is, zal de chauffeur dit melden aan dispatching. 
De enige manier om afkoeling te voorzien als de airco uitvalt, is door middel van 
ventilatie (openen van alle ramen en/of dakramen).
2. a) Alle trams, behalve de PCC-trams, zijn uitgerust met visuele halteaankondiging. 
Deze PCC-trams zullen vervangen worden door nieuwe trams met 
halteaankondiging (zie ook vraag 1a).
Eind 2022 was 78% van de bussen van De Lijn zelf uitgerust met visuele 
halteaankondiging. De bussen zonder halteaankondiging zijn oudere bussen die 
systematisch vervangen worden door nieuwe bussen met halteaankondiging.
 
b) De uitrol start midden oktober in Limburg. Er zijn zes maanden voorzien voor deze 
uitrol in Limburg en vervolgens zes maanden voor de uitrol in West-Vlaanderen. 
In deze provincies zal de auditieve aankondiging dan functioneren. De andere drie 
provincies worden daarna gefaseerd aangepakt. 
c) Alle nieuwe bussen van exploitanten zullen voorzien zijn van halteaankondiging. 
De eerste bussen met halteaankondiging komen momenteel in dienst en de 
halteaankondiging op deze bussen zal eerst uitgebreid getest worden, waarna de 
systemen in dienst gesteld zullen worden.
Deze halteaankondigingssystemen ondersteunen zowel de visuele als de auditieve 
aankondiging, maar de werking van de auditieve aankondiging is – net als op de 
bussen van De Lijn zelf – afhankelijk van de aanwezigheid van ofwel een 
aangepaste PA-kaart ofwel de digitale radio.
