title: Ambtenaren Vlaamse overheid - Mobiliteitsbudget
thema: Vlaamse administratie
pdf link: https://docs.vlaamsparlement.be/pfile?id=2043226
thema link: https://www.vlaamsparlement.be/parlementaire-documenten/schriftelijke-vragen/1801244
SCHRIFTELIJKE VRAAG
nr. 136
van PETER VAN ROMPUY
datum: 6 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Ambtenaren Vlaamse overheid  -  Mobiliteitsbudget 
Sinds 2019 bestaat het mobiliteitsbudget. Het mobiliteitsbudget is een duurzaam 
alternatief voor de klassieke salariswagen. De werknemer krijgt de mogelijkheid om deze 
in te ruilen voor een milieuvriendelijke bedrijfswagen (pijler 1), duurzame vervoermiddelen 
en huisvestingskosten (pijler 2) of cash (pijler 3). 
Het systeem wint de afgelopen jaren duidelijk aan populariteit. Daarbij valt vooral de inzet 
van het mobiliteitsbudget voor de aflossing van de woonlening of huishuur op. In 2023 
werd 77% van alle budgetten daarvoor gebruikt. In 2022 was dat 52% en in 2021 45%. 
Dat blijkt uit een artikel in Het Laatste Nieuws van 2 februari 2024. In tegenstelling tot 
pijler 3 is er daarbij geen aftrek van een bijzondere werknemersbijdrage van 38,07%. 
De inzet van het mobiliteitsbudget voor huisvestingskosten kan enkel als de woonplaats 
binnen 10 kilometer van de werkplaats gelegen is of de werknemer 60% van thuis werkt. 
Uiteraard dient de werknemer het huurcontract of de hypothecaire lening alleen of samen 
als koppel te hebben afgesloten. 
Wanneer beide partners een mobiliteitsbudget inzetten voor huisvestingskosten, mag het 
budget samen niet hoger liggen dan 100%. Op de website van de federale overheid staat 
daarover het volgende: 
“Of de besteding in pijler 2 voldoet aan de wettelijke voorwaarden, wordt beoordeeld per 
mobiliteitsbudget. Het is aan de werkgever om in geval van een sociale of fiscale controle 
het bewijs te leveren, via de rechtvaardigingsstukken bezorgd door de werknemer, dat de 
huisvestingskosten slechts één keer worden gefinancierd met een mobiliteitsbudget. Om 
de privacy van de werknemer te beschermen en de administratieve lasten voor de 
werkgever te beperken, volstaat een verklaring op eer waaruit duidelijk blijkt dat de 
huisvestingskosten niet eerder zijn gefinancierd met een mobiliteitsbudget.”
Daarenboven mogen geen huisvestingskosten van derden ten laste genomen worden van 
het mobiliteitsbudget.
1. Krijgen Vlaamse ambtenaren (rechtstreeks of via agentschappen) een 
mobiliteitsbudget? 
a) Over hoeveel werknemers gaat het? 
b) Wat is het gemiddelde bedrag aan mobiliteitsbudget per werknemer? 
c) Wat zijn de cijfers per jaar? 
2. Hoeveel ambtenaren kiezen voor een mobiliteitsbudget binnen pijler 1? 
a) Gemiddeld bedrag per werknemer. 
b) Cijfers per jaar. 
3. Hoeveel ambtenaren kiezen voor een mobiliteitsbudget binnen pijler 2? 
a) Gemiddeld bedrag per werknemer. 
b) Cijfers per jaar. 
c) Een oplijsting volgens de verschillende mogelijkheden binnen pijler 2 (fiets, 
openbaar vervoer, huisvesting…). 
4. Hoeveel ambtenaren kiezen voor een mobiliteitsbudget binnen pijler 3? 
a) Gemiddeld bedrag per werknemer. 
b) Cijfers per jaar. 
5. a) Voert de Vlaamse overheid controles uit op het correct inzetten van het 
mobiliteitsbudget voor huisvestingskosten? Onder andere op de 10 km-regel, 60% 
thuiswerk of huisvestingskosten voor derden. 
b) Wat was het gevolg van die controles? Werden inbreuken vastgesteld? Op welk 
vlak? Voor welk bedrag?  
6. a) Voert de Vlaamse overheid controles uit op de verklaring op eer voor koppels die 
hun mobiliteitsbudget inzetten voor huisvestingskosten?
b) Wat was het gevolg van die controles? Werden inbreuken vastgesteld? Op welk 
vlak? Voor welk bedrag?  
7. Hoe evalueert de minister de cijfers? 
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 136 van 6 februari 2024
van PETER VAN ROMPUY
De personeelsleden van de diensten van de Vlaamse overheid ontvangen geen 
mobiliteitsbudget zoals bedoeld in de wet van 17 maart 2019 betreffende de invoering van 
een mobiliteitsbudget.
Het Vlaams Personeelsstatuut van 13 januari 2006 (VPS) voorziet in volgende 
mobiliteitsmaatregelen voor personeelsleden:
-De volledige tussenkomst in de kosten van het woon-werkverkeer met het openbaar 
vervoer;
-De toekenning van een fietsvergoeding van 0,25 euro per kilometer voor het woon-
werkverkeer met de (elektrische) fiets/speed-pedelec.
Daarnaast bestaan er 2 categorieën van personeelsleden die in aanmerking komen voor 
een salariswagen:
1. Personeelsleden aan wie de lijnmanager om functionele redenen het privégebruik 
van een dienstwagen toestaat (toepassing van artikel VII 109sexies VPS);
2. Titularissen van een management- of projectleidersfunctie van N-niveau (N-
functies) die op basis van artikel V 12bis van het VPS een jaarlijks mobiliteitskrediet 
ontvangen van 14.400 euro of 21.600 euro indien deze titularis een elektrisch of 
plug-in hybride dienstvoertuig (klasse 1) verwerft. N-functies kunnen het 
mobiliteitskrediet gebruiken voor één of meer van de volgende mobiliteitsopties:
-een dienstwagen;
-een abonnement of andere vervoersbewijzen van het openbaar vervoer;
-een fietsvergoeding voor gebruik van eigen fiets of eigen speed-pedelec;
-de aankoop of leasing van een al dan niet elektrische fiets of motor;
-een abonnement fietsdelen;
-een abonnement autodelen;
-een parkingabonnement of parkingkaartjes;
-een kilometervergoeding.
