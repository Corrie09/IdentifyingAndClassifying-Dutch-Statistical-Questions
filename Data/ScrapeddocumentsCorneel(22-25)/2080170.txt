title: Project Einsteintelescoop - Vlaamse middelen
thema: Wetenschap en Innovatie
pdf link: https://docs.vlaamsparlement.be/pfile?id=2080170
thema link: https://www.vlaamsparlement.be/parlementaire-documenten/schriftelijke-vragen/1833846
SCHRIFTELIJKE VRAAG
nr. 5
van ANDY PIETERS
datum: 16 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Project Einsteintelescoop  -  Vlaamse middelen
Limburg is in de running om een uniek wetenschappelijk miljardenproject binnen te halen. 
De provincie hoopt samen met Nederland en Duitsland de Einsteintelescoop te bouwen. 
Dat is een hoogtechnologische meetinstallatie voor zwaartekrachtsgolven in het heelal. 
Astronomen kunnen er zwaartekrachtsgolven mee waarnemen en rimpelingen in de 
ruimtetijd die het gevolg zijn van extreem heftige gebeurtenissen in het heelal, 
bijvoorbeeld botsingen tussen zwarte gaten.
Door de sterke economische return is een dergelijk groot project ontzettend belangrijk 
voor Limburg en de tewerkstelling in de ruime omgeving. Elke geïnvesteerde euro zou een 
return van vier euro opleveren. Het project wordt geschat op zo'n twee miljard euro aan 
investeringen, en moet 500 directe en 1150 indirecte jobs opbrengen. Bovendien plaatst 
het Vlaanderen sterker in de kijker als een O&O-regio (O&O: onderzoek en ontwikkeling) 
en een echte kenniseconomie.
Een gezamenlijke taskforce uit België, Nederland en Noordrijn-Westfalen is al een hele tijd 
bezig met de voorbereidingen voor de gezamenlijke kandidatuur om de telescoop naar het 
drielandenpunt te halen. Tegen 2026 zal de Europese Commissie de definitieve locatie van 
de telescoop vastleggen. 
Het nieuwe Vlaamse regeerakkoord vermeldt dat er volop wordt ingezet op de kandidatuur 
voor de bouw van de Einsteintelescoop en dat de nodige middelen ervoor worden 
uitgetrokken. Dat was ook een kiesbelofte van verschillende partijen. 
1. Het Vlaamse projectteam is al enige tijd aan de slag. 
Kan de minister een indicatie geven van de middelen die door de vorige Vlaamse 
Regering daarvoor beschikbaar waren gesteld?
2. Budgettair wordt er deze nieuwe zittingsperiode in bijkomende middelen voorzien, die 
weliswaar vervat zitten in het centenboekje, maar niet opgesplitst werden.
Kan de minister een indicatie geven van het bedrag dat door de nieuw aangetreden 
regering uitgetrokken wordt?
MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 5 van 16 oktober 2024
van ANDY PIETERS
1. De Einsteintelescoop biedt inderdaad een unieke kans voor Vlaanderen om zich nog 
verder als kenniseconomie te profileren. Deze Big Science-infrastructuur zal gedurende 
minstens 50 jaar baanbrekend wetenschappelijk onderzoek leveren, en heeft het 
potentieel om als aantrekkingspool te fungeren voor kennisgedreven ondernemingen. 
Die analyse is reeds gedeeld door de vorige Vlaamse regering, die tijdens de afgelopen 
legislatuur de nodige financiering voorzag voor de oprichting van het Vlaamse 
projectteam Einsteintelescoop. 
De oprichting van dit projectteam verliep gefaseerd, met de aanstelling van een 
projectmanager in 2022 (Beslissing Vlaamse Regering 17 december 2021), kort na de 
opname van de Einsteintelescoop op de Europese Routekaart voor Strategische 
Onderzoeksinfrastructuur. Deze projectmanager had initieel de opdracht om de 
Vlaamse deelname aan Einsteintelescoop te evalueren, en een internationaal netwerk 
rond het project uit te bouwen. Hiervoor werd een budget van 341.000 euro 
uitgetrokken.
In 2023 zijn de activiteiten van de projectmanager uitgebreid met het aanstellen van 
een projectteam, dat de competenties bundelt om vanuit Vlaanderen een bijdrage te 
kunnen leveren aan de gezamenlijke kandidatuurstelling van de Belgische, Nederlandse 
en Duitse partneroverheden (Beslissing Vlaamse Regering 9 december 2022). Naast 
personeelsmiddelen, zijn in deze fase ook middelen voorzien voor de nodige 
impactstudies, onder meer inzake eventuele bovengrondse infrastructuur voor de 
Einsteintelescoop in Vlaanderen. Tot slot is in deze fase ook budget toegekend voor 
initiatieven inzake wetenschapscommunicatie, om de burger in een zo vroeg mogelijk 
stadium bij dit project te betrekken. Voor deze tweede fase werd een budget van 
2.000.000 euro uitgetrokken.
De Vlaamse verkenningsfase evolueerde tijdens de vorige legislatuur naar een actieve 
en prominente deelname in de voorbereidende fase van het project. Gezien de sterke 
rol die het Vlaamse projectteam opneemt in de internationale organen die de 
voorbereidende fase coördineren, is eerder dit jaar beslist om de financiering van dit 
projectteam voor de volledige voorbereidende fase te bestendigen. De financiering van 
de projectmanager en het projectteam, in beide gevallen toegekend voor een periode 
van drie jaar, werd daarmee verlengd tot en met juni 2027. Deze beslissing gaat uit 
van een beslissing over de locatie van de Einsteintelescoop tegen het einde van 2026, 
waarbij de financiering voor de eerste helft van 2027 tot doel heeft om ook bij een 
negatieve locatiekeuze het opgebouwde wetenschappelijke en economische potentieel 
in Vlaanderen optimaal te verbinden met de geselecteerde kandidatuur. Voor deze 
verlenging werd 1.190.000 euro uitgetrokken.
Samengevat is door de vorige Vlaamse Regering dus 3.531.000 euro beschikbaar 
gesteld voor de financiering van het Vlaamse projectteam.
2. In het centenboekje wordt specifiek voor Einsteintelescoop voor de huidige legislatuur 
een VAK-budget van 200 miljoen euro uitgetrokken. Dit budget is integraal bedoeld als 
een reservatie voor de uiteindelijke bijdrage van Vlaanderen aan de bouw van de 
detector. 
