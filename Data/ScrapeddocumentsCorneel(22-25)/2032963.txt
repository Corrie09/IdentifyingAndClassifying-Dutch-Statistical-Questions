title: Krakelebrug Brugge - Vervanging
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2032963
thema link: https://www.vlaamsparlement.be/parlementaire-documenten/schriftelijke-vragen/1792733
SCHRIFTELIJKE VRAAG
nr. 445
van MAAIKE DE VREESE
datum: 10 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Krakelebrug Brugge  -  Vervanging
Na een aanvaring is de Krakelebrug sinds september 2022 defect. Omdat de brug 
onbruikbaar en nochtans noodzakelijk is voor de lokale verkeersafwikkeling, heeft de 
minister de opdracht gegeven aan De Vlaamse Waterweg (DVW) om de Krakelebrug te 
herbouwen via een klassieke aanbestedingsprocedure. De minister gaf in haar vorig 
antwoord aan dat er een contract werd afgesloten voor een studieopdracht voor de 
herbouw van de nieuwe Krakelebrug.
De studieopdracht omvat de herbouw van de nieuwe Krakelebrug en het onderzoek van 
een tijdelijke vaste voetgangers- en/of fietsbrug. Eind 2024 zou er een 
omgevingsvergunning moeten zijn en wordt de aanbestedingsprocedure afgerond. De 
werken zouden begin 2025 worden opgestart, zodat de ingebruikname van de nieuwe 
Krakelebrug in 2026 haalbaar is. Er werd 1 miljoen euro uitgetrokken voor de studie van 
de nieuwe brug. 
In opvolging van mijn schriftelijke vraag nr. 945 van 10 maart 2023 stel ik graag een 
aantal vragen.
1. Kan de minister de laatste stand van zaken geven over de studieopdracht? Welke 
scenario’s worden in overweging genomen? Wanneer zal de studie worden opgeleverd?
2. Kan de minister de huidige timing geven van de verschillende stappen in het traject?
3. Wanneer is de effectieve realisatie van de brug gepland? Zijn er wijzigingen 
doorgevoerd wat de timing betreft? Kan de minister extra toelichting geven over de 
(tijdelijke) voetgangers- en/of fietsbrug?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 445 van 10 januari 2024
van MAAIKE DE VREESE
1. De Vlaamse Waterweg nv (DVW) trekt dit project in een uitstekende samenwerking 
en overleg met de stad Brugge. 
Inmiddels zijn de ambtelijke werkgroepen met de diverse stakeholders doorlopen om 
tot een consensus te komen voor wat betreft de brugtypologie en het weggabariet 
van de aansluitende wegenis (o.a. kruispunt-herinrichting R30, keerbeweging R30, 
herinrichting Ijzerstraat, herinrichting Krakeleweg, herinrichting Kolenkaai …)
Alle mogelijke brugtypologieën (draaibrug, ophaalbrug, basculebrug, hefbrug, 
tafelbrug, rollende basculebrug) werden hierbij in overweging genomen, waarbij een 
consensus bereikt werd voor een tafelbrug. Er is vooropgesteld om tegen eind 2024 
de detailstudie klaar te hebben, inclusief het rioleringsontwerp van de aansluitende 
wegenis, om tegen begin 2025 de omgevingsvergunningsaanvraag te kunnen 
indienen en aansluitend het aanbestedingsdossier te kunnen publiceren.
2. Momenteel zijn de voorbereidingen lopende om het grondmechanisch onderzoek op 
terrein te laten uitvoeren. Van zodra de resultaten van het grondonderzoek 
beschikbaar zijn, kan het studiebureau de stabiliteitsstudie van de brug en de nieuwe 
oevers verder uitwerken. Er is vooropgesteld om tegen het tweede kwartaal 2024 al 
een eerste resultaat van deze studie te hebben. De studie voor de nieuwe 
elektromechanica van de brug zal parallel met de stabiliteitsstudie van de brug 
verlopen. 
Aansluitend zal een tweede coördinatievergadering met de nutsmaatschappijen 
georganiseerd worden om de interferentie met de aanwezige nutsleidingen 
duidelijker in kaart te kunnen brengen. Parallel zal een vervolgoverleg met de firma 
Van Marcke georganiseerd worden om de interferentie met de bouw van de nieuwe 
site op de linkeroever afwaarts de nieuwe brug duidelijker in kaart te kunnen 
brengen. 
Van zodra de hydronautstudie van de stad Brugge klaar is, wat vooropgesteld werd 
voor het tweede kwartaal 2024, kan het rioleringsontwerp opgestart worden door het 
studiebureau. Tegen het derde kwartaal 2024 wordt voorzien om de projectnota 
volgens het decreet basisbereikbaarheid te kunnen bespreken op de 
projectstuurgroep met alle betrokken stakeholders. 
Parallel zal de studie voor de ‘Heritage Impact Assessment’ opgemaakt worden voor 
UNESCO. Er is vooropgesteld om deze tegen medio 2024 klaar te hebben.
Er is voorzien om tegen eind 2024 de detailstudie klaar te hebben, inclusief het 
rioleringsontwerp van de aansluitende wegenis, om tegen begin 2025 de 
omgevingsvergunningsaanvraag te kunnen indienen en aansluitend het 
aanbestedingsdossier te kunnen publiceren.
3. De werken voor de realisatie van de brug, inclusief de heraanleg van een aantal 
omliggende straten en de bijhorende rioleringswerken, zijn gepland om te starten 
medio 2025. 
De projectscope voor de realisatie van de nieuwe brug werd inmiddels verder 
uitgebreid met de studie voor de heraanleg van een aantal omliggende straten en 
een bijhorend rioleringsontwerp, waardoor de timing van de effectieve realisatie van 
de brug werd bijgesteld naar medio 2025.
Voor de tijdelijke voetgangers-en/of fietsbrug werden een aantal scenario’s 
onderzocht. Op basis van dit onderzoek werd door de stad Brugge beoordeeld dat de 
nadelen van een tijdelijke voetgangersbrug groter zijn dan de voordelen, waardoor 
deze flankerende maatregel niet langer weerhouden werd.
