title: Hemelwaterverordening - Bezorgdheden lokale besturen
thema: Lokale overheden en Binnenlands bestuur
Natuur en Milieu
pdf link: https://docs.vlaamsparlement.be/pfile?id=2034463
thema link: https://www.vlaamsparlement.be/parlementaire-documenten/schriftelijke-vragen/1795196
SCHRIFTELIJKE VRAAG
nr. 244
van ANNICK DE RIDDER
datum: 17 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Hemelwaterverordening  -  Bezorgdheden lokale besturen
De Vlaamse Regering heeft op 10 februari 2023 de gewestelijke stedenbouwkundige 
verordening (GSV) inzake hemelwater goedgekeurd. De verordening stelt voorwaarden 
vast met betrekking tot het gebruik, de infiltratie of de buffering van hemelwater bij 
bouwprojecten of verhardingen. Ook bij werken aan het openbaar domein is de GSV 
hemelwater van toepassing, behoudens een aantal vrijstellingen en uitzonderingen. 
Zo worden werken op de openbare weg vrijgesteld van de GSV hemelwater als: 
- enkel de afwerkingslaag van een verharding wordt heraangelegd mits er een 
funderingslaag aanwezig is én die behouden blijft; 
- de werken volledig vrijgesteld zijn van vergunningen volgens artikel 10 van het besluit 
van de Vlaamse Regering van 16 juli 2010 tot bepaling van stedenbouwkundige 
handelingen waarvoor geen omgevingsvergunning nodig is. 
Daarnaast kan de bevoegde overheid nog steeds uitzonderingen toestaan op de 
verplichtingen van de GSV hemelwater als dat voor de mogelijkheden van gebruik van 
hemelwater, de wettelijke voorschriften of de plaatselijke terreinkenmerken noodzakelijk 
wordt geacht. 
De GSV hemelwater moet gelezen worden naast andere wetgeving inzake de aanleg van 
het openbaar domein waaraan moet worden voldaan waardoor een realisatie van buffer- 
en infiltratievoorzieningen niet altijd even evident is. Vandaar dat de Vlaamse Regering 
voorziet in de afwijkingsmogelijkheden. Lokale besturen verwachten een verhoging van de 
administratieve druk wanneer een vrijstelling op de GSV hemelwater nodig is. 
Aangezien een goed begrip en een efficiënte uitwerking van de GSV hemelwater door de 
lokale besturen cruciaal is, heb ik de volgende vragen aan de minister.
1. Hoe komt de minister tegemoet aan de bezorgdheden van lokale overheden met 
betrekking tot het aanleggen van openbare wegenis? 
2. De GSV hemelwater voor openbare wegenis gaat in vanaf 1 januari 2025.
Welk traject zal de minister met de lokale overheden afleggen om hen klaar te stomen 
voor deze verordening? 
3. Hoe kijkt de minister naar de bezorgdheden rond bijkomende administratieve druk? 
4. Uitzonderingen op de GSV hemelwater zijn enkel te verlenen door de 
vergunningverlenende overheid. Meldingsplichtige constructies, zoals tijdelijke 
zorgunits, kunnen zodus geen uitzondering krijgen. 
Hoe wordt dat ondervangen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 244 van 17 januari 2024
van ANNICK DE RIDDER
1. Onder meer via de Coördinatiecommissie Integraal Waterbeleid (CIW) is er intensief 
overleg en contact met de VVSG en de lokale besturen, zowel bij de voorbereiding als 
bij de implementatie van dit dossier. De lokale besturen en rioolbeheerders hebben 
gevraagd om de richtlijnen voor het openbaar domein maximaal te verduidelijken via 
een technisch achtergronddocument en via de code van goede praktijk. Dat is dan ook 
zo voorzien.
2. Rond de verordening zelf is er al intensief overleg en communicatie geweest via de 
CIW, sectororganisaties, atria, e.d.
Er is ook een technisch achtergronddocument met praktische voorbeelden en 
verduidelijkingen beschikbaar op de website van de CIW 
(https://www.integraalwaterbeleid.be/nl/publicaties/technisch-achtergronddocument-
bij-de-gewestelijke-stedenbouwkundige-verordening). Verder wordt de technische 
toelichting bij de code van goede praktijk, hoofdstuk 3 ‘bronmaatregelen’ momenteel 
herzien. Dit zal bijkomende handvaten geven om tot goed ontworpen bronmaatregelen 
te komen. Hierbij worden opnieuw de VVSG, het Agentschap Wegen en Verkeer, 
waterloopbeheerders en rioolbeheerders intensief betrokken. 
3. In de regelgeving werd reeds maximaal gewerkt via een code van goede praktijk en 
een technisch achtergronddocument. Daarnaast is er de ondersteuning voor lokale 
besturen en aanvragers, zoals aangegeven bij vraag 1 en 2. 
4. In de uitzonderlijke situatie waarin een meldingsplichtig project een afwijking wenst te 
bekomen, is een vergunning noodzakelijk. Dit is een algemene regel die aangeeft dat 
handelingen slechts meldingsplichtig zijn in zoverre ze in overeenstemming zijn met 
stedenbouwkundige voorschriften. Verordeningen bevatten – net als RUP’s – 
stedenbouwkundige voorschriften.
