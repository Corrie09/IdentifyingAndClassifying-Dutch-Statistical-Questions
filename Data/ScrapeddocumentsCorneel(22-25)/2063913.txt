title: ExxonMobil (Cogen) en TotalEnergiesraffinaderij - Dubbele subsidiëring stroomproductie
thema: Energie
pdf link: https://docs.vlaamsparlement.be/pfile?id=2063913
thema link: https://www.vlaamsparlement.be/parlementaire-documenten/schriftelijke-vragen/1819160
SCHRIFTELIJKE VRAAG
nr. 517
van STAF AERTS
datum: 16 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ExxonMobil (Cogen) en TotalEnergiesraffinaderij  -  Dubbele subsidiëring stroomproductie
De wkk-installatie (wkk: warmte-krachtkoppeling) van ExxonMobil (Cogen) injecteert zijn 
gehele elektriciteitsproductie op het net. ExxonMobil neemt dat vervolgens in grote mate 
weer van het net af voor zijn eigen verbruik. Ook de TotalEnergiesraffinaderij (TERA) 
produceert elektriciteit in een wkk-installatie, levert ze aan het net en neemt ze vervolgens 
deels weer af. Beide bedrijven krijgen gratis uitstootrechten voor hun uitstoot als 
industriële installaties, terwijl ze ook ook indirecte ETS-compensatie (ETS: emissions 
trading system) ontvangen op hun elektriciteitsfactuur voor de aangekochte 
uitstootrechten die hen hierin zouden worden doorgerekend door hun stroomleverancier.
1. Op welke manier wordt er bij het toekennen van gratis uitstootrechten rekening 
gehouden met het feit dat een deel van de uitstoot afkomstig is uit 
elektriciteitsproductie, waarvoor sinds 2013 geen gratis uitstootrechten meer worden 
uitgedeeld?
2. Op welke manier wordt er bij de indirecte ETS-compensatie rekening gehouden met 
het feit dat het om eigen elektriciteitsproductie gaat waarvoor reeds uitstootrechten 
bekomen zijn onder de paraplu van totale, 'industriële' uitstoot?
3. Zo niet, komt dat niet neer op dubbele subsidiëring voor die bedrijven, met name een 
eerste keer via de toekenning van gratis uitstootrechten voor de productie van 
elektriciteit en een tweede keer door de toekenning van compensatie voor 
doorgerekende ETS-rechten die ze echter gratis hebben bekomen?
4. En in welk mate werkt dit marktverstorend ten opzichte van 'reguliere' 
stroomleveranciers die wél ETS-rechten moeten aankopen voor hun stroomproductie, 
en hun klanten die die aangekochte rechten doorgerekend zien in hun stroomfactuur?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 517 van 16 april 2024
van STAF AERTS
1. De regels voor het toekennen van kosteloze toewijzing van emissierechten in het kader 
van het EU Emissions Trading System (EU-ETS) zijn geharmoniseerd op Europees 
niveau en zijn momenteel vastgelegd in een Gedelegeerde Verordening (EU) 2019/331 
van de Europese Commissie. Deze regels bepalen dat er voor elektriciteitsproductie 
geen kosteloze toewijzing kan worden verkregen. In geval van een WKK kan een 
installatie echter wel kosteloze toewijzing ontvangen voor de opgewekte warmte.
2. De berekening van de compensatie indirecte emissiekosten valt onder de bevoegdheid 
van mijn collega minister van Economie. 
3. Aangezien er geen kosteloze toewijzing toegekend wordt voor de productie van 
elektriciteit kan ditniet leiden tot een dubbele subsidiëring. 
 
4. Aangezien er geen kosteloze toewijzing toegekend wordt voor de productie van 
elektriciteit en aangezien alle stroomleveranciers die onder het EU ETS vallen 
emissierechten moeten inleveren voor de uitstoot gelinkt aan de productie van 
elektriciteit is er geen sprake van eenongelijke behandeling.
