title: Thematische verenigingen - Startsubsidie
thema: Natuur en Milieu
pdf link: https://docs.vlaamsparlement.be/pfile?id=2043877
thema link: https://www.vlaamsparlement.be/parlementaire-documenten/schriftelijke-vragen/1798329
SCHRIFTELIJKE VRAAG
nr. 276
van BART VAN HULLE
datum: 25 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Thematische verenigingen  -  Startsubsidie 
In het besluit van de Vlaamse Regering houdende de erkenning en subsidiëring van milieu- 
en natuurverenigingen van 18 december 2015 die het decreet van 29 april 1991 tot 
vaststelling van de algemene regelen inzake de erkenning en de subsidiëring van de milieu- 
en natuurverenigingen wijzigt, bepaalt artikel 14 dat verenigingen die thematisch werken 
en nog niet erkend zijn een startsubsidie kunnen krijgen van 60.000 euro per jaar voor 
een periode van drie jaar. 
De secretaris-generaal van het Departement Omgeving besliste, op basis van een advies 
van de adviescommissie, op 23 juni 2023 dat 15 vzw’s in aanmerking komen voor een 
startsubsidies voor de periode van 2024 tot 2026: Waterland vzw, Join For Water, Ecofest, 
WijDelen vzw, Rikolto België vzw, KlimaatContact, Grootouders voor het Klimaat, 
NoWayBack vzw, Breekijzer vzw, VELDWERK, Vereniging voor akker- en weidevogels, 
KiemKracht, Blikveld, Dryade, Leve(n)de Nacht Vereniging Zonder Winstoogmerk, Labland. 
Minister Zuhal Demir liet in de commissie Leefmilieu van 17 oktober 2023 weten dat er 
nog een beslissing over de effectieve jaarlijkse startsubsidie volgt in een ministerieel 
besluit.
1. Wanneer is de minister van plan om te beslissen over de effectieve jaarlijkse 
startsubsidie?
2. De subsidies worden uitgekeerd voor het jaar 2024. 
Zouden vzw’s niet al eerder op de hoogte moeten worden gesteld of ze de startsubsidie 
krijgen of niet? Waarom werd de ministeriële beslissing over de startsubsidie nog niet 
genomen? 
3. Zullen alle 15 vzw’s worden geselecteerd om de startsubsidie te krijgen? Waarom niet/ 
waarom wel? 
4. Graag voor alle 15 vzw’s die volgens de motivering van de adviescommissie in 
aanmerking komen voor de startsubsidie, de motivering van de adviescommissie per 
vzw. 
5. Als de minister al de beslissing heeft genomen deze vzw’s wel of niet een startsubsidie 
uit te keren, graag bij elke vzw de motivering voor het wel of niet toekennen van de 
startsubsidie. 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 276 van 25 januari 2024
van BART VAN HULLE
1. Ik heb de ministeriële besluiten voor de toekenning van de startsubsidie voor het 
werkingsjaar 2024 ondertekend en op 1 februari 2024 verstuurd naar de verenigingen.
2. De jaarlijkse toekenning van de startsubsidies gebeurt binnen de perken van de 
begroting. Het Decreet houdende de uitgavenbegroting van de Vlaamse Gemeenschap 
voor het begrotingsjaar 2024 werd goedgekeurd op 22 december 2023. De middelen 
voor de startsubsidie voor het werkingsjaar 2024 zijn voorzien op de begroting van 
2024. Bijgevolg konden de toekenningsbesluiten me pas na die datum worden 
voorgelegd. Half januari werden de toekenningsbesluiten opgemaakt en aan mij ter 
ondertekening voorgelegd.
3. Ik heb 14 van de 15 verenigingen die door de adviescommissie zijn voorgedragen een 
startsubsidie toegekend voor het werkingsjaar 2024. Voor deze 14 verenigingen volg 
ik het advies van de adviescommissie en de beslissing van de secretaris-generaal van 
het Departement Omgeving.
Voor Dryade vzw volg ik het advies van de adviescommissie en de beslissing van de 
secretaris-generaal van het Departement Omgeving niet. Bijgevolg krijgt deze 
vereniging geen startsubsidie. De vereniging werd hiervan op de hoogte gesteld op 1 
februari 2024.
4. Voor het antwoord op vraag 4 verwijs ik naar de 15 adviezen van de adviescommissie 
die als bijlage gaan.
5. Zoals in mijn antwoord op vraag 3 vermeld, volg ik voor 14 van de 15 verenigingen het 
advies van de adviescommissie om een startsubsidie toe te kennen. Voor Dryade vzw, 
volg ik het advies van de adviescommissie niet.
Naar aanleiding van de vragen die me hierover al eerder werden gesteld en gevolg 
gevend aan het antwoord dat ik op die vragen gaf, heb ik het dossier van Dryade 
grondig onderzocht. Uit mijn onderzoek blijkt dat de vereniging een (vrij) eenzijdige 
werking aantoont, gericht op een reactieve juridische actie, al dan niet in-de-plaats-
tredend van andere actoren. De vereniging profileert zich als juridisch adviesbureau 
ten dienste van derden en hoofdzakelijk ten dienste van andere milieu- en 
natuurverenigingen en dus niet als een gewestelijke thematische milieu- en 
natuurvereniging met een bredere maatschappelijke werking, zoals van haar wordt 
verwacht volgens in artikel 11 van het Besluit van de Vlaamse Regering houdende de 
erkenning en subsidiëring van milieu- en natuurverenigingen van 18 december 2015 
(verder het BVR).
Het streefbeeld en groeiscenario, de doelstellingen en het financieel plan, die 
uitgewerkt zijn in het dossier, overtuigen niet dat de vereniging de startsubsidie zal 
aanwenden om tegen 2026 uit te groeien tot een volwaardige gewestelijke thematische 
vereniging, wat de bedoeling is van deze startsubsidie.
Ik concludeer dat de huidige werking van Dryade en de toekomstige werking die ze in 
de periode 2024-2026 wil uitrollen, zoals beschreven in haar dossier, niet voldoen aan 
de opdracht die verwacht wordt van een gewestelijke thematische vereniging, zoals 
bepaald in artikel 11 van het BVR. Om die reden heb ik Dryade geen startsubsidie 
toegekend en hen hiervan op de hoogte gesteld op 1 februari 2024.
BIJLAGEN
1.Advies Waterland
2.Advies Join For Water
3.Advies Ecofest
4.Advies Wij Delen
5.Advies Rikolto België
6.Advies Klimaat Contact
7.Advies Grootouders voor het Klimaat
8.Advies No Way Back
9.Advies Breekijzer
10.Advies Veldwerk
11.Advies Kiemkracht
12.Advies Blikveld
13.Advies Dryade
14.Advies Levende Nacht
15.Advies Labland
