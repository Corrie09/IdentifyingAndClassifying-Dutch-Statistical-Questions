title: Persoonsvolgend budget (PVB) - Model individuele dienstverleningsovereenkomst (IDO)
thema: Welzijn en Gezin
pdf link: https://docs.vlaamsparlement.be/pfile?id=2002149
thema link: https://www.vlaamsparlement.be/parlementaire-documenten/schriftelijke-vragen/1765453
SCHRIFTELIJKE VRAAG
nr. 18
van TINE VAN DER VLOET
datum: 3 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Persoonsvolgend budget (PVB)  -  Model individuele dienstverleningsovereenkomst (IDO)
De individuele dienstverleningsovereenkomst, kortweg IDO, vormt de basis voor 
ondersteuning die door vergunde zorgaanbieders geboden wordt aan de gebruiker. Daarin 
worden de nodige afspraken gemaakt over de ondersteuning. 
Een IDO kan een inhoudelijk moeilijk en zwaar document zijn. Daarom ontwikkelde het 
Vlaams Agentschap voor Personen met een Handicap (VAPH) een nieuw model voor de 
IDO. Het resultaat is volgens het VAPH een heldere en juridisch sluitende IDO. Het zou 
daarnaast ook voor transparantie, helderheid en leesbaarheid zorgen.
Eind maart 2023 introduceerde het VAPH de model-IDO voor zorgaanbieders en gebruikers 
met een persoonsvolgend budget (PVB). Eind april 2023 volgden de versies voor 
rechtstreeks toegankelijke hulp (RTH) en multifunctionele centra (MFC’s).
Op de website van het VAPH staat te lezen dat de IDO en bijbehorende documenten 
gedurende een periode van twee jaar worden geëvalueerd. Het gebruik van de model-IDO 
is niet verplicht, maar wordt sterk aanbevolen.
1. Hoewel de model-IDO geen verplichting is, wordt ze sterk aanbevolen door het VAPH. 
Hoeveel personen maakten er sinds de lancering van de model-IDO al gebruik van? 
Graag een opdeling per type (model-IDO PVB, model-IDO RTH, model-IDO MEC en 
MFC-PAB).
2. Moeten voorzieningen aangeven of ze al dan niet werken met de model-IDO? Zo ja, 
hoeveel voorzieningen werken met de model-IDO?
3. De model-IDO wordt gedurende twee jaar geëvalueerd. Op de website van het VAPH 
staat een feedbackformulier. 
Vinden personen de weg naar dat formulier? Hoeveel feedbackformulieren heeft het 
VAPH al ontvangen? Wat waren de voornaamste kritieken? Graag een opdeling per 
type model-IDO.
4. Werd er al een model-IDO aangepast door het VAPH? Zo ja, om welk type model-IDO 
gaat het en wat werd er aangepast? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 18 van 3 oktober 2023
van TINE VAN DER VLOET
1. Er zijn geen cijfers over het aantal personen dat gebruik maakt van de model-IDO. De 
overeenkomsten worden enkel voor steekproefcontroles opgevraagd en niet voor alle 
budgethouders. De modeldocumenten kunnen wel gebruikt worden door zowel de 
gebruikers als de zorgaanbieders, als basis voor de opmaak van de IDO, ook al 
gebruikt een vergunde zorgaanbieder een eigen model. Bovendien is het aangewezen 
om het model aan te passen zodat enkel de relevante artikels zichtbaar zijn in de IDO, 
dat verhoogt de verstaanbaarheid.
 
2. Neen, zij hoeven dit niet te melden aan het VAPH.
3. Het feedback formulier heeft als doel om gebruikers en voorzieningen aan te sporen 
suggesties te bezorgen. De meeste feedback ontvangen we via vragen die per mail 
gesteld worden aan het VAPH.
4. Om geen verwarring te creëren over de modeldocumenten werd ervoor gekozen om 
de documenten pas aan te passen ten vroegste 6 maanden na de invoering ervan. 
Voorlopig zijn er nog geen elementen van aanpassing in de overeenkomst zelf bekend. 
Vooral duiding van informatie, via de bundel extra informatie en via de website VAPH 
zal bijgestuurd moeten worden.
