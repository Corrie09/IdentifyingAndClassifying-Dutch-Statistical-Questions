title: De Lijn - Klanttevredenheid
thema: Mobiliteit en Verkeer
pdf link: https://docs.vlaamsparlement.be/pfile?id=2032940
thema link: https://www.vlaamsparlement.be/parlementaire-documenten/schriftelijke-vragen/1792141
SCHRIFTELIJKE VRAAG
nr. 438
van BRECHT WARNEZ
datum: 9 januari 2024
LYDIA PEETERS 
VLAAMS MINISTER VAN MOBILITEIT EN OPENBARE WERKEN
De Lijn  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij De Lijn.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van De Lijn betreft? 
2. Om de hoeveel tijd is er een meting van de klanttevredenheid? 
3. Gebruikt De Lijn andere methodes dan een bevraging alleen om klanttevredenheid te 
meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van De 
Lijn?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van De Lijn geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert De Lijn na het klanttevredenheidsonderzoek nog naar de respondent 
over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van De Lijn?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr.438 van 9 januari 2024
van BRECHT WARNEZ
1. Om te weten hoe de klanten van De Lijn de dienstverlening ervaren, wordt er het hele 
jaar door naar hun tevredenheid gepeild. Sinds 2019 gebeurt dit onderzoek in 
opdracht van het Departement Mobiliteit en Openbare Werken (MOW) van de Vlaamse 
overheid. Voorheen gebeurde dit onderzoek in opdracht van De Lijn. 
De laatste tevredenheidscijfers zijn deze van 2022. Dit voorjaar worden ook de 
resultaten van 2023 verwacht.
Vanaf 2024 wordt de methodiek bijgestuurd. Reizigers zullen op de voertuigen van 
De Lijn een vragenlijst (15-tal vragen) krijgen met vragen over hun tevredenheid over 
huidige rit. 
2. Na elk kalenderjaar wordt een presentatie opgemaakt met de tevredenheidscijfers.
3. Klanttevredenheid wordt enkel gemeten via een bevraging.
4. a) In het openbaredienstencontract (ODC) tussen De Lijn en de Vlaamse Regering 
(2023-2027) werd de volgende doelstelling opgenomen: “Daarnaast stelt het 
departement Mobiliteit en Openbare Werken ieder jaar, in nauwe samenwerking 
met De Lijn een tevredenheidsonderzoek ‘Reizigers’ op, die de belangrijkste 
aspecten van de dienstverlening van De Lijn omvat”.
Meer concreet zijn de doelstellingen van dit tevredenheidsonderzoek als volgt:
- Hoe tevreden zijn de gebruikers van het Openbaar vervoer dat hen wordt 
aangeboden door De Lijn? 
- Hoe scoort De Lijn op de bevraagde deelaspecten? 
- Op welk deelaspect scoort het openbaar vervoer van De Lijn goed? 
- Op welk deelaspect kan het openbaar vervoer van De Lijn verbeteren? 
- Het aansturen van de strategieën & het klantgericht beleid.
b) Bij de oude methodiek (2019-2023) moeten minstens 3.600 respondenten de 
online vragenlijst ingevuld hebben. Bij de nieuwe methodiek (2024-...) is de 
minimum respons per rit 10 ingevulde vragenlijsten. Naar verwachting levert het 
veldwerk dan circa 21.600 netto enquêtes op.
c) Bij de oude methodiek (2019-2023) worden de resultaten gewogen op basis van 
de profielmeting van de reiziger van De Lijn. Deze profielmeting wordt een aantal 
keer per jaar door De Lijn uitgevoerd.
Bij de nieuwe methodiek (2024-…) levert De Lijn een populatiebestand aan per 
vervoerregio van alle ritten die in een week worden gereden. Hieruit trekt het 
onderzoeksbureau per vervoerregio een gestratificeerde steekproef. Het 
onderzoeksbureau controleert of de opbouw van de steekproef overeenkomt met 
die van het totale rittenbestand. Zodoende ontstaat ook een representatieve 
vertegenwoordiging van reizigers in het onderzoek. Zo zijn we ervan verzekerd 
dat de juiste ritten worden bezocht en de uitkomsten (zoveel mogelijk) 
representatief zijn. Door een aselecte steekproeftrekking  van ritten over de dag 
en over de week, kom je (naar verwachting) de juiste verhouding reizigers tegen 
in de spits, in het dal en in de weekenden. Op deze manier geeft de steekproef 
een goede afspiegeling van de reizigers in een gemiddelde rit in een gemiddelde 
week. 
d) Bij de oude methodiek (2019-2023) werd voorop gesteld dat er 3.600 online 
enquêtes werden ingevuld. Bij de nieuwe methodiek (2024-…) is er een minimum 
respons van 10 ingevulde vragenlijsten per rit. Het responsminimum is van belang 
om totaal voldoende respondenten te verzamelen en te garanderen dat er een 
minimumaantal ingevulde vragenlijsten wordt opgehaald. De minimum respons 
per rit is 10 ingevulde vragenlijsten. Naar verwachting levert het veldwerk dan 
circa 21.600 netto enquêtes op.
e) Het gaat om een gestratificeerde steekproef.
f) Nee, na een klantencontact wordt er geen standaardbevraging gedaan.
g) Bij de oude methodiek (2019-2023) werd de bestaande vragenlijst van De Lijn 
overgenomen. Bij de nieuwe methodiek (2024-…) werden de kwaliteitsaspecten 
die zullen bevraagd worden bepaald op basis van de klantwensenpiramide van de 
Nederlandse Spoorwegen. 
h) Er is geen nood aan standaardisatie van de resultaten.
5. Bij de oude methodiek (2019-2023) worden de reizigers fysiek gerekruteerd op de 
voertuigen van De Lijn d.m.v. het invullen van een korte vragenlijst. Dit kan zowel op 
papier als digitaal (via inscannen QR-code). De uitgebreide bevraging nadien verloopt 
digitaal.
Bij de nieuwe methodiek (2024-…) worden de reizigers fysiek gerekruteerd op de 
voertuigen van De Lijn. Deelnemen aan het onderzoek kan daarna zowel op papier 
als digital (via inscannen QR-code). 
6. De meting wordt uitgevoerd door een gespecialiseerd onderzoeksbureau.
a) De klantentevredenheidsmeting koste per jaar:
2019-2023: 260.204,86 euro incl. btw.
2024: 357.208,94 euro incl. btw
b) Het departement MOW beschikt niet over de nodige expertise en mankracht om 
zo’n bevraging zelf uit te voeren.
7. a) De algemene tevredenheidsscore in 2022 was 62% (zie presentatie die De Lijn gaf 
in de commissie MOW op 6/07/2023).
b) De 5 prioritaire verbeterpunten zijn:
- stiptheid
- reisinformatie
- prijs (tevredenheid is afgenomen en impact nam toe)
- drukte 
- aantal ritten
c) Digitale dienstverlening is geen tevredenheidsaspect dat apart is opgenomen in 
de vragenlijst. Wel worden de digitale kanalen opgenomen doorheen de vragenlijst 
bij de tevredenheid over reisinformatie en de verschillende verkoopkanalen.
8. a) De laatste beschikbare meting op dit moment is de meting van 2022. Binnenkort 
zullen ook de resultaten voor 2023 gekend zijn. De algemene tevredenheid in 2022 
was 62%. In 2021 was de algemene tevredenheid 65% (zie presentatie die De 
Lijn gaf in de commissie MOW op 6/07/2023).
b) De algemene tevredenheid kent een dalende trend tot 2020 met een neerwaartse 
sprong in 2017. In 2021 neemt de tevredenheid significant toe. In 2022 daalt de 
tevredenheid echter opnieuw. 62% geeft in 2022 een algemene 
tevredenheidsscore aan De Lijn van 7 of meer op een schaal van 0 tot 10.
9. a) Gezien het belang van stiptheid, wenst De Lijn volop in te zetten op betere 
doorstroming van de voertuigen. De meest succesvolle maatregelen op lange 
termijn hiervoor zijn beleidskeuzes en concrete ingrepen in betere doorstroming. 
In de Taskforce ‘doorstroming’ zit De Lijn samen met AWV en MOW om in concrete 
gevallen te bespreken hoe de doorstroming kan verbeterd worden.
Daarnaast blijft De Lijn volop investeren in het op punt zetten van haar 
reisinformatie, voornamelijk rond de realtime info. 
b-c)Mijn beleid zet in op een efficiëntieverhoging bij de maatschappij en bijgevolg 
een verhoging van de klantentevredenheid. De Lijn zit momenteel in een 
transitieperiode en ik zet in op een vergroening en verbetering van de vloot en 
een inhaalbeweging door middel van een openbare dienstencontract. De boven 
vermelde taskforce werd ook opgericht op mijn initiatief.
10.Er wordt een persbericht rondgestuurd met daarin de voornaamste resultaten van de 
bevraging. Verbeteracties die De Lijn neemt m.b.t. haar dienstverlening worden 
algemeen aan de klant gecommuniceerd, niet specifiek gelinkt aan de 
tevredenheidsmeting.
11.De Tevredenheidsmeting is een continue meting. In het voorjaar worden de resultaten 
van de meting in 2023 verwacht. In het voorjaar van 2025 zullen de resultaten van 
de meting in 2024 beschikbaar zijn.
12.De tevredenheid van haar reizigers is voor De Lijn een belangrijk signaal. De Lijn is 
als bedrijf volop in transitie. Die transitie ondersteunen we ook met de engagementen 
die in het ODC zijn opgenomen.  Enerzijds moet De Lijn nu volop verderzetten met 
het terug op orde brengen van haar assets wat een positief effect zal hebben op de 
klanten. Anderzijds moet ook de dienstverlening zelf kwalitatief zijn. De voorbije 
periode is gekenmerkt door heel wat operationele uitdagingen: eerst was er de 
coronapandemie, maar in de nadagen daarvan kwam ook de arbeidsmarkt (chauffeurs 
en technici) zwaar onder druk, net zoals de markt van grondstoffen, met een 
aanzienlijk effect op de dienstverlening van De Lijn. Ik ga er dan ook van uit dat De 
Lijn het nodige doet om deze transitieperiode (met ook de grootste wijziging aan het 
netwerk) zo goed mogelijk te navigeren met het oog op de klant.
