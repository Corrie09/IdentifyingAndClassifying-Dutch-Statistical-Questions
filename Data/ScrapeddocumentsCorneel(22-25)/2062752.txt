title: Sociaal-toeristische bemiddelingskantoren - Erkenning en subsidiëring
thema: Armoedebeleid
Toerisme
pdf link: https://docs.vlaamsparlement.be/pfile?id=2062752
thema link: https://www.vlaamsparlement.be/parlementaire-documenten/schriftelijke-vragen/1816255
SCHRIFTELIJKE VRAAG
nr. 475
van CATHY COUDYSER
datum: 27 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Sociaal-toeristische bemiddelingskantoren  -  Erkenning en subsidiëring
Op 1 januari 2024 is het nieuwe decretale kader rond sociaal toerisme, het decreet 
‘iedereen verdient vakantie’ in werking getreden. 
Overeenkomstig artikel 12 van het nieuwe decreet kunnen bemiddelingskantoren voor 
sociaal toerisme een erkenning aanvragen mits ze voldoen aan de volgende voorwaarden: 
1° ze ondertekenen het charter; 
2° ze informeren en sensibiliseren lokaal personen die een vakantiedrempel ervaren en 
leiden hen toe naar vakantie. Ze hanteren daarbij de zeven B's van toegankelijk 
aanbod: bereikbaarheid, betaalbaarheid, beschikbaarheid, begrijpbaarheid, 
bruikbaarheid, bekendheid en betrouwbaarheid; 
3° ze zien erop toe dat de korting die de toeristische aanbieder geeft, terechtkomt bij wie 
er recht op heeft; 
4° ze zorgen voor vrijetijdsbemiddeling op maat in een open concept; 
5° ze werken aan de verlaging van drempels voor participatie aan toerisme; 
6° ze nemen deel aan vormings- en netwerkmomenten; 
7° ze organiseren minstens één wekelijks consultatiemoment waarop geïnteresseerde 
lokale gebruikers in contact kunnen komen met de medewerkers van het 
bemiddelingskantoor voor sociaal toerisme; 
8° ze versterken een vlotte informatiedoorstroming met diverse netwerkpartners; 
9° ze zorgen voor een goed financieel beheer; 
10° ze hebben een maatschappelijke zetel en een secretariaat in het Nederlandse 
taalgebied of in het tweetalige gebied Brussel-Hoofdstad. 
11° ze maken gebruik van het vakantieaanbod van het netwerk ‘Iedereen verdient 
vakantie’, VRIJUIT en andere aanbieders die vakantiedrempels willen wegwerken. 
Artikel 25. §1. van het besluit van de Vlaamse Regering tot uitvoering van het decreet 
‘iedereen verdient vakantie’ van 10 november 2022 bepaalt dat erkenningsaanvragen via 
het digitaal loket van Toerisme Vlaanderen worden ingediend en dat de administrateur-
generaal van Toerisme Vlaanderen beslist over de toekenning of weigering van de 
erkenning en dat binnen de dertig dagen na de dag waarop de aanvraag door Toerisme 
Vlaanderen is ontvangen. 
Overeenkomstig artikel 12/1. §2. van het nieuwe decreet kunnen erkende sociaal-
toeristische bemiddelingskantoren een jaarlijkse forfaitaire subsidie verkrijgen bij Toerisme 
Vlaanderen. 
Artikel 30. §1. van het besluit van de Vlaamse Regering tot uitvoering van het decreet 
‘iedereen verdient vakantie’ van 10 november 2022 bepaalt dat de administrateur generaal 
aan erkende sociaal-toeristische bemiddelingskantoren een jaarlijkse forfaitaire subsidie 
van 2000 euro kan toekennen. 
In de brochure die Toerisme Vlaanderen opstelde over het nieuwe wettelijke kader lees ik 
bovendien dat erkende sociaal-toeristische organisaties automatisch in aanmerking komen 
voor een forfaitaire subsidie (voor zover het budget toereikend is) en dat er dus geen 
subsidieaanvraag apart moet worden ingediend.
In de beleids- en begrotingstoelichting (BBT) Toerisme 2024 lees ik dat er sedert de 
inwerkingtreding van het decreet verschillende bemiddelingskantoren een 
erkenningsaanvraag hebben ingediend en dat het de ambitie is van de minister om in 2024 
de kaap van 100 bemiddelingskantoren voor sociaal toerisme te erkennen en subsidiëren. 
Tot slot las ik in het antwoord op schriftelijke vraag nr. 675 van 20 april 2023 van Brecht 
Warnez dat er in de meerjarenbegroting voor de uitvoering van het decreet jaarlijks een 
budget is gereserveerd van 2.452.000 euro, met in onderstaande tabel een overzicht van 
de verdeling: 

1. Kan de minister een overzicht geven van het aantal sociaal-toeristische 
bemiddelingskantoren die een aanvraag hebben ingediend om onder het nieuwe 
decretale kader erkend te worden als sociaal-toeristisch bemiddelingskantoor? Graag 
met inbegrip van naam van de organisatie, entiteit van wie het sociale 
bemiddelingskantoor uitgaat, stad of gemeente waar het kantoor is gevestigd 
(gesorteerd per provincie). 
2. Kan de minister een overzicht geven van alle sociaal-toeristische 
bemiddelingskantoren die in 2023 een forfaitaire subsidie hebben aangevraagd? Graag 
met inbegrip van naam van de organisatie, entiteit van wie het sociale 
bemiddelingskantoor uitgaat, stad of gemeente waar het kantoor is gevestigd 
(gesorteerd per provincie). 
3. Hoeveel bedraagt het totale steunbedrag dat is aangevraagd door alle sociaal-
toeristische bemiddelingskantoren? 
4. Kan de minister verduidelijken of en zo ja, welke organisaties tezelfdertijd een 
aanvraag hebben ingediend voor enveloppesubsidiëring als sociaal-toeristische 
organisatie en forfaitaire subsidie als sociaal bemiddelingskantoor?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 475 van 27 maart 2024
van CATHY COUDYSER
1. Ik verwijs naar bijlage 1.
2. Ik verwijs naar bijlage 2.
3. In het totaal werd voor 186.000 euro steun aangevraagd. 
Op basis van de ervaringen op het werkveld en rekening houdende met de groei van 
het aantal bemiddelingskantoren was een budget van 200.000 euro voorzien.  
4. Er zijn inderdaad 5 organisaties die terzelfdertijd een envelopsubsidiëring als sociaal-
toeristische organisatie en een forfaitaire werkingssubsidie als sociaal 
bemiddelingskantoor hebben aangevraagd. Het gaat om:
Naam organisatie Gemeente
Horizont vzw Hasselt 
Briek vzw Oostende
VOC Opstap vzw Roeselare 
Stapje in de Wereld vzw Leuven
De Stroom vzw Kortrijk 
BIJLAGEN
1.Erkende Rap op Stap (ROS)-kantoren 2023
2.Erkende Rap op Stap (ROS)-kantoren aanvraag subsidie 2023
