title: Resomatie - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2059409
thema link: https://www.vlaamsparlement.be/parlementaire-documenten/schriftelijke-vragen/1812996
SCHRIFTELIJKE VRAAG
nr. 443
van KATRIEN SCHRYVERS
datum: 14 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Resomatie  -  Stand van zaken
Recent schaarden we ons achter een aantal aanpassingen aan het decreet op de 
begraafplaatsen en de lijkbezorging. Daarbij werd ook de Vlaamse Regering gemachtigd 
om in een regelgevend kader te voorzien voor nieuwe vormen van lijkbezorging, zoals 
resomatie. Vooraleer er echter werk gemaakt kan worden van uitvoeringsbesluiten, moet 
het Vlaams reglement betreffende de milieuvergunning (VLAREM) worden aangepast, meer 
bepaald over hoe moet worden omgegaan met het residu van het resomatieproces. Een 
eerste principiÃ«le goedkeuring zou nog in 2023 gebeuren, zo vernam ik in antwoord op 
mijn vraag om uitleg van 5 december 2023.
Na aanpassing van de VLAREM-regelgeving zou een vergunning kunnen worden uitgereikt 
voor een pilootproject. Er is alleszins interesse voor vanuit de sector en er zou een 
plaatsbezoek worden georganiseerd in het voorjaar van 2024.
1. Wat is de stand van zaken van de aanpassing van de VLAREM-regelgeving om in een 
nieuwe rubriek te voorzien voor het omgaan met het residu van het resomatieproces?
2. Wat is de stand van zaken van de opstart van een proefproject over resomeren? Welke 
stappen moeten eventueel nog worden gezet om een dergelijk proefproject mogelijk 
te maken? Op welke termijn zou daarmee van start kunnen worden gegaan?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 443 van 14 maart 2024
van KATRIEN SCHRYVERS
De toevoeging van een nieuwe rubriek voor alkalische hydrolyse in de indelingslijst van 
VLAREM is opgenomen in een wijzigingsbesluit dat op 23 februari 2024 een eerste keer 
principieel werd goedgekeurd door de Vlaamse Regering. De publieke consultatie van dit 
besluit is lopende. Na de afronding van dit traject zal er met de betrokken partijen verder 
worden bekeken hoe de opstart van een project rond resomatie verder vorm kan krijgen.
