title: Deeltijds kunstonderwijs (dko) - Omzetting van lestijden naar krediet voor leeractiviteiten op maat
thema: Onderwijs en Vorming
pdf link: https://docs.vlaamsparlement.be/pfile?id=2028227
thema link: https://www.vlaamsparlement.be/parlementaire-documenten/schriftelijke-vragen/1789476
SCHRIFTELIJKE VRAAG
nr. 206 
van KATHLEEN KREKELS
datum: 19 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Deeltijds kunstonderwijs (dko)  -  Omzetting van lestijden naar krediet voor leeractiviteiten 
op maat
Het decreet voor diverse maatregelen in het onderwijs van 8 juli 2022 voorzag in nieuwe 
regelgeving voor het deeltijds kunstonderwijs. Academies konden vanaf vorig schooljaar 
lestijden omzetten naar een krediet voor leeractiviteiten op maat, naar analogie van 
voordrachtgevers. Daardoor kan een academie ook externe experts inzetten voor 
leeractiviteiten op maat.
In opvolging van mijn schriftelijke vraag nr. 190 van 12 december 2022 wens ik opnieuw 
enkele vragen te stellen over de omzetting van lestijden naar krediet voor leeractiviteiten 
op maat. Toen bleek namelijk dat er het laatste schooljaar (2022-2023) een lichte daling 
kon worden vastgesteld in de omzetting van lestijden naar krediet voor voordrachtgevers 
(van 113 naar 100,5). Tegelijkertijd werden er wel 21 lestijden in 6 academies omgezet 
naar krediet voor leeractiviteiten op maat. De minister vond het toen nog te vroeg om tot 
een verband tussen de twee te besluiten.
1. Hoeveel academies vroegen een omzetting van lestijden naar krediet voor 
leeractiviteiten op maat aan?
2. Hoeveel lestijden van de beschikbare 5 procent werden aangevraagd voor krediet voor 
leeractiviteiten op maat? Voor welke opleidingen of domeinen?
3. Hoeveel lestijden werden omgezet naar krediet voor voordrachtgevers?
4. Hoe verhouden de kredieten voor die voordrachtgevers zich tot de vorige jaren? Wordt 
er een verband zichtbaar? Hoe evalueert de minister de cijfers?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 206 van 19 december 2023
van KATHLEEN KREKELS
1-2 In het schooljaar 2023-2024 zien we een zichtbare stijging van het aantal academies 
die gebruik maken van die mogelijkheid en het aantal lestijden dat omgezet wordt: 18 
academies zetten in totaal 59 lestijden om in leeractiviteiten op maat. 
De academies hoeven niet door te geven voor welke opleidingen of domeinen ze de 
lestijden omzetten.
3-4 Sinds het schooljaar 2023-2024 is het niet meer mogelijk om lestijden om te zetten in 
een krediet voor voordrachtgevers. Dit is met het decreet tot uitvoering van 
maatregelen over het lerarenambt van 14 juli 2023 namelijk vervangen door de 
mogelijkheid om lestijden om te zetten in een krediet voor gastleraren. 
Aangezien academies doorheen het volledige schooljaar lestijden kunnen omzetten in 
een krediet voor gastleraren, hebben we nu nog geen zicht op het aantal lestijden die 
dit schooljaar omgezet zijn. 
