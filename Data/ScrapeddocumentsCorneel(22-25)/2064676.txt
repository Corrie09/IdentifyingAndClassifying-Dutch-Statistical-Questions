title: Geïntegreerd investeringsprogramma (GIP) 2024 - Herbouwen sifons kanaal Middelkerke
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2064676
thema link: https://www.vlaamsparlement.be/parlementaire-documenten/schriftelijke-vragen/1825452
SCHRIFTELIJKE VRAAG
nr. 872
van BERT MAERTENS
datum: 2 mei 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Herbouwen sifons kanaal Middelkerke
In het ontwerp GIP 2024 onder GIP-nummer 003108/01 en 003108/02 werd het project 
‘Herbouwen sifons kanaal Plassendale-Nieuwpoort / Herbouwen sifons kanaal Plassendale-
Nieuwpoort - studie’ opgenomen. De Vlaamse Waterweg nv trekt een budget uit van 
1.870.000 euro.
1. Wat is de exacte scope van dat project? Welke concrete ingrepen staan gepland? Wat 
is de exacte locatie waar de ingrepen zullen plaatsvinden?
2. Wat is de huidige stand van zaken van dit project?
3. Welke fasering en timing zullen worden gehanteerd? Wat is de realisatietermijn waarin 
wordt voorzien?
4. Blijkt het geraamde budget van 1.870.000 euro dat gereserveerd is, voldoende?
5. Zijn er andere partners die instaan voor cofinanciering? Over welke partners gaat het 
en wat is hun respectieve inbreng?
6. Wanneer vond het laatste overleg plaats en welke betrokken partners waren daarop 
aanwezig? Welke afspraken werden daarbij gemaakt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 872 van 2 mei 2024 
van BERT MAERTENS
1. Het project in uitvoering door De Vlaamse Waterweg nv (DVW) omvat de 
vervangingsbouw van drie sifons onder het Kanaal Plassendale-Nieuwpoort. Deze 
sifons zorgen voor de kruising van enkele onbevaarbare waterlopen (2de categorie, 
beheerder Middenkustpolder) met het Kanaal Plassendale-Nieuwpoort. De oude 
sifons zijn einde levensduur en zullen één-op-één vervangen worden door een nieuw 
exemplaar. Het gaat om volgende drie sifons:
• Sifon nr. 4 aan Km 9,335 te Leffinge (Middelkerke);
• Sifon nr. 5 aan Km 9,870 te Leffinge (Middelkerke);
• Sifon nr. 6 aan Km 14,021 te Slijpe (Middelkerke).
Deze drie sifons zijn allen gelegen aan Vaartdijk-Noord en Vaartdijk-Zuid (N358).
De vervangingsbouw omvat volgende concrete ingrepen:
• Afzinken van nieuwe pers- en ontvangstputten;
• Doorpersen van nieuwe leidingen onder het kanaal vanuit de persputten richting 
de ontvangstputten;
• Het supprimeren van de bestaande sifons door opvulling met schuimbeton.
2. De definitieve ontwerpen en het aanbestedingsdossier van de drie sifons zijn op 
heden afgewerkt. Het aanbestedingsdossier voor sifon nr. 6 werd eind 2022 
gepubliceerd en in het voorjaar van 2023 gegund. Momenteel worden de dossiers 
voor de omgevingsvergunningsaanvragen van elk van de sifons voorbereid.
3. Per sifon is de voorlopige planning op heden:
Sifon nr. 6:
•Indienen omgevingsvergunningsaanvraag: Q3 2024
•Bekomen omgevingsvergunning: Q4 2024
•Start werken: Q1 2025 - einde werken: Q3 2025
Sifon nr. 4:
•Indienen omgevingsvergunningsaanvraag: Q3 2024
•Bekomen omgevingsvergunning: Q1 2025
•Publicatie aanbestedingsdossier: Q3 2024 - gunning: Q4 2024
•Start werken: Q2 2025 - einde werken: Q4 2025
Sifon nr. 5:
•Indienen omgevingsvergunningsaanvraag: Q4 2024
•Bekomen omgevingsvergunning: Q1 2025
•Publicatie aanbestedingsdossier: Q1 2025 - gunning: Q2 2025
•Start werken: Q4 2025 - einde werken: Q3 2026
 
De timing is nog afhankelijk van de formalisering van een 
samenwerkingsovereenkomst tussen DVW en de Middenkustpolder (in het kader van 
bekomen vrijstelling vergunningsplicht tijdelijke handelingen). Na formalisering van 
de samenwerkingsovereenkomst kunnen de omgevingsvergunningsaanvragen 
worden ingediend.
4. Het budget van 1.870.000 euro is voldoende voor de bouw van sifon nr. 4. Voor de 
bouw van sifon nr. 5 wordt een budget van 1.330.000 euro verwacht op het GIP 
2025. Het budget voor de bouw van sifon nr. 6 ten bedrage van 1.840.000 euro werd 
reeds in 2023 vastgelegd.
5. Er is geen cofinanciering met betrekking tot dit project.
6. Op 9 april 2024 was er een bilateraal overleg tussen DVW en de Middenkustpolder, 
beheerder van de betrokken onbevaarbare waterlopen. Hierop werd een voorstel tot 
samenwerkingsovereenkomst inzake de bouw van de nieuwe sifons en het latere 
beheer besproken.
