title: Duurzaam toerisme - Palmaverklaring
thema: Toerisme
pdf link: https://docs.vlaamsparlement.be/pfile?id=2022723
thema link: https://www.vlaamsparlement.be/parlementaire-documenten/schriftelijke-vragen/1784512
SCHRIFTELIJKE VRAAG
nr. 176
van CATHY COUDYSER
datum: 4 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Duurzaam toerisme  -  Palmaverklaring
Op 31 oktober 2023 vond in Palma de Mallorca, in het kader van het Spaanse 
voorzitterschap van de Europese Unie, een informele ministeriële top plaats over sociaal 
duurzaam toerisme. België werd op de top vertegenwoordigd door Waals minister voor 
Toerisme De Bue. 
In de Mededeling aan de Vlaamse Regering van oktober 2023 betreffende de 
ontwikkelingen op het niveau van de Europese Unie las ik dat het gevoerde debat goed in 
lijn lag met de Vlaamse toerisme-visie. Duurzaam toerisme staat namelijk centraal in de 
Vlaamse strategie ‘Reizen naar morgen’. Uit de top vloeide de Palmaverklaring voort. In 
die tekst worden een aantal aanbevelingen voor de Europese Commissie geformuleerd en 
daarnaast drukten de aanwezige ministers hun engagement uit voor een aantal 
inspanningen. Enkele concrete engagementen uit de Palmaverklaring luiden als volgt: 
“The member states stress their commitment to:
1. … Paying special attention to MSEs and microcompanies, and tourism actors in the 
outermost regions.
2. Encourage the creation of a propitious environment for the development of tourism 
initiatives that will foster cooperation between Member States, in particular through the 
exchange of best practices and implementation of cross-border projects.
3. … efficient use of the European Tourism Data Space.
4. Seek collaboration between member states by holding regular meetings of tourism 
ministers and state secretaries.”
Dat brengt mij tot de volgende vragen.
1. Waals minister De Bue vertegenwoordigde België op de top. 
Hoe verliep de samenwerking tussen Vlaanderen en Wallonië ter voorbereiding van de 
top? Heeft Vlaanderen de Belgische standpunten kunnen beïnvloeden?
2. Op welke manier wordt er bepaald welke minister, in dit geval voor toerisme, België 
vertegenwoordigt op zo’n informele bijeenkomst?
3. Op welke manier besteedt Vlaanderen bijzondere aandacht aan kleine spelers in de 
toerismesector en aan actoren die actief zijn in verafgelegen regio’s? Kan de minister 
toelichten welke initiatieven er al lopen en welke, indien van toepassing, in opmaak 
zijn?
4. Kan de minister een overzicht geven van de grensoverschrijdende toeristische 
projecten waar Vlaanderen momenteel aan deelneemt? Graag een lijst van alle 
samenwerkingen met Nederland, Frankrijk en Wallonië/Brussel. Zijn er plannen om 
het aantal samenwerkingen in de toekomst te verhogen? 
5. Met welke landen en/of regio’s sloot Toerisme Vlaanderen al een Memorandum of 
Understanding af? Graag een overzicht met korte toelichting per memorandum en de 
mogelijke toeristische samenwerking die het memorandum toelaat tussen Vlaanderen 
en het partnerland/de partnerregio. 
6. Maakt Vlaanderen actief gebruik van de Europese Tourism Data Space? Zo ja, voor 
welke doeleinden wordt dat medium gebruikt? 
7. Kan de minister een overzicht geven van de (in)formele bijeenkomsten met andere 
Europese toerismeministers waar ze deze legislatuur aan deelnam? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 176 van 4 december 2023
van CATHY COUDYSER
1. De standpuntbepaling voor deze top verloopt zoals voor alle standpuntbepalingen in 
Europese context. In dit geval hebben we van het Spaans voorzitterschap een ontwerp 
van de Palmaverklaring ontvangen waarop Vlaanderen en de andere gewesten en de 
Duitstalige Gemeenschap hun opmerkingen hebben geformuleerd. Die zijn 
samengebracht binnen de Permanente Vertegenwoordiging van België bij de Europese 
Unie zodat we een gezamenlijke reactie hadden en die werd aan het Spaans 
voorzitterschap bezorgd. Op basis hiervan werd de ontwerpversie aangepast en hebben 
we een tweede versie van de Palmaverklaring ontvangen. Ook hierop werd weer door 
alle betrokkenen gereageerd om zo het Belgisch standpunt te bepalen.
De accenten die we in het toerisme leggen op Europees niveau liggen voor de 
verschillende gewesten en de Duitstalige Gemeenschap in dezelfde lijn. In dat opzicht 
verliep de samenwerking tussen alle betrokkenen dus vlot. 
Een Belgisch standpunt is er enkel indien alle partijen het eens zijn.
2. Voor toerisme is er een toerbeurtregeling die wordt afgesproken tussen de partijen. 
Deze toerbeurtregeling werd opnieuw bekeken in het licht van het Belgische EU-
voorzitterschap in de eerste helft van 2024. Aangezien het Waalse Gewest de 
voorzittersstoel opneemt tijdens dit Belgisch EU-voorzitterschap is er daarbij ook 
afgesproken dat zij de 6 maanden voor deze periode ook het ‘woordvoerderschap’ van 
België hebben. Het Waalse Gewest vertegenwoordigt dus België.
3. U verwijst hier naar een stuk tekst uit de Palmaverklaring. Binnen Europese context 
zijn de ‘verafgelegen regio’s’ duidelijk afgebakende gebieden. Dit engagement had 
vooral betrekking op Zuiderse lidstaten. In Vlaanderen (en ook in België) bestaat er 
geen dergelijke verafgelegen regio. 
4. Toerisme Vlaanderen is in 2022 gestart met het actiever inzetten op deelname aan EU-
projectoproepen. Dat heeft ondertussen vruchten afgeworpen. Het agentschap nam het 
laatste jaar deel aan 5 projectoproepen waarbij 3 projectvoorstellen finaal zijn 
goedgekeurd door de Europese agentschappen; 1 projectvoorstel is afgewezen (maar 
wel door de eerste fase geraakt) en bij 1 projectvoorstel is men in afwachting van een 
goedkeuring in fase 2.
Op deze manier zal er de komende 36 maanden (indien het laatste project ook wordt 
toegekend) ruim 1,6 miljoen euro projectbudget beschikbaar zijn. De onderwerpen van 
de projecten zijn divers: de ontwikkeling van wijnexperiences in Limburg en Vlaams-
Brabant, de ontwikkeling van een netwerk van kastelen, een project rond 
datamanagement voor toerisme, en een subsidietraject voor verduurzaming en 
digitalisering van congresvenues in Vlaanderen. Bij elk van de projecten werkt Toerisme 
Vlaanderen samen met andere Europese DMO’s, wat staat voor destination 
management organisations zoals netwerkorganisaties, universiteiten, enz. De lijst met 
verschillende landen waarmee partnerships worden aangegaan in deze projecten is 
lang.
In de toekomst is het de bedoeling om actief de Europese opportuniteiten te blijven 
opvolgen. De netwerkorganisatie NECSTouR, waarvan Vlaanderen het voorzitterschap 
opneemt en die gehuisvest is in het kantoor van Toerisme Vlaanderen, is daarbij een 
grote hulp.
Ook binnen die andere Europese netwerkorganisatie, de European Travel Commission 
(eveneens gehuisvest in het kantoor van ons agentschap), wordt er actief in Europees 
verband samengewerkt, onder andere op vlak van promotie, onderzoek en duurzame 
ontwikkeling.
5. Momenteel heeft Toerisme Vlaanderen een lopende samenwerkingsovereenkomst met 
Visit Scotland en onderhoudt het verregaande contacten met Vist Catalunya. Toerisme 
Vlaanderen zet actief in op deze opportuniteiten en maakt gericht keuzes. De 
Catalaanse en Schotse toerismeorganisaties gaan net als Vlaanderen op een 
innovatieve en toekomstgerichte manier om met hun toerismebeleid. De visie ‘Reizen 
naar morgen’ wordt door deze partners onderschreven en hun beleidskeuzes takken 
hierbij aan. Met Schotland is de Memorandum of Understanding (MoU) net vernieuwd.
Steeds zijn het verduurzamen van de bestemming (incl. de klimaatproblematiek) en 
kennisgedreven werken onderwerp van de samenwerking, aangevuld met specifieke 
zaken zoals sociaal toerisme (ons thema ‘Iedereen Verdient Vakantie’) of bijvoorbeeld 
rond events. Zo leerde Toerisme Vlaanderen veel bij de opzet van Event Flanders 
dankzij de Schotse ervaring rond Event Scotland.
Daarnaast zijn er gesprekken rond het eventuele afsluiten van een gelijkaardige MoU 
met de Baskische toerismeorganisatie.  
6. De Europese Tourism Data Space zit momenteel nog in de conceptfase. Het concept - 
namelijk wat het moet kunnen en hoe het moet werken - is in november 2023 afgerond. 
Vanaf januari start men met de technische uitwerking. Toerisme Vlaanderen is van bij 
het begin nauw betrokken bij de opmaak ervan, onder meer via de European Travel 
Commission en NecsTOUR, maar ook door zelf deel te nemen aan meetings en 
workshops over de data space.
De bedoeling is om toerismedata van zowel publieke al private partijen, al dan niet 
betalend, gemakkelijk toegankelijk en transparanter te maken door ze binnen één 
structuur te brengen (een data space).
7. 06/07/2020: digitaal overleg met Nederlandse staatssecretaris Mona Keijzer
26/10/2020: digitaal overleg met Nederlandse staatssecretaris Mona Keijzer
