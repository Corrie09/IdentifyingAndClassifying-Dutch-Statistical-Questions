title: Toekomst kanaal Bossuit-Kortrijk - Studie
thema: Mobiliteit en Verkeer
Natuur en Milieu
Openbare werken
pdf link: https://docs.vlaamsparlement.be/pfile?id=2034215
thema link: https://www.vlaamsparlement.be/parlementaire-documenten/schriftelijke-vragen/1795431
SCHRIFTELIJKE VRAAG
nr. 503
van JEREMIE VANEECKHOUT
datum: 17 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Toekomst kanaal Bossuit-Kortrijk  -  Studie
Op de website van De Vlaamse Waterweg (DVW) staat te lezen: "Eind 2016 gingen we van 
start met de studie naar de toekomst van het kanaal Bossuit-Kortrijk. Maar om te bepalen 
welke koers we precies zullen varen, moet de Vlaamse Regering eerst een beslissing of 
voorkeursbesluit nemen. Dit voorkeursbesluit verwachten we tegen eind 2018. Daarna kan 
de studie verder uitgewerkt worden. Als alles goed gaat, landen we met de studie in 2021. 
De werken op het terrein gaan ten vroegste in 2022 van start."
Die timing zal dus niet meer gehaald worden. In maart 2021 deelde de minister aan de 
Vlaamse Regering het voorontwerp van voorkeursbesluit mee. Tenzij ik me vergis zijn er 
sindsdien geen verdere beslissingen genomen. Volgens de timing zoals die opgenomen is 
op de website van Plan B-K, moest er al in 2022 een voorkeursbesluit genomen zijn, 
gevolgd door een openbaar onderzoek.
Ondertussen werd het project, dat werd ingeschreven in het regeerakkoord, ook 
ingeschoven in een ruimere aanpak van de mobiliteit in de regio, door de koppeling met 
K-R8. Vandaar mijn vraag naar een stand van zaken in dit dossier.
1. Welke stappen zijn gezet?
2. Hoe ziet de verdere timing eruit?
3. Hoe verklaart de minister dat de oorspronkelijke timing zo veel vertraging oploopt?
4. Was de koppeling met K-R8 een remmende factor voor het project?
5. Hoeveel werd sinds de opstart, eind 2016, uitgegeven aan studieopdrachten?
6. Hoeveel was oorspronkelijk begroot voor zowel de studieopdrachten als het 
totaalproject?
7. Op hoeveel kan de uitvoering van het totaalproject momenteel geschat worden?
Deze vraag werd gesteld aan de ministers Zuhal Demir (247), Lydia Peeters (503)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 503 van 17 januari 2024
van JEREMIE VANEECKHOUT 
1. Op 19 maart 2021 heeft de Vlaamse Regering akte genomen van het voorontwerp 
voorkeursbesluit van het complex project “Opwaardering en/of aanpassing van het 
kanaal Bossuit-Kortrijk (PLAN B-K). Op 26 januari 2024 besliste de Vlaamse Regering 
haar goedkeuring te hechten aan het ontwerp van voorkeursbesluit voor het complex 
project “Opwaardering en/of aanpassing van het kanaal Bossuit-Kortrijk voor klasse 
Va-schepen. Ik verwijs in het bijzonder naar de documenten VR 2024 2601 
DOC.0109/1BIS, 2BIS en 3BIS. 
2. Het ontwerp van voorkeursbesluit zal begin april 2024 onderworpen worden aan een 
openbaar onderzoek. Het openbaar onderzoek zal door De Vlaamse Waterweg nv 
(DVW) georganiseerd worden. De voorbereidingen voor het organiseren van het 
openbaar onderzoek en bijhorende infomomenten zijn opgestart. Van zodra 
beschikbaar zal concretere info gedeeld worden op de projectwebsite www.planbk.be. 
Na verwerking van de inspraakreacties is het opnieuw aan de Vlaamse Regering om 
een beslissing te nemen over het definitief voorkeursbesluit.
3. Op basis van de resultaten van het geïntegreerd onderzoek en het voorstel 
opgenomen in het voorontwerp van voorkeursbesluit werd in overleg gegaan, zowel 
op Vlaams niveau als met de betrokken actoren in de regio. Verder overleg en 
afstemming was noodzakelijk om tot een gedragen ontwerp van voorkeursbesluit te 
komen.
4. In het ontwerp voorkeursbesluit kiest de Vlaamse Regering voor het Ringtracé. In dit 
Ringtracé wordt de noordelijke doortrekking van de ringweg R8 (doortrekking R8 
Harelbeke) mee opgenomen in het complex project. De doortrekking R8 Kuurne kan 
parallel aan het complex project opgenomen worden: de studie hiervoor werd eind 
2023 opgestart door het Agentschap Wegen en Verkeer (AWV).
 
Het GRUP K-R8 beoogt het verbeteren van de verkeerscomplexen Kortrijk-Zuid en 
Kortrijk-Oost (met de vraag of de R8 tussen deze complexen al dan niet is te sluiten 
langs of in de bedding van de E17). De noordelijke doortrekking van de R8 is dus niet 
opgenomen in het GRUP K-R8. Er is dus in deze zin geen sprake van een koppeling 
tussen het complex project PLAN B-K en het GRUP K-R8, wel is blijvende afstemming 
te voorzien tussen beide processen (zoals bijvoorbeeld ter hoogte van de 
Kanaalzone). Deze afstemming wordt bewaakt vanuit de werking van het 
interbestuurlijk overleg (IBO) Zuid-West-Vlaanderen, en dit zowel op inhoudelijk als 
procesmatig vlak. Het GRUP K-R8 heeft dan ook geenszins het complex project 
vertraagd.
5. Tot en met eind 2023 werd in totaal ca. 4,6 mio euro besteed aan studieopdrachten 
(inclusief herziening, excl. btw).
6. De initiële studieopdracht werd aanbesteed voor een bedrag van 3.986.697,42 euro. 
Gaandeweg bleek aanvullend studiewerk noodzakelijk om tot gedragen en 
onderbouwde voorstellen te komen. 
Het totaalproject (zoals beschreven in het ontwerp van voorkeursbesluit) werd in het 
geïntegreerd onderzoek een eerste keer geraamd op ca. 763. miljoen euro 
(prijsniveau 2019, excl. btw).
7. De raming van het project werd een laatste keer geactualiseerd in juni 2022 tot een 
bedrag van 887 mio euro om rekening te houden met inflatie en prijsstijgingen. Een 
volgende actualisatie van de raming zal uitgevoerd worden in functie van de 
vervolgstappen in het proces.
