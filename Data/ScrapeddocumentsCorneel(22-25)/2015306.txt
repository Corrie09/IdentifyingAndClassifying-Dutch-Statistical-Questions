title: Jongerenopvolgingskamer (JOK) bij de rechtbanken - Stand van zaken
thema: Justitie en Handhaving
pdf link: https://docs.vlaamsparlement.be/pfile?id=2015306
thema link: https://www.vlaamsparlement.be/parlementaire-documenten/schriftelijke-vragen/1778912
SCHRIFTELIJKE VRAAG
nr. 118
van KATRIEN SCHRYVERS
datum: 13 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Jongerenopvolgingskamer (JOK) bij de rechtbanken  -  Stand van zaken
Begin 2021 werd bij het parket en de Antwerpse rechtbanken een proefproject opgestart 
om jongeren tussen 18 en 25 jaar die een misdrijf hebben gepleegd, op een andere manier 
op te volgen. Bedoeling is om niet dadelijk een straf op te leggen en geen toevoegingen te 
doen op het strafblad van de betrokkenen, maar hen via het volgen van het zogenaamde 
jongerenopvolgingstraject opnieuw op het goede spoor te brengen. Aan het project werken 
onder meer de justitieassistenten en de centra algemeen welzijnswerk (CAW’s) mee. De 
jongere wordt maximaal 10 maanden opgevolgd door de jongerenopvolgingskamer. Zo 
kunnen opgelegde voorwaarden van dichtbij worden opgevolgd en eventueel aangepast. 
Op het einde van het traject volgt een gepaste uitspraak op maat. Tijdens het traject wordt 
ook de mogelijkheid tot bemiddeling via Moderator vzw aangehaald.
Het project zou aanvankelijk 1 jaar duren, maar werd met een jaar verlengd om lopende 
dossiers te kunnen afronden. Tussentijds werden al wel een aantal knelpunten vastgesteld, 
zoals de nood aan meer (dossiergebonden) afstemming, overleg en aansturing alsook de 
nood aan een meer aanklampende aanpak van de jongeren doorheen het traject. In 
antwoord op mijn schriftelijke vraag nr. 697 van 28 april 2023 gaf de minister aan op welke 
manier op een aantal punten al werd geremedieerd.
Tijdens de commissievergadering van 17 januari 2023 zei de minister dat het de bedoeling 
zou zijn om de JOK te verankeren in Antwerpen en werk te maken van een verdere uitrol 
in andere regio’s.
1. Op welke manier werd de nieuwe manier van werken geëvalueerd? Wat waren de 
resultaten? Zijn er nog bijsturingen nodig? Op welke vlakken en hoe zal dat worden 
aangepakt?
2. Tot wanneer loopt het project precies nog?
3. Zal de jongerenopvolgingskamer structureel verankerd worden in de rechtbank van 
Antwerpen? Of op welke manier zal het project anders worden verdergezet?
4. Op welke andere plaatsen is er interesse om van start te gaan met een 
jongerenopvolgingskamer? Hoe en wanneer zal dat gebeuren? Zal het daar ook om 
proefprojecten gaan? Zo ja, van welke termijn dan?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 118 van 13 november 2023
van KATRIEN SCHRYVERS
De jongerenopvolgingskamer Antwerpen (hierna JOK) werd in 2021 als proefproject 
opgestart. Sindsdien is er regelmatig overleg tussen parket, rechtbank, hulpverlening en 
de justitiehuizen waarbij de werking op verschillende manieren werd geëvalueerd en 
bijgestuurd. Vanuit deze bijsturingen ontstond een ‘nieuwe’ manier van werken. 
1. De nieuwe werkwijze situeert zich binnen het verloop van de procedure JOK. Tussen 
de selectie van het dossier en het gesprek op het justitiehuis werd een eerste gesprek 
met de parketcriminoloog toegevoegd. De parketcriminoloog licht de procedure van de 
JOK toe en wijst op de (mogelijke) positieve en negatieve gevolgen voor de jongere. 
Wanneer de jongere onvoldoende motivatie toont of andere obstakels worden 
gedetecteerd, zal de parketcriminoloog het dossier opnieuw overmaken aan het parket. 
Het parket beslist dan over de verdere oriëntatie van het dossier. De justitiehuizen 
ervaren de tussenkomst van de parketcriminoloog als een meerwaarde en zien een 
positief effect op de instroom.
Daarnaast werd binnen de JOK een casusoverleg geïnstalleerd. In het casusoverleg 
zetelt het parket, het Centrum Algemeen Welzijnswerk (CAW), de parketcriminoloog 
en het justitiehuis. De evaluatie van het casusoverleg zal eind dit jaar plaatsvinden. 
2. Zoals hierboven gesteld, wordt de vernieuwde werking eind 2024 geëvalueerd. Een 
volledige evaluatie moet natuurlijk over meerdere jaren lopen maar het is belangrijk 
dat de JOK zorgt voor een stevige basis om nadien niet terug te hervallen in de 
klassieke strafuitvoering. Net-widening moet dus vermeden worden.
3. De structurele verankering van de JOK in Antwerpen zal afhankelijk zijn van de verdere 
evaluatie van de verschillende actoren. Op termijn zal de JOK mogelijks worden ingebed 
binnen het wettelijk kader van de hersteltrajecten; een procedure die federaal loopt. 
4. In Mechelen zal er een soortgelijke herstelkamer opgericht worden in het kader van 
het project SAMEN met hier en daar een aantal lokale verschillen, zoals de toevoeging 
van een risicotaxatie bij de parketcriminoloog. Beide projecten zullen dus samen 
geëvalueerd worden om te zien wat het beste werkt. Het is belangrijk dat het traject 
eerst goed zit en degelijk geëvalueerd is vooraleer het uit te rollen over de rest van 
Vlaanderen. Bovendien is de praktisch volledige uitrol van de drugopvolgingskamer 
(DOK) over Vlaanderen gestart en werken de justitiehuizen in praktisch alle regio’s als 
partner mee aan de werking van het snelrecht. Het is belangrijk dat een aantal zaken 
eerst op punt staan en op elkaar afgestemd worden - want de JOK/DOK en het snelrecht 
hebben wel degelijk een aantal raakvlakken - vooraleer er met een nieuwe uitrol wordt 
gestart. Dat wordt nu verder bekeken, uitgetest en geëvalueerd in Mechelen en 
Antwerpen.
