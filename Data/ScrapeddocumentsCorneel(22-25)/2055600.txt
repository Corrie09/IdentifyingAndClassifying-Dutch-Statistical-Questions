title: Voertuigen gebruikt voor flexvervoer - Toegankelijkheid en veiligheid
thema: Mobiliteit en Verkeer
pdf link: https://docs.vlaamsparlement.be/pfile?id=2055600
thema link: https://www.vlaamsparlement.be/parlementaire-documenten/schriftelijke-vragen/1809427
SCHRIFTELIJKE VRAAG
nr. 741
van STIJN BEX
datum: 5 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Voertuigen gebruikt voor flexvervoer  -  Toegankelijkheid en veiligheid
Het lijkt er sterk op dat het flexvervoer onvoldoende rekening houdt met de noden van 
minder mobiele personen in het algemeen en rolstoelgebruikers in het bijzonder. 
Rolstoelgebruikers klagen over het ontbreken van beveiligingssystemen, zoals riemen of 
andere middelen om rolstoelen vast te zetten, maar ook over een gebrek aan opleiding 
van de chauffeurs over hoe ze een rolstoellift moeten bedienen. Dergelijke kwesties 
vormen een reëel veiligheidsrisico voor de passagiers. Reizigers beschrijven situaties 
waarin ze bijna zijn gevallen of waarin ze hun rolstoel niet konden stabiliseren tijdens de 
reis.
1. Wat zijn de voorschriften en richtlijnen met betrekking tot de toegankelijkheid en 
veiligheid van voertuigen gebruikt voor flexvervoer, met name voor passagiers met 
een beperking en rolstoelgebruikers in het bijzonder?
2. Hoe wordt de naleving van die voorschriften gecontroleerd en gehandhaafd?
3. Zijn er specifieke maatregelen gepland of in ontwikkeling om de veiligheid en 
toegankelijkheid van flexvervoer te verbeteren, bijvoorbeeld voor rolstoelgebruikers?
4. Welke stappen worden gezet om ervoor te zorgen dat alle exploitanten van flexvervoer 
voldoen aan de vereiste veiligheidsnormen en dat passagiers met een beperking 
zonder risico kunnen reizen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 741 van 5 maart 2024
van STIJN BEX 
1. De inrichting en voorzieningen voor voertuigen die worden ingezet voor 
rolstoelvervoer moeten voldoen aan voorschriften en richtlijnen opgenomen in de 
geldende de Europese en VN-verordeningen:
•Reglement nr. 107 van de Economische Commissie voor Europa van de Verenigde 
Naties (VN/ECE) 
•Verordening (EU) 2018/858 
•De uitrusting (o.a. oprijplaat of de lift, verankeringspunten om de rolwagen veilig 
te bevestigen) moet technisch goedgekeurd worden.   
 
2. Per type voertuig, met een lift of een plaat, werd gevraagd om de nodige gegevens 
aan De Lijn te bezorgen. Dit werd geïnventariseerd en er werd onderzocht of men 
voldeed.  
 
Controle en handhaving worden reactief opgenomen op basis van meldingen van 
reizigers. De Lijn neemt bij een melding contact op met de betrokken exploitant. Bij 
herhaalde overtreding van het niet naleven van de voorschriften wordt de exploitant 
gesanctioneerd.   
3. Er wordt werk gemaakt van de bijsturing van de regelgeving om het voor controleurs 
van De Lijn mogelijk te maken om proactief toezicht uit te oefenen op de correcte 
uitvoering van flexritten door exploitanten. 
4. - Versterking reactieve controle en handhaving op basis van meldingen van 
reizigers, waarbij De Lijn de betrokken exploitant aanspreekt voor passend gevolg. 
Bij herhaalde overtreding van het niet naleven van de voorschriften wordt de 
exploitant gesanctioneerd. 
- Bijsturing van de regelgeving om proactief toezicht door controleurs van De Lijn 
op de correcte uitvoering van flexritten door exploitanten mogelijk te maken. 
- De Lijn zal ook contact opnemen met de uitvoerders om proactief informatie op te 
vragen over hun uitrusting en veiligheidsnormen. 
