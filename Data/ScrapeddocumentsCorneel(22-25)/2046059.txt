title: Fraude met AdBlue - Maatregelen
thema: Financiën
pdf link: https://docs.vlaamsparlement.be/pfile?id=2046059
thema link: https://www.vlaamsparlement.be/parlementaire-documenten/schriftelijke-vragen/1799662
SCHRIFTELIJKE VRAAG
nr. 169
van STIJN BEX
datum: 31 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Fraude met AdBlue  -  Maatregelen
AdBlue is een in water oplosbare vloeistof, speciaal ontwikkeld om uitlaatgassen te 
behandelen en ervoor te zorgen dat voertuigen voldoen aan de emissienorm. De 
meerderheid van zware bedrijfswagens, maar ook sommige lichtere bedrijfswagens en 
personenauto’s gebruiken AdBlue. AdBlue is bij veel nationale en internationale 
tankstations verkrijgbaar aan de pomp (voor vrachtwagens) of in verpakkingen van 5 of 
10 liter (voor personenauto's en busjes).
AdBlue is een mengeling van gedemineraliseerd water en ureum dat ervoor zorgt dat de 
NOx-uitstoot van dieselmotoren beperkt blijft. Vandaag zijn bijvoorbeeld de meeste 
voertuigen van de multinationale autoproducent Stellantis met Euro 6-motoren voorzien 
van het systeem.
Het systeem zou echter niet waterdicht zijn. Het blijkt mogelijk om het systeem volledig 
uit te schakelen of te verwijderen. Dat kan door middel van de zogenaamde ‘AdBlue-killer’, 
die ervoor zorgt dat de wagen kan blijven rijden, ook al is de AdBlue-vloeistof opgebruikt, 
door de software te verwijderen of via een bijkomend apparaat dat geïnstalleerd wordt. 
Het gevolg is dat de eigenaar geen AdBlue meer hoeft bij te vullen. De keerzijde is dat die 
wagens daardoor veel meer vervuilende stoffen uitstoten en niet langer conform de 
euronormen zijn. De Europese verordening ter zake voorziet in sancties voor die 
manipulaties.
De technische keuring moet in principe vaststellen of het emissieregelsysteem nog werkt 
of afwezig is. In de praktijk is dat meestal onmogelijk aangezien het personeel van de 
technische keuring bij de inspectie geen voertuigonderdelen kan demonteren. De 
toegevoegde apparaten om het AdBlue-systeem uit te schakelen, kunnen bovendien vaak 
eenvoudig tijdelijk verwijderd worden, zodat de wagen wel in regel is. De verbeterde 
roettest die sinds 1 juli van kracht is, zal dus wellicht geen oplossing bieden.
Onderzoek van de Vlaamse Milieumaatschappij in opdracht van minister Demir wees 
intussen uit dat onze luchtkwaliteit enorm kan verbeteren als de emissiefraude in 
Vlaanderen verder wordt teruggedrongen. Op snelwegen in en rond Antwerpen worden 
inmiddels via remote sensing uitstoten gemeten om emissiefraude op te sporen.
Controles worden uitgevoerd door de Vlaamse Belastingdienst (VLABEL) in samenwerking 
met federale en lokale politiediensten.
1. Heeft de minister cijfers over de omvang van het probleem van fraude met AdBlue-
systemen? Zo ja, hoe gedetailleerd zijn die? Zo niet, welke stappen plant de minister 
om daar een overzicht van en vat op te krijgen?
2. Op welke manier wil de minister ervoor zorgen dat fraude met AdBlue-systemen wordt 
aangepakt? Welk beleid stippelt hij daarbij uit voor respectievelijk vrachtwagens en 
personenwagens? Zal hij daarvoor overleg plegen met zijn federale en 
gewestcollega’s?
3. Op welke manier wil de minister de technische autokeuring betrekken bij de bestrijding 
van fraude met AdBlue-systemen?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 169 van 31 januari 2024
van STIJN BEX
1. In 2023 werden door de Vlaamse Belastingdienst (VLABEL) ongeveer 12.000 
bedrijfsvoertuigen aan een technische controle langs de weg onderworpen. Daarbij 
werden 138 inbreuken inzake het uitlaatemissieregelsysteem vastgesteld, waarvan 57 
defecten en  81 gevallen van fraude. AdBlue-fraude valt onder deze inbreuken maar 
wordt niet afzonderlijk geregistreerd.
Een deel van deze overtredingen werd vastgesteld op basis van een interceptie na een 
controle met de techniek van “plume chasing”. Hierbij wordt via “snuffelwagens” en een 
combinatie van soft- en hardware op een snelle en accurate manier de uitstoot van 
rijdende voertuigen gemeten en geanalyseerd op afwijkende (en dus te onderzoeken) 
uitstootwaarden.
Op basis van dergelijke metingen bij 2.154 rijdende voertuigen werden 69 voertuigen 
geïntercepteerd, waarvan er 25 effectief in overtreding waren. Met een hitratio van 
36,23% kan dit zeker aanzien worden als een waardevolle pre-selectiemethode. 
Bij de vaststelling van een defect wordt er een onmiddellijke inning van 350 euro 
voorgesteld, voor fraude is dat 2.500 euro.
2. De inzet van plume chasing vormt een dagelijks onderdeel van de controlemix die 
VLABEL hanteert (visueel, ANPR, plume chasing). Het beleid ter zake behoort echter tot 
de bevoegdheid van de minister van Mobiliteit en Openbare werken, Lydia Peeters.
3. Het antwoord op deze vraag behoort tot de bevoegdheid van minister van Mobiliteit en 
Openbare werken, Lydia Peeters.
