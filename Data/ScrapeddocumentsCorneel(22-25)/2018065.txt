title: Geïntegreerd investeringsprogramma (GIP) 2024 - Projectmanagement Toekomstverbond
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018065
thema link: https://www.vlaamsparlement.be/parlementaire-documenten/schriftelijke-vragen/1781661
SCHRIFTELIJKE VRAAG
nr. 241
van ORRY VAN DE WAUWER
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Projectmanagement 
Toekomstverbond
In het geïntegreerd investeringsprogramma van het Departement Mobiliteit en Openbare 
Werken worden alle investeringen van de verschillende entiteiten binnen het domein 
Mobiliteit en Openbare Werken gebundeld om een beter overzicht van de inzet van de 
middelen te krijgen, evenals een betere afstemming tussen de entiteiten. In november 
2023 werd het ontwerp GIP 2024 gepubliceerd, maar eveneens een voorlopig doorkijk GIP 
voor 2025 en 2026. 
Graag vraag ik meer informatie over de investeringen die daarin opgenomen worden voor 
het projectmanagement binnen het Toekomstverbond.
1. In het ontwerp GIP 2024 wordt onder nummer GIP002653/01: “Studie Oosterweel 
algemeen (projectmanagement)” een budget van 40.794.000 euro gereserveerd. 
Kan meer duiding gegeven worden over dat budget? Welke opdrachten en 
vergoedingen vallen er onder?
2. In het doorkijk GIP 2025 wordt onder nummer GIP002653/01: “Studie Oosterweel 
algemeen (projectmanagement)” een budget van 30.047.000 euro gereserveerd. 
Kan meer duiding gegeven worden over dat budget? Welke opdrachten en 
vergoedingen kunnen onder dat budget vallen?
3. In het doorkijk GIP 2026 wordt onder nummer GIP002653/01: “Studie Oosterweel 
algemeen (projectmanagement)” een budget van 27.025.000 euro gereserveerd. 
Kan meer duiding gegeven worden over dat budget? Welke opdrachten en 
vergoedingen kunnen onder dat budget vallen?
4. Hoe werd het budget van 36.996.000 euro ingezet dat op het GIP 2023 gereserveerd 
werd onder dit GIP-nummer?
5. Kan een financieel overzicht gegeven worden voor elk jaar van deze legislatuur van de 
budgetten die door Lantis en de minister en haar administratie werden gereserveerd 
voor projectmanagement binnen het Toekomstverbond?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 241 van 23 november 2023
van ORRY VAN DE WAUWER
1. Het gaat hier om de uitgaven voor de technische en contractuele opvolging en 
beheersing van elk deelproject in de uitvoeringsfase, naast het uitvoeren van ad hoc 
studies (bouwrijp & sloopwerken, cost assurance & cost control, geïntegreerde 
werking, prestaties werkpakketten, studieopdrachten, grondverzetstudies, studies 
geluid en lucht, studieopdrachten monitoring …)
Daarnaast gaat het over (geïntegreerd) projectmanagement voor onder meer de 
opmaak van vergunningen, ontwerpwerk voor de leefbaarheidsprojecten die in 2022 
toegevoegd werden aan de scope en dergelijke.
2. Zie het antwoord op deelvraag 1. Dit budget voor projectmanagement en studies 
wordt elk jaar voorzien aan de hand van de noden van de werken. We schatten dat 
dit in dalende lijn gaat ten gevolge van het realiseren van ontwerpwerk voor de 
toegevoegde leefbaarheidsprojecten en extra capaciteit en studies rond PFAS.
3. Zie het antwoord op deelvragen 1 en 2. Dit budget voor projectmanagement en 
studies wordt elk jaar voorzien aan de hand van de noden van de werken.
4. Zie het antwoord op deelvragen 1 en 2. Dit budget voor projectmanagement en 
studies wordt elk jaar voorzien aan de hand van de noden van de werken.
5. Tijdens deze legislatuur werden volgende bedragen besteed aan het 
Projectmanagement (inclusief ad hoc studies, in Mio€):
2019 – 28,9 Mio€
2020 – 31,4 Mio€
2021 – 23,9 Mio€
2022 – 30,4 Mio€
2023 – 36,9 Mio€ (BA2023)
