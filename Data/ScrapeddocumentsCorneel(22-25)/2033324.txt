title: Begeleiding rechthebbende inburgeraars - Wervingscampagne
thema: Integratie en Inburgering
pdf link: https://docs.vlaamsparlement.be/pfile?id=2033324
thema link: https://www.vlaamsparlement.be/parlementaire-documenten/schriftelijke-vragen/1792109
SCHRIFTELIJKE VRAAG
nr. 90
van MAAIKE DE VREESE
datum: 8 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Begeleiding rechthebbende inburgeraars  -  Wervingscampagne
Met het vernieuwde inburgeringstraject moderniseren we ons inburgeringsbeleid en zetten 
we in op de verdieping van het huidige aanbod. Het is enorm belangrijk dat we 
nieuwkomers zo snel mogelijk laten deel uitmaken van onze samenleving in al haar 
aspecten. Het is de ambitie van deze Vlaamse Regering om zo veel mogelijk nieuwkomers 
naar het inburgeringstraject toe te leiden: zowel de verplichte als de rechthebbende 
inburgeraars. 
De vorige bevoegde minister gaf in het verleden aan dat er een wervingscampagne zou 
worden uitgerold om meer rechthebbende inburgeraars te begeleiden naar een traject. 
Daarvoor werd 500.000 euro gereserveerd Er werd daarvoor samengewerkt met 
communicatiebureaus voor de ontwikkeling en uitrol van de campagne. De bedoeling was 
een marketingstrategie te bepalen en op basis daarvan concrete acties en 
communicatiematerialen op te stellen om de doelgroep nog beter te bereiken. 
In de commissievergadering van 10 januari 2023 benadrukte ik nogmaals hoe belangrijk 
het is om rechthebbende nieuwkomers toe te leiden naar een inburgeringstraject. We 
moeten daarbij ook bijzondere aandacht hebben voor bepaalde diasporagroepen in 
Vlaanderen. Uit de Survey Samenleven in Diversiteit bleek bijvoorbeeld dat het aantal 
respondenten van Roemeense herkomst dat ooit een inburgeringstraject startte in 
Vlaanderen of Brussel, daalde van 27% in 2017 naar 22% in 2022.
1. Kan de minister meer toelichting geven over deze wervingscampagne? Wanneer zal ze 
worden uitgerold? Hoe verliep de samenwerking met de verschillende partners? Voor 
welke communicatiestrategie werd er gekozen?
2. Welke kanalen en communicatiematerialen worden gebruikt voor de campagne 
(wervingsbrieven, flyers, promotiefilmpjes, ambassadeurswerking, enz.)? 
3. Wat is de totale kostprijs van het project?
4. Op welke manier worden de verschillende diasporagroepen in onze Vlaamse 
samenleving in het project betrokken? Op welke manier wordt de campagne 
vormgegeven op maat van potentiële inburgeraars? In welke mate wordt er gewerkt 
met ambassadeurs? Hoe worden de ambassadeurs geselecteerd? In hoeverre zijn het 
ex-inburgeraars en/of rolmodellen van verschillende gemeenschappen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 90 van 8 januari 2024
van MAAIKE DE VREESE
1. Voor het project werd met twee verschillende communicatiebureaus gewerkt. Het ene 
bureau zat mee rond de tafel om de wervingsstrategie uit te tekenen. Het andere bureau 
stond in voor de vertaling van die strategie naar de creatieve uitwerking van diverse 
producten.
Na een traject, waarbij interne medewerkers en ex-inburgeraars gesproken werden, een 
brand key werd opgemaakt en een brainstorm rond mogelijke acties werd gehouden, 
werden vijf prioritaire acties naar voren geschoven:
(1) Het optimaliseren van de wervingsbrief
(2) Het trainen van medewerkers 
(3) Communicatie naar en van doorverwijzers
(4) Werken met ambassadeurs
(5) Beter meten van bestaande en nieuwe acties
Aan de basis van dit alles ligt het Fogg Behavior Model, dat stelt dat verandering van 
gedrag (geen inburgeringstraject volgen => wél een inburgeringstraject volgen) enkel 
kan optreden, wanneer er tegelijkertijd sprake is van én motivatie én mogelijkheid én 
trigger. Om dit concreter te maken, werd door het communicatiebureau ook een ‘stages 
of change’ model opgemaakt, dat per fase in de klantenreis van een nieuwkomer een 
overzicht biedt van de mindset en drempels van nieuwkomers en wat dan in elke fase 
de boodschap, kanalen, KPI’s… van de agentschappen kunnen zijn. Binnen dit project 
ligt de focus op de eerste twee fases van de klantenreis (‘onwetendheid’ en ‘bewustzijn’ 
van het bestaan van de agentschappen / het traject), maar dit stages of change model 
is ook na het project nog bruikbaar voor andere fases (‘intake’, ‘traject’ …).
Het project loopt nog tot eind maart 2024. Van zodra deze materialen voorhanden zijn, 
worden zij door de agentschappen integratie en inburgering op verschillende manieren 
verspreid.
De agentschappen organiseren daartoe eind maart een webinar, om lokale besturen te 
informeren over het traject. Het strategisch bureau zal daarin zelf de verworven 
inzichten over onze doelgroepen delen, gevolgd door een voorstelling van de 
eindproducten die eruit zijn voortgevloeid. Voor een aantal van deze producten 
(affiches, bijlages en brochures) worden dan ook reeds gedrukte exemplaren voorzien. 
Deze producten vervangen bestaande flyers, affiches, brochures … die vandaag soms 
verschillend zijn per regio. De nieuwe producten spelen bovendien veel meer in op de 
motivatie van nieuwkomers om het inburgeringstraject te volgen, door de voordelen 
van het traject en de ervaringen van mensen die het traject volgden in de verf te zetten.
2. De ontwikkeling van de materialen gebeurde op maat van verschillende doelgroepen, 
namelijk de nieuwkomer en de doorverwijzer. Het materiaal voor de nieuwkomer 
bestaat uit: 
a. een vernieuwde wervingsbrief met daaraan toegevoegd een bijlage, in 17 
verschillende talen. De bijlage bevat de belangrijkste informatie in verband met het 
inburgeringstraject en quotes van ambassadeurs, om zo de voordelen van het traject 
extra in de verf te zetten. Aangezien de wervingsbrief bij elke nieuwkomer, 
rechthebbend of verplicht, terecht komt, is dit een zeer belangrijk kanaal en is het 
meer wervend maken ervan prioritair.
b. een welkombrochure, in dezelfde 17 talen, die nieuwkomers de nodige antwoorden 
biedt op de eerste vragen waarmee ze kampen, wanneer ze toekomen in Vlaanderen;
c. affiches – een algemene voor het traject en een per pijler;
d. een reeks foto’s van ex-inburgeraars, om te gebruiken in de verschillende materialen;
e. een reeks videogetuigenissen, te gebruiken op sociale media en de website. Het gaat 
hierbij om 17 individuele getuigenissen, een compilatievideo voor het traject en 
compilatievideo’s per pijler, en 17 korte fragmenten die een antwoord bieden op een 
aantal vragen (waarom zou ik Nederlands leren, hoe kan ik werk vinden, hoe kan ik 
mensen leren kennen, waarom zou ik het traject moeten volgen …). Ook deze video’s 
worden, telkens in combinatie met Nederlands, in verschillende talen voorzien, 
afhankelijk van de moedertaal van de sprekers;
f. MO sneak peeks, die een inkijk geven in wat MO inhoudt en wat de meerwaarde van 
de cursus is.
Daarnaast ontwikkelden de agentschappen ook materialen voor de doorverwijzers naar 
het inburgeringstraject. Het gaat hierbij om:
a. een interactieve pdf om doorverwijzers meer wegwijs te maken over allerlei diensten 
en organisaties waarover nieuwkomers vragen hebben;
b. een overzichtelijke A4 die de werking van de agentschappen integratie en inburgering 
onder de aandacht brengt;
c. een specifieke pagina op de eigen website met de nodige informatie voor 
doorverwijzers.
Een aantal van deze materialen werden, op basis van het advies van het strategisch 
communicatiebureau, opgemaakt in een gezamenlijke huisstijl voor de drie 
agentschappen (en het Huis van het Nederlands), die ontwikkeld werd door het 
creatieve communicatiebureau. Deze huisstijl kan ook voor andere producten ingezet 
worden, die vanuit de drie agentschappen (en eventueel het Huis) vertrekken.
Tot slot werd door een online marketeer een advies uitgewerkt om nieuwkomers online 
beter te bereiken. Voortbouwend op dat advies werd ook een zoekwoordenonderzoek in 
25 talen gehouden, in functie van SEO. Dit zal ons helpen om ook de digitale materialen 
tot bij de doelgroep te krijgen, zodat nieuwkomers langs meerdere kanalen getriggerd 
en geïnformeerd worden.
3. Voor de uitwerking van dit project werd 500.000 euro toegekend. Deze middelen werden 
niet enkel voorzien voor de inzet van de beide communicatiebureaus en de uitwerking 
en print van materialen, maar ook om de projectmedewerkers (deels) te vergoeden.
4. Het agentschap werkte via verschillende initiatieven reeds samen met diasporagroepen, 
zoals de organisatie van wervingsacties in de Poolse kerk. De werving van nieuwkomers 
is steeds belangrijk, daarom maakt de ontwikkeling van bijkomende acties gericht naar 
verschillende doelgroepen en naar andere vormen van doorverwijzing (bijvoorbeeld 
lokale besturen, onderwijsinstanties, werkgevers, ambassadeurs,…) ook deel uit van het 
project ‘Wervingscommunicatie potentiële inburgeraars’. 
Daarnaast werden ambassadeurs ingezet voor fotografie en de videogetuigenissen. 
Deze ambassadeurs zijn allemaal ex-inburgeraars.
Bij de selectie werd de focus voor een groot deel op Europese profielen gelegd, 
aangezien de instroom van deze profielen groot is. Maar ook een aantal niet-Europese 
profielen werden geselecteerd, zodat de campagne voldoende breed mensen 
aanspreekt.
Deze ambassadeurs vertellen één voor één welke moeilijkheden ze ondervonden bij hun 
aankomst in Vlaanderen, hoe het traject hen geholpen heeft en waarom ze het traject 
zouden aanraden.
