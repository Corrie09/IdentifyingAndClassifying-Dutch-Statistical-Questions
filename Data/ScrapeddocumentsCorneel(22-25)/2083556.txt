title: Gemeenschappelijk Visserijbeleid - Evaluatie
thema: Landbouw
Visserij
pdf link: https://docs.vlaamsparlement.be/pfile?id=2083556
thema link: https://www.vlaamsparlement.be/parlementaire-documenten/schriftelijke-vragen/1835557
SCHRIFTELIJKE VRAAG
nr. 15
van JASPER PILLEN
datum: 23 oktober 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
Gemeenschappelijk Visserijbeleid  -  Evaluatie
1. Tijdens de Europese Visserijraad op 23 september jl. bespraken de EU-
visserijministers de aandachtspunten in de komende onderhandelingen voor 
vangstmogelijkheden in 2025. Daar pleitte de minister voor een verbetering van de 
wetenschappelijke adviezen voor schol in het Bristol Kanaal en tongschar in de 
Noordzee. Dat helpt om grote schommelingen in vangstquota te voorkomen.
a) In welke mate schieten volgens de minister de huidige wetenschappelijke adviezen 
te kort?
b) Welke maatregelen wil de minister graag gerealiseerd zien om die 
wetenschappelijke adviezen te optimaliseren?
c) Vissers hebben in het recente verleden ook al geklaagd over de verschillen tussen 
de bevindingen op basis van wetenschappelijke adviezen tegenover hun eigen 
ervaring op zee, waar sommige vissoorten blijkbaar in grotere getalen aanwezig 
waren dan ‘op papier’ werd vooropgesteld. 
Is de minister vragende partij om ook de bevindingen van vissers zelf mee te 
nemen bij het opmaken van adviezen om te bepalen hoe groot de quota mogen 
zijn?
2. Momenteel loopt er een evaluatie van het Gemeenschappelijk Visserijbeleid. 
Vlaanderen pleit voor meer flexibiliteit om beter om te gaan met de specifieke 
uitdagingen van de gemengde visserij. 
a) Wat is de timing voor de evaluatie van het Gemeenschappelijk Visserijbeleid?
b) Welke inbreng heeft Vlaanderen daarbij gegeven? Met andere woorden, wat zijn 
de problemen en aandachtspunten die moeten worden aangepakt?
3. Een specifiek probleem voor de Vlaamse visserijsector is het verbod op 
boomkorvisserij dat Noorwegen heeft ingesteld in zijn wateren. Aangezien de meeste 
Vlaamse vissers gebruikmaken van die techniek, dreigen onze vissers door dat verbod 
getroffen te worden.
a) Hoeveel Vlaamse vissers zijn actief in de Noorse wateren?
b) Hoeveel van hen werken via de boomkorvisserij?
c) Welke impact heeft het Noorse verbod op boomkorvisserij op de Vlaamse visserij?
d) Zijn er duidelijke wetenschappelijke onderbouwingen waarop het Noorse verbod 
op boomkorvisserij in de eigen wateren verboden werd?
e) Zijn er al besprekingen geweest om de toegang tot de Noorse wateren voor 
Vlaamse vissers met boomkor te herstellen?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
ANTWOORD
op vraag nr. 15 van 23 oktober 2024
van JASPER PILLEN
1. a) Bij het vaststellen van vangstmogelijkheden vormen onderbouwde 
wetenschappelijke adviezen de basis voor de onderhandelingen. Momenteel 
baseren wetenschappelijke adviezen zich vaak op gegevens van twee jaar eerder. 
Voor een aantal bestanden beschikken ze over onvoldoende gegevens om een 
volwaardig advies te formuleren. Hierdoor weerspiegelen de vangstmogelijkheden 
niet altijd de realiteit in de zee. 
b) Daarom zetten we in op een continue monitoring, via het ‘VISTOOLS’ project van 
het Instituut voor Landbouw-, Visserij- en Voedingsonderzoek (ILVO). Zo worden 
wetenschappelijke gegevens rechtstreeks gevoed door ‘real time data’. Op EU-
niveau willen we andere spelers overtuigen van het belang van ‘real time 
monitoring’.
c) Door het gebruik van ‘real-time-monitoring’ met medewerking van de vissers zal 
het wetenschappelijk advies sterker aansluiten bij wat vissers op zee ervaren.
2.a) In juni 2024 heeft de Europese Commissie de evaluatie van het Gemeenschappelijk 
Visserijbeleid (GVB) gelanceerd om de effectiviteit en efficiëntie van het GVB te 
beoordelen. De evaluatie startte met een consultatie om gegevens te verzamelen 
vanuit verschillende perspectieven (nl. van belanghebbenden uit de sector, non-
gouvernementele organisaties, …). Dit werd afgesloten op 6 september. In een 
tweede fase die gepland is eind 2024 zal een bredere bevraging worden 
georganiseerd. 
Op basis van de resultaten plant de Europese Commissie haar bevindingen in 2025 
te publiceren in een rapport en volgt eventueel een herziening of amenderingen.
b) Vlaanderen focust op het creëren van een veerkrachtige visserijsector die duurzaam 
en innovatief is. Belangrijke aandachtspunten voor Vlaanderen zijn onder andere: 
-Een duurzaam visbeheer dat onze ecosystemen beschermt;
-Economische weerbaarheid met ondersteuning voor uitdagingen zoals 
energietransitie en veranderende klimaatomstandigheden en geopolitiek;
-Innovatie en digitalisering. 
Hierbij pleiten we voor een herziening van de aanlandplicht waarbij de 
oorspronkelijke doelstelling behouden blijft maar met nadruk op werkbaarheid. Ook 
de EU meerjarenplannen voor de Noordzee en de westelijke wateren zijn na Brexit 
aan een herziening toe waarbij gezamenlijke meerjarige strategieën met het 
Verenigd Koninkrijk zorgen voor een efficiënt visserijbeheer.
3. a) In 2024 werden slechts 2 vismachtigingen uitgereikt.
b) Geen van beide vist daar met de boomkor. Recent gaf Noorwegen de toelating voor 
een pilootproject met één boomkor dat in 2025 zal uitgevoerd worden onder 
wetenschappelijke begeleiding. 
c) Momenteel kunnen enkel de Vlaamse plankenvissers in de Noorse zone vissen. 
Boomkorvaartuigen zijn (buiten het pilootproject) niet langer toegelaten.
Vooral sinds Brexit perkt Noorwegen de toegang en vangstmogelijkheden voor 
demersale visserij steeds verder in.
d) Volgens het internationale zeerecht (UNCLOS) heeft Noorwegen als soevereine 
rechtsstaat het recht om (unilaterale) maatregelen toe te passen in haar eigen 
wateren (‘Exclusief Economische Zone’). 
Noorwegen heeft geen enkele wetenschappelijke onderbouwing aangebracht voor 
dit verbod, wat ook meermaals door Nederland en België is aangekaart tijdens de 
Raden Landbouw en Visserij (Agrifish).
e) Na diverse besprekingen werd recent door Noorwegen een toelating verstrekt voor 
een pilootproject met één boomkor.
