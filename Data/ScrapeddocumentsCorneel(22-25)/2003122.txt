title: Toekomstverbond - Jobs in de Grote Verbinding
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2003122
thema link: https://www.vlaamsparlement.be/parlementaire-documenten/schriftelijke-vragen/1763612
SCHRIFTELIJKE VRAAG
nr. 3
van ORRY VAN DE WAUWER
datum: 26 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Toekomstverbond  -  Jobs in de Grote Verbinding
De werken van het Toekomstverbond zullen een legertje aannemers en arbeiders op de 
been brengen. De werken op Linkeroever zijn al voorbij het meest cruciale punt, de 
voorbereidingen op Rechteroever nemen al stevige proporties aan. Begin 2024 verwacht 
Lantis dagelijks 2500 mensen aan de slag te hebben op de verschillende werven. 
Om de werf als economische hefboom te gebruiken, werd in 2020 het partnerschap ‘Jobs 
in de Grote Verbinding’ afgesloten. Dat project heeft grote ambities om mensen op te 
leiden, aan te werven en toe te leiden. Het doel is om vanaf 2024 jaarlijks 150 
Antwerpenaren op te leiden op de werf en door te laten stromen naar de verschillende 
aannemers of partners in het project, bedrijven die smeken om werkkrachten. 
Uit het gecoördineerde antwoord op mijn vorige schriftelijke vraag over dit onderwerp (nr. 
760 van 19 juni 2023) bleek dat de gegevens voor het voorjaar van 2023 nog niet 
beschikbaar waren. Graag vraag ik hierover een update.
1. Hoeveel mensen werden via Jobs in de Grote Verbinding en de talentenwerf in het 
voorjaar van 2023 toegeleid naar een stage- of werkplek op de werf? Wordt de 
beoogde ambitie van 150 toeleidingen per jaar gehaald? Graag een overzicht voor de 
eerste helft van 2023 of indien al beschikbaar, de voortgangsrapportage Jobs in de 
Grote Verbinding voorjaar 2023.
2. Kan een overzicht gegeven worden van welke concrete doelen binnen het project Jobs 
in de Grote Verbinding worden gesteld, naast het doel om 150 Antwerpenaren per jaar 
aan een job te helpen op of naast de werf?
3. Handelen de voorgenomen doelen binnen Jobs in de Grote Verbinding over het 
toeleiden van mensen naar werk op of naast de werf, of ook over het aan het werk 
blijven van deze mensen? Zijn er met andere woorden ook ambities of doelen 
geformuleerd met betrekking tot de structurele/duurzame tewerkstelling van deze 
mensen? 
4. Inzake de vier initiatieven die plaatsvonden op de actieve werf op Linkeroever zoals 
opgenomen in de voortgangsrapportage Jobs in de Grote Verbinding 2022 
(werfbezoeken op de werf, werfstages arbeiders, werfstages bedienden, opleidingen 
op de werf), hoe worden deze initiatieven geëvalueerd? Welke good practices en lessen 
worden getrokken voor de komende actieve werven binnen het Toekomstverbond? 
5. Het aantal opleidingen op de werf op Linkeroever zat na 2022 op 4% van het beoogde 
doel terwijl de belangrijkste werven achter de rug zijn. 
Op welke manier zal dat worden opgetrokken op de andere werven?
6. Hoeveel arbeiders waren er in de eerste helft van 2023 aan de slag op de verschillende 
infrastructuurwerven van het Toekomstverbond? Graag een overzicht.
7. Hoeveel arbeiders worden er in 2024 op de verschillende werven verwacht, nu de 
werken op Rechteroever in een hogere versnelling zullen gaan? Hoeveel buitenlandse 
(gast-)arbeiders zullen daarbij verwacht worden?
8. Het opleidingscentrum van VDAB betrokken bij de bouwopleidingen voor Jobs in de 
Grote Verbinding ligt in Herentals. Voor mensen met een afstand tot de arbeidsmarkt 
die worden toegeleid naar Jobs in de Grote Verbinding is deze verplaatsing niet 
evident, zeker als treintickets voorgeschoten moeten worden met latere terugbetaling. 
Op welke manier zal ervoor gezorgd worden dat die drempel wordt weggewerkt? 
Deze vraag werd gesteld aan de ministers Lydia Peeters (3), Jo Brouns (1)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 3 van 26 september 2023
van ORRY VAN DE WAUWER
1. Ik verwijs hiervoor naar het recente voortgangsrapport d.d. 19/10/2023 (zie bijlage 
1), waarin het overzicht werd gegeven voor de eerste helft van 2023 vanuit het 
samenwerkingsverband ‘Jobs in De Grote Verbinding’ (JiDGV). 
2. Cfr. het antwoord op vraag 1, de gemonitorde KPI’s zijn opgenomen in het meest 
recente voortgangsrapport d.d. 19/10/2023. 
Met het programma JiDGV wil men concreet de job- en leerkansen die ontstaan door 
de realisatie van De Grote Verbinding (DGV) maximaal benutten en zo bijdragen aan 
duurzame tewerkstelling bij de betrokken bedrijven.
Dit doet men enerzijds via een actieve samenwerking met de consortia 
verantwoordelijk voor de uitvoering van de Oosterweelwerken, voorlopig de enige 
actieve werf van DGV. Om maximaal de werkplekleerkansen op deze werven te 
benutten, heeft Lantis hierover afspraken gemaakt in de overeenkomsten met de 
consortia (cf. stelpost Talentenwerf).
Daarnaast wil men de realisatie van DGV inzetten als hefboom voor een verhoogde 
instroom naar de bouwsector, met extra aandacht voor verschillende doelgroepen 
(bv. werkzoekenden, leerlingen en studenten, zij-instromers, etc.). 
Ten slotte genereert DGV ook heel wat job- en leerkansen bij bedrijven actief in 
andere sectoren (elektrotechniek, metaalverwerking, betonindustrie, schoonmaak, 
transport ...) Hoewel de focus ligt op de bouwprofielen, blijven deze opportuniteiten 
niet onbenut.
VDAB wil via JiDGV: 
●werkzoekenden op maat (en proactief) ondersteunen om hun talenten te 
versterken en te matchen met duurzame vacatures bij DGV;
●werkgevers op maat (en proactief) ondersteunen om talent te matchen met 
vacatures bij DGV;
●burgers inspireren over de carrière- en jobkansen die DGV en werken in de 
bouwsector bieden.
In de JiDGV-voortgangsrapportering zijn op pagina 3-4 per partner de specifieke 
doelen te lezen die ieder wil realiseren via JiDGV.
3. De stad Antwerpen heeft o.a. als doelstelling met JiDGV om vanaf 2024 150 
werkzoekenden duurzaam tewerk te stellen. Men is gestart met het monitoren van de 
duurzaamheid van de tewerkstelling (zie bijlage 1 - JiDGV-voortgangsrapportering 
voorjaar 2023). Voorlopig zijn de acties van VDAB in eerste orde toegespitst op het 
toeleiden van mensen naar opleiding/werk om ze nadien duurzaam tewerk te stellen.
4. In het voortgangsrapport kan u de resultaten terugvinden, ook voor de andere 
werven. De lessen die uit de vroeger lopende werf Linkeroever konden getrokken 
worden, zijn verwerkt in de bestekken en contracten van de andere deelprojecten. 
Aangezien deze later zijn gesloten, konden de ‘good practices’ en afspraken uit het 
samenwerkingsverband JiDGV nog contractueel verankerd worden.
5. Zie het antwoord op deelvraag 4.
6.
werf # arbeiders 
(gemiddeld 
per werkdag - 
jan tem juni 
2023)
LO 205
ST – Bouwdok Zeebrugge 279(*)
ST – werf Antwerpen 380(*)
RO - OWK 41
RO - Bypass /
RO – R1 144
RO - KZ 4
(*) Voor de werf Scheldetunnel kan er momenteel geen onderscheid gemaakt 
worden tussen arbeiders- en bediendeprofielen. Bovendien betreft dit aantal alle 
mensen (individuele ID’s) die op de werf hebben gewerkt. Het aantal is dus niet 
gelijk aan het aantal rollen/jobs dat werd ingevuld (wissel van de wacht).
7. Er wordt ingeschat dat in 2024 tussen de 400 en 600 arbeidskrachten op de werf van 
de R1 aan het werk zullen zijn. Over het juiste aantal buitenlandse arbeiders kan geen 
uitsluitsel worden gegeven. 
8. Ik verwijs hiervoor naar het voortgangsrapport, waarin de acties rond het weghalen 
van drempels en de nieuwe locatie ‘werfkeet’ worden beschreven.
BIJLAGE
Voortgangsrapportering JiDGV
