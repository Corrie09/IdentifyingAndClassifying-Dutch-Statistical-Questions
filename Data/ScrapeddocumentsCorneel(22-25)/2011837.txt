title: Gerenoveerde sociale woningen Gent - Schade aangebracht door krakers
thema: Wonen
pdf link: https://docs.vlaamsparlement.be/pfile?id=2011837
thema link: https://www.vlaamsparlement.be/parlementaire-documenten/schriftelijke-vragen/1774434
SCHRIFTELIJKE VRAAG
nr. 29
van SARAH SMEYERS
datum: 24 oktober 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Gerenoveerde sociale woningen Gent  -  Schade aangebracht door krakers
Over de problematiek van de (Gentse) krakers heb ik in het verleden al meerdere vragen 
aan de minister gesteld. Begin september nog werd in Wondelgem bij Gent een dozijn net 
gerenoveerde sociale woningen gekraakt. De woningen stonden klaar, de contracten waren 
getekend en de nieuwe huurders stonden te popelen om hun nieuwe woonst te betrekken. 
Niet dus!
Net voor ze door huisvestingsmaatschappij Dimensia met een rechterlijk 
uithuiszettingsbevel zouden worden uitgewezen, verlieten de krakers de woningen, echter 
niet zonder de nodige schade aan te brengen. Ramen en binnendeuren moeten worden 
vervangen; afval moet worden geruimd.
Op die manier mag de minister doen wat hij wil en tot in het oneindige woningen 
renoveren: het blijft dweilen met de kraan open. Een vicieuze cirkel, zo men wil. Woningen 
worden opgeknapt en gerenoveerd voor nieuwe, reguliere huurders. Vervolgens worden 
de gerenoveerde huizen gekraakt met alle mogelijke schade van dien. In de hoop dat ze 
niet opnieuw gekraakt zullen worden, renoveert/herstelt men die woningen opnieuw.
Blijkbaar gaat het hier om een rondtrekkende groep die, al kan dat niet formeel bewezen 
worden, wellicht wordt getipt door een aantal ‘activisten’.
1. Kan de minister de meest recente stand van zaken geven? Is de groep intussen al 
elders, in een andere sociale woonwijk, opgedoken?
2. Het lijkt erop dat die krakers perfect op de hoogte zijn welke sociale woningen al dan 
niet ‘kraakbaar’ zijn.
Werd er intussen al onderzocht op welke manier zij hun informatie verkrijgen? Er wordt 
gewag gemaakt van ‘tipgevers’? Klopt dat en zo ja, maken die zich dan ook niet 
schuldig aan een strafbaar feit?
3. Worden er gerechtelijke stappen ondernomen?
4. Op wie zal de aangebrachte schade verhaald worden? Blijft dat alles straffeloos en 
moet de (woon)maatschappij voor de berokkende schade opdraaien of kan/zal men 
de daders voor hun verantwoordelijkheid stellen?
5. Zullen de reguliere huurders die hun woning door het kraken en de vernielingen niet 
op de vooropgestelde datum kunnen betrekken, worden vergoed? Zo ja, door 
wie/welke instantie?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 29 van 24 oktober 2023
van SARAH SMEYERS
1. Navraag bij de woonmaatschappij leert dat Dimensa gerechtelijke stappen zet om 
tegen de krakersproblematiek in te gaan. Het gaat in de eerste plaats om 
burgerrechtelijke procedures (om de krakers te doen uitdrijven), zoals voorzien in de 
bijzondere regeling van artikel 1344octies e.v. van het Gerechtelijk Wetboek. 
Daarnaast is er sprake van een strafrechtelijk spoor, waarvoor de woonmaatschappij 
onder meer in contact staat met de lokale politie en het Gentse stadsbestuur.
2-3.Het strafrechtelijk onderzoek verloopt geheim. Het is niet mogelijk om hierover in 
detail te treden.
4-5.Dimensa neemt maatregelen om de veroorzaakte schade terug te kunnen vorderen 
van de betrokkenen. 
