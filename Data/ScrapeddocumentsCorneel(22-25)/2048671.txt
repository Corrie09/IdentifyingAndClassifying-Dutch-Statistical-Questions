title: Landbouwgrond - Bestemming
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2048671
thema link: https://www.vlaamsparlement.be/parlementaire-documenten/schriftelijke-vragen/1804039
SCHRIFTELIJKE VRAAG
nr. 359
van STEFAAN SINTOBIN
datum: 20 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Landbouwgrond  -  Bestemming
De Vlaamse landbouw verkeert in een diepe systeemcrisis. De landbouwers stellen onder 
meer dat het voor hen steeds moeilijker wordt om toegang tot Vlaamse landbouwgronden 
te verkrijgen. Steeds meer percelen met een agrarische bestemming zouden in handen 
komen van natuurverenigingen, zoals Natuurpunt vzw, waarbij de landbouwbestemming 
van die gronden de facto volledig ondergeschikt wordt gemaakt aan de natuur- en/of 
bebossingsplannen die die verenigingen voor de verworven onroerende goederen voor 
ogen hebben.
Natuurpunt is bovendien een van de grootste grondgrondbezitters in Vlaanderen 
geworden. [1] De tentakels van die, via Vlaamse en Europese subsidies, alsmaar rijker 
wordende groene moloch strekken zich steeds verder uit binnen de Vlaamse 
milieuadministraties. Blijkbaar neemt het aantal personen met een bestuursfunctie bij 
Natuurpunt, dat tegelijkertijd als Vlaams ambtenaar op een sleutelpositie werkt binnen 
onder meer het Agentschap voor Natuur en Bos  (ANB), het Instituut voor Natuur- en 
Bosonderzoek (INBO), de Vlaamse Milieumaatschappij (VMM) en de Vlaamse 
Landmaatschappij (VLM), stelselmatig toe. [2] Die ambtenaren staan echter niet alleen in 
voor het beleidsvoorbereidend werk van de Vlaamse Regering, maar dienen ook te 
oordelen of te adviseren over dossiers van zowel hun eigen Natuurpuntafdelingen, als die 
van hun directe concurrenten of tegenstanders bij projectoproepen of 
vergunningsaanvragen.
Door de schijn van belangenvermenging kan bijgevolg de indruk ontstaan dat het netwerk 
van Natuurpunt een strategische machtspositie heeft verworven in Vlaanderen, temeer 
daar Natuurpunt en haar lokale afdelingen met de regelmaat van de klok ook nog eens 
omgevingsvergunningen aanvechten bij administratieve rechtscolleges zoals de Raad voor 
Vergunningsbetwistingen.
Het echte spook van de vergunningstop in de landbouw, waarmee de huidige Vlaamse 
Regering de Vlaamse landbouwers en bevolking angst probeert aan te jagen om al haar 
stikstof- en natuurplannen toch maar door te kunnen drukken, is echter niets meer dan de 
verwerpelijke lawfarepraktijk van Natuurpunt om via gerechtelijke procedures 
systematisch omgevingsvergunningen die in de nabijheid van haar natuurgebieden worden 
afgeleverd, te laten vernietigen.
1. Kan de minister op basis van de beschikbare gegevens per Vlaamse provincie een 
overzicht bezorgen voor de jaren 2009, 2014, 2019, 2020, 2021, 2022 en 2023:
a) hoeveel hectare op 31 december van elk jaar bestemd was als agrarisch gebied, 
alsook wat de procentuele verhouding is ten opzichte van het volledige grondgebied 
van de provincie;
b) hoeveel hectare van de onder 1.a) vermelde gronden bestemd als agrarisch gebied 
op 31 december van elk jaar eigendom was van publieke rechtspersonen (Vlaamse 
overheidsadministratie, steden en gemeenten, OCMW’s enzovoort) en van private 
natuurlijke en rechtspersonen, met voor die laatste groep de afzonderlijke 
vermelding hoeveel ha op die ogenblikken eigendom was van Natuurpunt en haar 
afdelingen?
2. Tijdens de recente onderhandelingen erkende de Vlaamse Regering al dat er voor de 
landbouwers een ernstig probleem is wat de toegang tot de Vlaamse landbouwgronden 
betreft. In die optiek beloofde de Vlaamse Regering om een pauzeknop in te drukken 
waarbij de Vlaamse overheid gedurende de eerstvolgende zes maanden geen 
landbouwgrond zal opkopen. 
Welke duurzame maatregelen plant de Vlaamse Regering op middellange en lange 
termijn om de toegang tot landbouwgrond voor de landbouwers duurzaam te vrijwaren 
en te vermijden dat de Vlaamse overheid en de natuurverenigingen zoals Natuurpunt 
stelselmatig Vlaamse landbouwgronden blijven opkopen voor andere dan 
landbouwdoeleinden?
3. Hoeveel Vlaamse ambtenaren (graag een opsplitsing tussen leidinggevende en niet-
leidinggevende) binnen respectievelijk de Vlaamse milieu- en landbouwadministraties 
(graag een overzichtslijst per administratie) combineren hun ambt met een 
bestuursfunctie binnen Natuurpunt en/of haar onderafdelingen of binnen gelijkaardige 
natuurverenigingen?
4. Welke concrete maatregelen heeft de minister, binnen de overheidsdiensten waarvoor 
hij/zij bevoegd is, uitgevaardigd?
Welke maatregelen zijn er binnen zijn/haar diensten van kracht om de macht van 
natuurverenigingen op het beleid via bestuursleden die hun bestuursfunctie 
combineren met de functie van Vlaams ambtenaar (vooral met een leidinggevende 
functie) aan banden te leggen en iedereen die een beroep doet op de Vlaamse 
overheidsadministratie een gelijke onpartijdige behandeling te verzekeren?
5. Is er volgens de minister nood aan een cumulatieverbod voor Vlaamse ambtenaren 
(inzonderheid wat leidinggevende ambtenaren betreft) om gelijktijdig de functie van 
Vlaams ambtenaar en een bestuursmandaat binnen een milieuvereniging uit te 
oefenen? Zo niet, waarom niet? Zo ja, wanneer zal de minister een dergelijk verbod 
uitvaardigen?
[1] Zie VRT nieuws, 6 februari 2024.
[2] Zie Doorbraak, 13 januari 2024.
Deze vraag werd gesteld aan de ministers Zuhal Demir (359), Matthias Diependaele (196), 
Jo Brouns (277)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 359 van 20 februari 2024
van STEFAAN SINTOBIN
1. a) De cijfers komen van de beleidsindicator Ruimteboekhouding Ruimtelijk 
Structuurplan Vlaanderen (RBH RSV). De begroting van de ruimte, die in de tweede 
herziening van het RSV werd opgenomen, legt kwantitatieve streefcijfers vast voor 
de toe- en afnames van de oppervlakten van de verschillende 
bestemmingscategorieën. Via de RBH RSV wordt de opvolging van deze streefcijfers 
berekend. Het gaat om een monitoring van gepland landgebruik. Bijgevolg geeft die 
RBH RSV geen informatie over het feitelijke ruimtegebruik weer. 
De cijfers gaan respectievelijk over de toestand op 1 januari van volgende jaren: 
2010, 2015, 2020, 2021, 2022 en 2023. Voor 31 december 2023 (of 1 januari 2024) 
zijn nog geen cijfers beschikbaar. Onderstaande tabel geeft, per provincie en per 
gevraagd jaar, het aantal hectare (ha) weer van bestemmingscategorie ‘landbouw’. 
De cijfers in de tabel zijn afgerond op 10 ha. Het aandeel t.o.v. de totale oppervlakte 
van de provincie staat tussen haakjes vermeld.
 Antwerpen Limburg Oost-
VlaanderenVlaams-
BrabantWest-
VlaanderenTotaal
2010133.220 
(46,32%)112.620 
(46,40%)185.730 
(61,76%)124.020 
(58,54%)234.750 
(73,47%)790.340 
(58,01%)
2015132.760 
(46,16%)112.090 
(46,18%)184.350 
(61,30%)123.360 
(58,23%)233.630 
(73,12%)786.190 
(57,70%)
2020132.220 
(45,97%)111.820 
(46,07%)184.330 
(61,30%)122.900 
(58,02%)232.530 
(72,77%)783.800 
(57,53%)
2021132.080 
(45,92%)111.800 
(46,06%)184.340 
(61,30%)122.880 
(58,01%)232.520 
(72,77%)783.620 
(57,52%)
2022132.060 
(45,92%)111.770 
(46,05%)185.340* 
(61,63%)121.890 
(57,54%)232.400 
(72,73%)783.460 
(57,50%)
2023131.890 
(45,86%)111.760 
(46,04%)185.060 
(61,54%)121.810 
(57,50%)232.490 
(72,76%)783.010 
(57,47%)
*De (opvallende) stijging van het aantal ha bestemde landbouw in Oost-Vlaanderen in 
meetjaar 2022 is voor het grootste deel het gevolg van een eenmalige technische correctie 
op de RBH RSV. De correctie gebeurde omdat (na eerdere vernietiging door de Raad van 
State van een deel van de vastgestelde afbakening van de Zeehaven Antwerpen op 
Linkeroever, Waaslandhaven) er in de RBH-cijfers in eerste instantie teruggegrepen werd 
naar een oudere hypothese van afbakening van de zeehaven, die wat te ruim bemeten 
was. Vanaf 2022 waren er echter (met het voorkeursbesluit van het complex project ECA 
en het toekomstverbond) voldoende  juridische argumenten om de nieuwe (meer 
beperkte) zeehavenafbakening te hanteren. Daardoor werd dus een groot gebied (ruim 
1.000 ha) net ten noorden van de nieuwe zeehavenafbakening terug aan de categorie 
‘landbouw’ toegewezen (i.p.v. aan de categorie ‘industrie binnen poort’). Deze ingreep 
omvat op zich dus geen echte herbestemming via een RUP. De andere oppervlaktecijfers 
zijn wel het gevolg van daadwerkelijke herbestemmingen.
b) De gegevens i.v.m. de eigendommen van de publieke rechtspersonen wordt 
geregistreerd in de databank ‘Percelen van Vlaamse en lokale overheden’ van het 
Facilitair Bedrijf. De percelen die niet opgenomen zijn in deze databank worden 
beschouwd als privégronden. Een verdere opsplitsing van de privégronden volgens 
eigenaar is niet mogelijk omdat deze gegevens enkel beschikbaar zijn bij het 
kadaster en als persoonsgegeven beschermd zijn onder de algemene verordening 
gegevensbescherming (AVG of GDPR). Pas vanaf 2022 is de databank van het 
Facilitair Bedrijf volledig en voor 2023 is nog geen versie beschikbaar. Onderstaande 
tabel geeft per provincie het aantal ha weer van grond in agrarische bestemmingen 
in eigendom van publieke entiteiten en private personen voor 2022.
Provincie Oppervlakte in agrarische 
bestemmingen van 
publieke rechtspersonen 
(ha)Oppervlakte in 
agrarische 
bestemmingen van 
private personen (ha)
Antwerpen 6.743 5% 125.315 95%
Vlaams-Brabant 5.248 4% 116.646 96%
Limburg 7.303 7% 104.465 93%
Oost-Vlaanderen 5.314 3% 180.022 97%
West-Vlaanderen 6.925 3% 225.471 97%
Vlaanderen 31.533 4% 751.919 96%
Op eigendommen van private eigenaars (zoals Natuurpunt) hebben wij uiteraard geen 
zicht.
2. Met het nieuwe Pachtdecreet werd de toegang tot grond door zittende pachters 
bevestigd en in gebieden bestemd voor landbouw zelf versterkt. Het kopen van 
gronden wordt niet beperkt in Vlaanderen voor bepaalde categorieën en er zijn geen 
plannen in die richting.
3. Ook Vlaamse ambtenaren vallen onder de AVG/GDPR en het recht op vereniging 
(grondwettelijke recht voor elke burger). In zoverre ambtenaren mandaten bekleden 
in verenigingen die in het Staatsblad gepubliceerd moeten worden, verwijzen we 
hiervoor door naar laatstgenoemde bron. Daarnaast kan ook de mandatendatabank 
geraadpleegd worden.
4. Voor alle ambtenaren geldt zowel het Vlaams Personeelsstatuut als de deontologische 
code. De deontologische code van de Vlaamse overheid omvat richtlijnen voor zowel 
statutaire als contractuele personeelsleden. De gedragsregels en fundamentele 
principes worden actief gecommuniceerd naar alle medewerkers en vormen een 
integraal onderdeel van hun dagelijkse praktijk.
Bovendien organiseren verschillende organisaties (o.a. het Instituut voor Natuur- en 
Bosonderzoek en het Agentschap voor Natuur en Bos) regelmatig vormingsmomenten 
en dilemmatrainingen rond integriteit en toepassing van de deontologische code voor 
het personeel. Door deze trainingen worden de medewerkers voorzien van de nodige 
tools en inzichten om ethische uitdagingen binnen hun functie op een doeltreffende en 
verantwoorde wijze aan te pakken. 
Het geheel van deze maatregelen onderstreept het engagement voor een ethische en 
professionele werkomgeving. Tevens is er binnen het Agentschap voor Natuur en Bos 
(ANB) een coördinatieteam integriteit en zijn er contactpersonen integriteit waarbij 
personeelsleden terecht kunnen met vragen en eventuele meldingen. Op basis hiervan 
wordt steeds nagegaan of er verdere optimalisaties op vlak van toepassing van de 
deontologische code nuttig zijn.
De deontologische code van het Instituut voor Natuur- en Bosonderzoek (INBO) omvat 
specifieke richtlijnen met betrekking tot onafhankelijkheid en onpartijdigheid van onze 
onderzoekers (Stroeykens, H. & Van Muylem, K. 2021). 
Het INBO heeft ook een Commissie Wetenschappelijke Integriteit om daadwerkelijke 
of vermeende belangenconflicten in kaart te brengen, en zo nodig te behandelen. Het 
Comité komt een tweetal keer per jaar samen. Daarnaast worden ook specifieke 
dilemma trainingen uitgerold om belangenconflicten te leren herkennen.
Bij de Vlaamse Milieumaatschappij (VMM) is de deontologische code van toepassing 
en wordt in 2024 het integriteitsbeleid verder uitgewerkt.
5. Er bestaat geen noodzaak voor een cumulatieverbod. 
Het Vlaams Personeelsstatuut fungeert als de juridische basis voor het registreren van 
nevenactiviteiten. Artikel II 13 van dit statuut stipuleert dat de uitoefening van 
activiteiten buiten diensturen moet worden getoetst aan de deontologische regels met 
betrekking tot onverenigbaarheden, zonder afbreuk te doen aan andere reglementaire 
bepalingen. De implementatie van de eerder genoemde maatregelen, zoals 
beschreven in vraag 4, waarborgt op afdoende wijze het beginsel van gelijkheid en de 
objectiviteit. Dit gebeurt zonder concessies te doen aan de fundamentele rechten van 
vereniging en bescherming van de persoonlijke levenssfeer.
 
Daarnaast moedigt het ANB actief maatschappelijk engagement aan, aangezien dit 
een verrijkende ervaring vormt voor zowel de personeelsleden zelf als voor de 
organisatie als geheel. Dit beleid benadrukt het belang van een evenwichtige 
benadering, waarbij werknemers worden aangemoedigd om buiten hun professionele 
verplichtingen betrokken te zijn bij maatschappelijke activiteiten, zonder dat dit in 
strijd is met de ethische en deontologische principes die in het Vlaams 
Personeelsstatuut zijn vastgelegd.
Op vlak van natuurstudie, -beheer en -educatie voeren milieu- en natuurverenigingen 
taken uit in opdracht van de Vlaamse en Europese overheid. Gezien de aard van hun 
opdracht is het opportuun dat ambtenaren van het INBO wetenschappelijke expertise 
delen met Natuurpunt en samenwerken. Dit kan zowel gebeuren op een formele als 
informele manier. Het INBO heeft een deontologische code en implementeert dilemma-
trainingen om belangenconflicten te leren herkennen en dus te vermijden. Er is tot op 
heden geen enkele aanleiding om de deontologische en wetenschappelijk integriteit 
van INBO-medewerkers in vraag te stellen. Het INBO benadrukt ook dat het 
maatschappelijk engagement van zijn werknemers een verrijking vormt voor de 
werking van de organisatie, en voor het algemeen belang en dus onze maatschappij.
