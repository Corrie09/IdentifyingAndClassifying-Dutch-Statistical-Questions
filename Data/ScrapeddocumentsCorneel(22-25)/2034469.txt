title: Onderzoeksprojecten zwerfvuil- en sluikstortbeleid - Subsidieaanvragen
thema: Natuur en Milieu
pdf link: https://docs.vlaamsparlement.be/pfile?id=2034469
thema link: https://www.vlaamsparlement.be/parlementaire-documenten/schriftelijke-vragen/1796203
SCHRIFTELIJKE VRAAG
nr. 250
van BRECHT WARNEZ
datum: 18 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Onderzoeksprojecten zwerfvuil- en sluikstortbeleid  -  Subsidieaanvragen
In een voortdurende inspanning om de strijd tegen zwerfvuil en sluikstorten aan te gaan, 
heeft Vlaanderen Mooi een oproep gelanceerd naar lokale besturen om actief deel te nemen 
aan baanbrekende proef- en onderzoeksprojecten op het gebied van vernieuwend 
zwerfvuil- en sluikstortbeleid. 
Deze initiatieven vormen een cruciale stap in het streven naar schonere en meer duurzame 
leefomgevingen. Door een combinatie van financiële ondersteuning en deskundige 
begeleiding van de Vlaanderen Mooi-medewerkers, wordt beoogd om innovatieve 
strategieën te ontwikkelen die niet alleen de problematiek aanpakken, maar ook als model 
kunnen dienen voor een bredere implementatie binnen gemeenten en steden. 
Het initiatief benadrukt het belang van collectieve inspanningen om de leefbaarheid van 
lokale gemeenschappen te verbeteren en een positieve verandering teweeg te brengen 
voor de toekomstige generaties.
Gelieve alle gegevens in een Excel-bestand weer te geven.
1. Hoeveel gemeenten of intercommunales hebben al een aanvraag ingediend voor deze 
subsidie?
a) Graag een overzicht per provincie.
b) Welke West-Vlaamse gemeenten of intercommunales deden een aanvraag?
2. Hoeveel gemeenten of intercommunales kregen een toekenning voor de subsidie?
a) Graag een overzicht per provincie.
b) Welke West-Vlaamse gemeenten of intercommunales kregen een toekenning? 
Graag met beknopte projectbeschrijving.
3. Beschikt de minister over de voornaamste redenen van afwijzing? 
4. Is de minister tevreden met het aantal toegekende subsidies en de effecten van de 
oproep? 
a) Zo niet, wat onderneemt de minister om de subsidie meer te belichten opdat er 
meer aanvragen komen vanuit gemeenten en intercommunales?
b) Is de minister tevreden met de geografische spreiding van de aanvragen?
c) Zal de minister goede praktijkvoorbeelden uit de oproep delen met andere lokale 
besturen? Zo ja, graag plan van aanpak met timing.
5. Acht de minister het vooropgestelde budget voor de subsidie voldoende?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 250 van 18 januari 2024
van BRECHT WARNEZ
1. Mooimakers lanceert een oproep naar lokale besturen toe om een project “zwerfvuil en 
sluikstorten” in te dienen en uit te voeren. Enerzijds voorziet Mooimakers binnen dit 
subsidiekader een financiële ondersteuning voor lokale besturen om een 
vuilnisbakkenplan uit te werken voor een optimaal beheer van de straatvuilnisbakken 
(7.000 euro tot max. 30.000 euro). Anderzijds voorziet Mooimakers binnen dit kader 
een financiële ondersteuning voor lokale besturen die specifieke probleemlocaties of 
zwerfvuilfracties willen aanpakken op hun grondgebied (max. 25.000 euro). Het gaat 
dus niet om “onderzoeksprojecten” zoals in de vraag omschreven. Uiteraard hebben 
deze projecten wel als doel om het lokaal netheidsbeleid van de lokale besturen te 
versterken en een impuls te geven aan projecten die de openbare netheid bevorderen. 
Er worden in 2024 twee oproeprondes voorzien voor lokale besturen: 15 januari t.e.m. 
29 februari 2024 en 1 april t.e.m. 30 april 2024.   
2-5.Er werden voor 2024 nog geen subsidies toegekend. De eerste oproepronde loopt nog 
tot 29 februari 2024. Deze vragen kan ik bijgevolg nog niet beantwoorden.
