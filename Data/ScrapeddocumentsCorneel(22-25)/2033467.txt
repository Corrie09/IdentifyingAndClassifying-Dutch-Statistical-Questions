title: Agentschap voor Onderwijsdiensten (AGODI) - Klanttevredenheid
thema: Onderwijs en Vorming
pdf link: https://docs.vlaamsparlement.be/pfile?id=2033467
thema link: https://www.vlaamsparlement.be/parlementaire-documenten/schriftelijke-vragen/1794475
SCHRIFTELIJKE VRAAG
nr. 252
van BRECHT WARNEZ
datum: 15 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Agentschap voor Onderwijsdiensten (AGODI)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij AGODI.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van AGODI betreft? 
2. Om de hoeveel tijd is er een meting van de klanttevredenheid? 
3. Gebruikt AGODI andere methodes dan een bevraging alleen om klanttevredenheid te 
meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van 
AGODI?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van AGODI geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert AGODI na het klanttevredenheidsonderzoek nog naar de respondent 
over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van AGODI?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 252 van 15 januari 2024
van BRECHT WARNEZ
Klantentevredenheid is voor het Agentschap voor Onderwijsdiensten (AGODI) van groot 
belang. Daarom streeft het agentschap ernaar om de klantentevredenheid periodiek na te 
gaan. De klassieke en organisatiebrede tevredenheidsenquête. wordt om de vijf jaren 
georganiseerd, en de resultaten waren telkens vergelijkbaar: een hoge tevredenheid over 
de werking van de werkstations en verificateurs, een minder grote bekendheid bij de 
scholen voor de schoolbeheerteams. Het laatste rapport gaf als aanbeveling mee om nog 
meer in te zetten op een mensgerichte/relatiegerichte aanpak van onze dienstverlening. 
Met deze aanbeveling is AGODI volop aan de slag.
Zo bouwt AGODI momenteel aan een nieuw CRM-systeem en werkt AGODI aan zijn 
belanghebbendenmanagement via enquêtes bij de meest uitgesproken klantencontacten 
(opleidingen schoolsecretariaten, de AGODI-academie, de ronde van Vlaanderen), 
schoolbezoeken en informele overlegmomenten met vertegenwoordigers van scholen en 
personeelsleden. Daarnaast maakt AGODI analyses van de klantenreacties en monitort 
AGODI indicatoren op het vlak van tijdigheid en correctheid van dienstverlening. De 
rapportering over het al of niet realiseren van deze vele normen, zijn terug te vinden in de 
jaarrapporten van AGODI.
AGODI organiseert verschillende opleidings- en ontmoetingsmomenten, fysiek en online.
De algemene tevredenheid over deze dienstverlening bedroeg tijdens het schooljaar 2018-
2019 97,3%, tijdens het schooljaar 2019-2020 98,2%, tijdens het schooljaar 2020-2021 
98,35% en tijdens het schooljaar 2022-2023 97%. Deze algemene score betreft zowel onze 
opleidingen voor startende secretariaatsmedewerkers als deze voor meer ervaren 
medewerkers. Ook directies nemen deel aan deze opleidingen. Het is het resultaat van 
gemiddeld 1500 respondenten.
Naast een hoge algemene tevredenheidsscore krijgt AGODI zowel voor de aanpak, de vlotte 
aanspreekbaarheid en de heldere inhoud positieve feedback. Eventuele verbeterpunten 
worden binnen de werking van de AGODI-academie via structureel overleg met de 
betrokken afdelingen van AGODI intern besproken. De resultaten van deze permanente 
bevraging worden eveneens halfjaarlijks toegelicht aan het college van afdelingshoofden. 
Waar nodig wordt bijgestuurd of worden actiepunten bepaald. Door in te zetten op een 
evenwichtig hybride aanbod krijgen deelnemers de kans om bij elke opleiding vragen te 
stellen. Ook na het volgen van opleidingen kunnen onze klanten hun vragen, opmerkingen 
en suggesties via de generieke mailbox agodi.academie@vlaanderen.be bezorgen. 
De AGODI-academie organiseert niet alleen opleidingen maar ondersteunt ook partners bij 
de organisatie van job- en infobeurzen, stelt expertise ter beschikking van sectorale 
initiatieven en ontvangt jaarlijks zo’n 350 directeurs in opleiding voor een dagprogramma 
en bezoek aan Onderwijs en Vorming. 
Naast deze bevragingen zijn voor wat betreft de digitale leerinhouden ook de statistieken 
die deze video’s genereren een extra indicator. Op basis van het aantal weergaven is snel 
duidelijk welke inhouden het meest bekeken worden. Daarnaast is ook de gemiddelde 
kijktijd van elke video een aanvullende waardemeter.
Jaarlijks gaat AGODI samen met de andere entiteiten van het beleidsdomein mee op ronde 
naar de vijf verschillende Vlaamse provincies en naar Brussel. Ook daar krijgen directeurs 
en secretariaatsmedewerkers relevante informatie en hebben ze de mogelijkheid om 
vragen te stellen, zowel plenair als aan thematafels. Iedereen heeft ook de mogelijkheid 
om via mail vragen te stellen. Opnieuw biedt dit een informeel forum voor de AGODI-
medewerkers om de vraag naar wat anders en beter kan, te stellen aan de klanten. Uit de 
tevredenheidsonderzoeken na de verschillende rondes blijkt ook dat directeurs hierover in 
het algemeen zeer tevreden zijn.
