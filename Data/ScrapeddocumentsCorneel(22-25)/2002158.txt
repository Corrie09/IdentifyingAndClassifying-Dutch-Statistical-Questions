title: Kinderopvang - Individueel verminderd tarief tienermoeders
thema: Welzijn en Gezin
pdf link: https://docs.vlaamsparlement.be/pfile?id=2002158
thema link: https://www.vlaamsparlement.be/parlementaire-documenten/schriftelijke-vragen/1768154
SCHRIFTELIJKE VRAAG
nr. 25
van KATRIEN SCHRYVERS
datum: 5 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderopvang  -  Individueel verminderd tarief tienermoeders
Ouders die gebruikmaken van een kinderopvangvoorziening voor baby's en peuters met 
een inkomenstarief, betalen een ouderbijdrage gebaseerd op hun inkomensgegevens. 
In maart 2018 keurde het Vlaams Parlement een decreet goed dat bepaalt dat 
tienermoeders automatisch het laagste tarief krijgen aangerekend in kinderopvang die 
werkt volgens het inkomenstarief. Jonge moeders wonen immers vaak zelf nog bij hun 
ouders in, gaan zelf nog naar school en hebben dus geen inkomen. Door hun het laagste 
tarief aan te rekenen, wilden we voorkomen dat het tarief werd berekend op het inkomen 
van de grootouders. Het kan immers niet de bedoeling zijn dat de grootouders moeten 
instaan voor de kosten van de kleinkinderen. Het is bovendien belangrijk dat de jonge 
mama’s hun school kunnen afmaken.
In 2022 werden zo 62 attesten voor kinderen van tienermoeders toegekend, zo vernam ik 
in antwoord op mijn schriftelijke vraag nr. 671 van 8 mei 2023.
Het kan uiteraard zijn dat de minderjarige moeders 18 jaar worden nog voor hun kind naar 
de kleuterschool kan. Zodoende zal, als men gebruikmaakt van een 
kinderopvangvoorziening met inkomenstarief, de bijdrage van de voormalige 
tienermoeders voor de kinderopvang plots wel worden berekend op basis van het inkomen 
van het gezin. Dat kan een aanzienlijk verschil betekenen.
1. Hoe staat de minister ertegenover om het recht op het laagst mogelijke tarief dat geldt 
voor tienermoeders in de kinderopvanginitiatieven die werken met het inkomenstarief, 
te laten blijven gelden voor diezelfde tienermoeders die meerderjarig worden terwijl 
hun kind nog gebruikmaakt van de voorschoolse kinderopvang? 
2. Welke obstakels staan dat eventueel in de weg en hoe zouden die kunnen worden 
weggewerkt?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 25 van 5 oktober 2023
van KATRIEN SCHRYVERS
1. Als minister sta ik positief tegenover dit voorstel om de financiële gevolgen voor deze 
doelgroep van jonge moeders zo klein mogelijk te maken. Dit moet het mogelijk maken 
dat deze moeders de school kunnen afmaken.
2. Om dit eenvoudig mogelijk te maken is er een wijziging nodig van het Subsidiebesluit 
van de Vlaamse Regering van 22 november 2013 in artikel 34 §1 4°. Hierin staat 
bepaald dat dit tarief beperkt is tot minderjarige tienermoeders. 
