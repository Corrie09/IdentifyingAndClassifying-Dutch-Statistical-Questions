title: Dierenmishandeling en -verwaarlozing - Meldingen
thema: Dierenwelzijn
pdf link: https://docs.vlaamsparlement.be/pfile?id=2013314
thema link: https://www.vlaamsparlement.be/parlementaire-documenten/schriftelijke-vragen/1778916
SCHRIFTELIJKE VRAAG
nr. 118
van SOFIE MERTENS
datum: 13 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dierenmishandeling en -verwaarlozing  -  Meldingen
Het Vlaams regeerakkoord heeft de ambitie om elke vorm van dierenmishandeling te 
vervolgen en strenger te bestraffen. De afdeling Dierenwelzijn staat in voor de 
voorbereiding, ondersteuning en controle van het dierenwelzijnsbeleid in Vlaanderen. Zij 
zullen de rol van dierenpolitie opnemen.
Problemen met dierenwelzijn in Vlaanderen kunnen worden gemeld aan Dierenwelzijn 
Vlaanderen wanneer de eigenaar van het dier gekend is. Wanneer de eigenaar niet gekend 
is of het gaat om een heel dringend geval, wordt het beste contact opgenomen met de 
lokale politie.
Het kan gaan over:
- meldingen van dierenmishandeling in woningen, kwekerijen, dierentuinen, asielen, 
weides, pensions, kermissen, enzovoort;
- meldingen van aankoop van zieke dieren bij erkende kwekers;
- meldingen van katten en honden die door particulieren te koop worden aangeboden 
op sociale media of zoekertjeswebsites.
Deze vraag gaat over het eerste punt, namelijk over de meldingen van dierenmishandeling 
in woningen, kwekerijen, dierentuinen, asielen, weides, pensions, kermissen, enzovoort.
1. Hoeveel meldingen van dierenmishandeling ontving Dierenwelzijn Vlaanderen in de 
periode 2018 tot 2023? Graag een overzicht per jaar en per maand met opname van 
provincie, diersoort en locatie (woningen, kwekerijen, dierentuinen, asielen, weides, 
pensions, kermissen, ...).
2. Wat zijn de vijf meest voorkomende vormen van dierenmishandeling? Graag een 
overzicht per jaar met opname van provincie, diersoort en locatie. Graag absolute en 
relatieve cijfers.
3. Hoeveel meldingen van dierenverwaarlozing ontving Dierenwelzijn Vlaanderen in de 
periode 2018 tot 2023? Graag een overzicht per jaar en per maand met opname van 
provincie, diersoort en locatie (woningen, kwekerijen, dierentuinen, asielen, weides, 
pensions, kermissen, ...).
4. Wat zijn de 5 meest voorkomende vormen van dierenverwaarlozing? Graag een 
overzicht per jaar met opname van provincie, diersoort en locatie. Graag absolute en 
relatieve cijfers.
5. Wat is de gemiddelde doorlooptijd tussen de melding en de opvolging van de melding 
door Dierenwelzijn Vlaanderen? Graag een overzicht per jaar met opname van 
provincie.
6. Hoe vaak worden foto’s of video’s toegevoegd aan de melding? Graag een overzicht 
per jaar met opname van provincie. Graag absolute en relatieve cijfers.
7. Hoe vaak resulteert een melding in de opmaak van een proces-verbaal van 
waarschuwing? Graag een overzicht per jaar met opname van provincie, diersoort, 
locatie en reden. Graag absolute en relatieve cijfers.
8. Hoe vaak resulteert een melding in de opmaak van een proces-verbaal? Graag een 
overzicht per jaar met opname van provincie, diersoort, locatie en reden. Graag 
absolute en relatieve cijfers.
9. Hoe vaak resulteert een proces-verbaal van waarschuwing uiteindelijk toch in de 
opmaak van een proces-verbaal? Graag een overzicht per jaar met opname van 
provincie, diersoort, locatie en reden. Graag absolute en relatieve cijfers.
10. Hoeveel inbeslagnames vonden er plaats na een melding? Graag een overzicht per jaar 
met opname van provincie, diersoort, locatie en reden. Graag absolute en relatieve 
cijfers.
11. Hoeveel dieren werden er gemiddeld per melding in beslag genomen? Graag een 
overzicht per jaar met opname van provincie, diersoort, locatie en reden. Graag 
absolute en relatieve cijfers.
12. Hoe vaak resulteert een melding in een verbod op het houden van dieren? Graag een 
overzicht per jaar met opname van provincie, diersoort, locatie en reden. Graag 
absolute en relatieve cijfers.
13. Hoe evalueert de minister die cijfers?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr.118 van 13 november 2023
van SOFIE MERTENS 
De inspectiecijfers worden op Vlaams niveau verzameld, en worden jaarlijks 
geanalyseerd. 
1-4.Bij de registratie van meldingen wordt geen onderscheid gemaakt tussen 
dierenmishandeling en dierenverwaarlozing. In de praktijk is het onderscheid ook 
echt niet altijd te maken. Verder verwijs ik naar mijn antwoorden op schriftelijke 
vragen nrs. 298 van 1 februari 2022 en 435 van 14 maart 2023 en naar het verslag 
van de Commissie voor Brussel en de Vlaamse Rand en Dierenwelzijn van 25 mei 
2022 naar aanleiding van de vraag om uitleg nr. 2820.
5. De opvolging start zo snel mogelijk en uiterlijk (bijvoorbeeld in geval van een 
weekend of feestdag) binnen enkele dagen na ontvangst door het maken van een 
evaluatie waarbij wordt ingeschat of de melding effectief betrekking heeft op 
dierenwelzijn of op een andere bevoegdheid, of er effectief mogelijk sprake is van 
een overtreding van de dierenwelzijnsregelgeving, of een controle ter plaatse 
noodzakelijk is of niet, of de melding wordt doorgestuurd naar de politie of niet, of 
het om een dringende melding gaat of niet, ...
6. Dit wordt niet geregistreerd.
7-8.Ik verwijs naar mijn antwoord op schriftelijke vraag nr. 435 van 14 maart 2023.
9. Deze informatie kan niet zomaar uit de databank gehaald worden.
10-11. Bij registratie van de inbeslagnames wordt niet geregistreerd of deze zijn gevolgd 
op een melding of niet.
12. Enkel de rechtbank kan een verbod op het houden van dieren uitspreken. Zij maken 
daarbij geen onderscheid tussen verboden uitgesproken naar aanleiding van 
vaststellingen na een klacht en andere.
13. Ik stel vast dat het aantal meldingen jaar na jaar stijgt, wat erop wijst dat de 
gevoeligheid voor dierenwelzijn binnen onze maatschappij toeneemt. De Vlamingen 
hebben meer oog voor dierenleed en ze hebben ook meer vertrouwen in het beleid, 
wat maakt dat zij sneller de stap zetten om iets te melden. Dit is één van de redenen 
waarom ik fors heb geïnvesteerd in de capaciteitsuitbreiding van Dierenwelzijn 
Vlaanderen. De medewerkers verdienen trouwens waardering voor de bergen werk 
die zij verzetten. 
