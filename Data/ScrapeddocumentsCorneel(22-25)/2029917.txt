title: Agentschap Facilitair Bedrijf - Klanttevredenheid
thema: Vlaamse administratie
pdf link: https://docs.vlaamsparlement.be/pfile?id=2029917
thema link: https://www.vlaamsparlement.be/parlementaire-documenten/schriftelijke-vragen/1791920
SCHRIFTELIJKE VRAAG
nr. 94
van BRECHT WARNEZ
datum: 5 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Agentschap Facilitair Bedrijf  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Agentschap Facilitair Bedrijf.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Agentschap Facilitair Bedrijf betreft? 
2. Om de hoeveel tijd is er een meting van de klanttevredenheid? 
3. Gebruikt het Agentschap Facilitair Bedrijf andere methodes dan een bevraging alleen 
om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Agentschap Facilitair Bedrijf?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Agentschap Facilitair Bedrijf 
geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Agentschap Facilitair Bedrijf na het klanttevredenheidsonderzoek 
nog naar de respondent over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Agentschap 
Facilitair Bedrijf?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 94 van 5 januari 2024
van BRECHT WARNEZ
Het Facilitair Bedrijf heeft als missie om een inspirerende en duurzame werkomgeving te 
creëren, opdat onze collega’s van de Vlaamse overheid kunnen uitblinken. ‘Samen 
bouwen aan de overheid van de toekomst’ is hierbij de aansluitende visie. De 
dienstverlening die Het Facilitair Bedrijf biedt is geclusterd volgens 4 domeinen, zijnde 
vastgoed, facilities, overheidsopdrachten en documentbeheer.
De klanten van Het Facilitair Bedrijf (HFB) zijn de kabinetten, de departementen, de 
agentschappen, de strategische adviesraden, de gouverneurs, de gewestelijke 
ontvangers, de arrondissementscommissarissen, de Vlaamse openbare instellingen en 
voor raamcontracten ook de lokale besturen.
1. De laatste klantentevredenheidsmeting dateert van november 2021. Het onderwerp 
was de werkomgeving en liep in samenwerking met Leesman. 
2. Specifiek rond de werkomgeving voerde Het Facilitair Bedrijf reeds 3 keer een 
bevraging uit, met een interval van ongeveer 3 jaar. 
3. Ja, Het Facilitair Bedrijf zet zeer sterk in op continue monitoring van de kwaliteit van 
de diensten en klantentevredenheid en heeft hiervoor diverse tools tot zijn 
beschikking:
•Het Facilitair Bedrijf beschikt over een team van 5 klantenbeheerders 
(accountmanagers). Zij hebben op vaste tijdstippen overleg met de individuele 
klanten over de dienstverlening. Tijdens deze klantgesprekken wordt sterk 
ingezoomd op de samenwerking met het agentschap, wat de verbeterpunten zijn 
en hoe ze de klant nog beter kunnen ontzorgen. Bijkomend fungeren zij als 
tweedelijnscontact voor problemen/klachten/…die te lang aanslepen of bij 
ontevredenheid over de geboden oplossing/service/… 
•Het Facilitair Bedrijf beschikt over een Customer Servicedesk genaamd Facilipunt. 
Klanten kunnen hier op elk moment hun vragen, aanvragen, bestellingen, 
meldingen, storingen, klachten, complimenten,… doorgeven. 
•Het Facilitair Bedrijf bevraagt continu de kwaliteit van de aangeboden 
dienstverlening met het oog op iteratieve en continue verbetering:
o(nieuwe) Raamovereenkomsten worden voorafgegaan door een 
klantenevaluatie en bevraging zodat deze overeenkomsten maximaal bruikbaar 
zijn voor zoveel mogelijk klanten;
oVoor veel dienstverleningspakketten wordt op periodieke basis in focusgroepen, 
klantengroepen, … samen met klanten gekeken wat de evolutie van de 
dienstverlening moet zijn zodat bijsturingen op maat van de klant zijn;
oVoor de dienst schoonmaak is klantentevredenheid opgenomen in het 
kwaliteitsmanagementsysteem volgens ISO 9001:2015, deze wordt kwalitatief 
bevraagd (klantgesprekken, schoonmaakbevragingen) en kwantitatief 
opgevolgd via een KPI (max 1 klacht per 200 werkplekken per jaar). Sinds 
2021 is schoonmaak opgenomen in de Leesman-bevraging.
4. a) De doelstelling van de bevraging van 2021 was de tevredenheid over de 
werkomgeving in kaart te brengen en dit voor zowel het kantoor als de 
thuiswerkplek. Dit zorgt ervoor dat Het Facilitair Bedrijf beide omgevingen kan 
vergelijken en nagaan welke activiteiten gemakkelijker gaan op kantoor dan wel 
van thuis uit. Op die manier kan het agentschap nagaan hoe de kantooromgeving 
idealiter moet ingericht worden. 
b) 26821 mensen werden uitgenodigd voor de bevraging.
c) Iedereen binnen het toepassingsgebied van Agentschap Overheidspersoneel 
(omwille van het luik thuiswerkplek) werd bevraagd, dus iedereen binnen Diensten 
Vlaamse overheid. 
d) Neen, maar filters met minder dan 5 respondenten worden niet getoond omwille 
van de anonimiteit.
e) Neen.
f) Neen.
g) Voor deze bevraging werd samengewerkt met Leesman en werd dus een 
gestandaardiseerde vragenlijst gebruikt.
h) Ja, er wordt telkens gewerkt met de Leesman Index (Lmi), een score tussen 0 en 
100. Voor de thuiswerkplek is dit H-Lmi, maar het principe is hetzelfde.
5. Het onderzoek naar de werkomgeving werd volledig digitaal uitgevoerd. De 
respondenten kregen een e-mail toegestuurd, waarin hen werd gevraagd aan de 
tevredenheidsmeting deel te nemen. 
6. Voor deze tevredenheidsmeting werd samengewerkt met Leesman. 
a) 27.500 EUR in 2016
20.400 EUR in 2019
19.985 EUR in 2021
b) Leesman is een organisatie die wereldwijd gebruikers van kantoorgebouwen 
bevraagt op vlak van werkplekbeleving, en dat aan de hand van vaste 
vragenlijsten. Op die manier genereren ze veel data die ze kunnen 
standaardiseren en op basis waarvan ze een benchmark genereren. 
7. a) Algemeen scoort de Vlaamse overheid de kantooromgeving een Lmi van 62.9 (dit is 
een gemiddelde Lmi) en de thuiswerkplek een H-lmi van 70.8. 
b) De activiteiten ‘informele sociale interactie’ en ‘leren van anderen’ scoren minder 
goed zowel op kantoor als thuis. 
c) Er werd gepeild naar verschillende aspecten van digitale dienstverlening. 
Item Belang (hoeveel % van de 
respondenten vindt dit item 
belangrijk)Ondersteuning (hoe goed 
voelen de respondenten, 
die dit belangrijk vinden, 
zich hierin ondersteund in 
%)
Wifi op kantoor 80.2% 70.4%
IT-helpdesk 66.0% 66.8%
Toegang tot 
werkbestanden of netwerk 
buiten kantoorlocatie57.0% 84.3%
Audiovisuele apparatuur 33.3% 61.2%
8. a) De vorige tevredenheidsmeting werd uitgevoerd in 2019, de Lmi was toen 53.9. De 
thuiswerkplek werd toen niet bevraagd. 
b) Er is een positieve evolutie.
9. a) De resultaten van de laatste tevredenheidsmeting gaven de insteek voor de 
ontwikkeling en uitrol van het programma “Hybride Werken”. Daarbij worden de 
kantoorgebouwen in het beheer van Het Facilitair Bedrijf waar het agentschap ook 
aanspreekpunt is, stelselmatig aangepast. De klassieke kantooromgeving wordt 
vervangen door een concept van toegewezen en gedeelde zones zodat er meer 
uitwijkmogelijkheden en ruimtes ontstaan waarbij de werknemers meer flexibiliteit 
hebben om hun werk te organiseren in plaats en tijd. 
b) Ik heb Het Facilitair Bedrijf gevraagd om de resultaten van de bevraging niet alleen 
te verwerken in het programma “Hybride Werken”, maar de principes van het 
programma ook te verankeren door het aanpassen van de huisvestingsprincipes 
(MED 2023 2001 VR 0017/1BIS Aanpassing huisvestingsprincipes uit omzendbrief 
VR 2020/43 betreffende de behandeling van de huisvesting van een entiteit dd. 
20.01.2023).
c) Verbeterpunten worden opgevolgd via de Stuurgroep Verbeteren van de 
werkomgeving, opgericht in de schoot van Het Facilitair Bedrijf.
10. De resultaten werden op diverse fora gebracht namelijk de Strategische Stuurgroep 
Vastgoed, Facilities en Overheidsopdrachten, het Vastgoedforum, het 
Voorzitterscollege en het Facility Klantenforum. Daarnaast werd voor elke entiteit 
een gepersonaliseerd rapport opgemaakt en bezorgd. Individuele respondenten 
krijgen geen feedback omdat de bevraging anoniem verloopt.
11. Momenteel onderzoeken mijn diensten of er dit jaar een nieuwe overheidsopdracht 
om een nieuwe meting uit te voeren wordt geplaatst.
12. Zeer positief. Ik ben tevreden dat de resultaten in stijgende lijn zijn. 
