title: Europees Fonds voor Maritieme Zaken, Visserij & Aquacultuur (EFMZVA) - Eerste oproepen binnen het Belgische programma
thema: Europese instellingen
Landbouw
Visserij
pdf link: https://docs.vlaamsparlement.be/pfile?id=2033542
thema link: https://www.vlaamsparlement.be/parlementaire-documenten/schriftelijke-vragen/1794369
SCHRIFTELIJKE VRAAG
nr. 191
van CATHY COUDYSER
datum: 12 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Europees Fonds voor Maritieme Zaken, Visserij & Aquacultuur (EFMZVA)  -  Eerste 
oproepen binnen het Belgische programma
Het Europees Fonds voor Maritieme Zaken, Visserij & Aquacultuur is één van de vijf 
investeringsfondsen om de economische, sociale en territoriale samenwerking in de 
Europese Unie te versterken. Het heeft als doel om het duurzame gebruik en beheer van 
mariene hulpbronnen te faciliteren, de ontwikkeling van een veerkrachtige blauwe 
economie te bevorderen en internationale samenwerking te stimuleren met het oog op 
gezonde, veilige en duurzaam beheerde oceanen. Het Belgische luik van het fonds kreeg 
in 2022 meer dan 40 miljoen euro toegekend voor de periode 2021-2027. In 
overeenstemming met de intra-Belgische verdeling van de EFMZVA-middelen, beschikt 
Vlaanderen over een Europees budget van 34.769.839 euro. De indiening van het 
programma bij de Europese Commissie houdt een engagement in tot cofinanciering van de 
concrete acties door de Vlaamse overheid, aangezien de Europese cofinanciering op het 
niveau van een specifieke doelstelling maximaal 70% kan bedragen. De Vlaamse 
cofinanciering gebeurt in het kader van het Financieringsinstrument voor de Vlaamse 
Visserij- en Aquacultuursector (FIVA) en is vastgesteld op maximaal 23,9 miljoen euro. 
De Vlaamse doelstellingen worden vertaald in de selectie van de volgende drie Europese 
EFMZVA- prioriteiten: 
- Prioriteit 1: bevordering van duurzame visserij en het herstel en de instandhouding van 
aquatische biologische rijkdommen; budget: 22,3 miljoen euro Europese middelen en 
14,75 miljoen euro Vlaamse cofinanciering = totaal 37,14 miljoen euro. 
- Prioriteit 2: bevordering van duurzame aquacultuuractiviteiten en van verwerking en 
afzet van visserij- en aquacultuurproducten als bijdrage tot de voedselzekerheid in de 
Unie; budget: 10,27 miljoen euro Europese middelen en 8,85 miljoen euro Vlaamse 
cofinanciering = totaal 19,12 miljoen euro. 
- Prioriteit 3: de voorwaarden scheppen voor een duurzame blauwe economie in kust-, 
eiland- en binnenlandgebieden en bevordering van de ontwikkeling van visserij- en 
aquacultuurgemeenschappen; budget: 2,1 miljoen euro Europese middelen en 900.000 
euro Vlaamse cofinanciering = totaal 3 miljoen euro. 
De eerste oproepen voor projecten die een steunaanvraag willen doen voor de periode 
2021-2027 begonnen afgelopen najaar. drie ervan zijn al afgelopen, de laatste loopt nog 
tot 31 januari van dit jaar. 
De volgende oproepen werden gelanceerd: 
Oproep voor projecten inzake het bevorderen van investeringen in kwalitatieve en 
duurzame verwerking van aquatische producten.
- maximaal beschikbaar budget: 1.000.000 euro;
- indieningsperiode: 15 september 2023 – 15 oktober 2023;
- past binnen prioriteit 2.
Oproep voor projecten inzake het toegepast onderzoek en innovatie in de 
aquacultuursector.
- maximaal beschikbaar budget: 1.000.000 euro;
- indieningsperiode: 15 september 2023 - 15 november 2023;
- past binnen prioriteit 2.
Oproep voor een strategie voor kust-gebonden vanuit de gemeenschap geleide lokale 
ontwikkeling
- maximaal beschikbare budget ter financiering van de voorbereidingskosten per strategie: 
75.000 euro.
- indieningsperiode: 1 oktober 2023 - 15 december 2023
- past binnen prioriteit 3.
Oproep voor projecten inzake bescherming en herstel van het mariene milieu en de 
biodiversiteit
- maximaal beschikbaar budget: 450.000 euro;
- indieningsperiode: 1 november 2023 - 31 januari 2024;
- past binnen prioriteit 1.
1. Kan de minister per oproep een overzicht geven van de aanvragen met korte 
omschrijving van de aanvraag en het doel, de betrokken partners of indieners, en de 
timing?
2. Welke van de projecten zijn ontvankelijk of niet? En wat is de reden van niet-
ontvankelijkheid? 
3. Welke projecten zijn ondertussen goedgekeurd? Welke nog niet en tegen wanneer mag 
de definitieve beoordeling verwacht worden? 
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 191 van 12 januari 2024
van CATHY COUDYSER
Er waren 7 geselecteerde projecten in het kader van de oproep inzake het bevorderen van 
investeringen in kwalitatieve en duurzame verwerking van aquatische producten. 
Twee projecten met de laagste score op de selectiecriteria werden niet geselecteerd 
omwille van die scores en de uitputting van het voorziene budget.
Eén project was onontvankelijk omwille van de voorziene verwerking van ondermaatse vis, 
terwijl ondermaatse vis niet voor menselijke consumptie mag verwerkt worden.
De betoelaagde investeringen hebben volgend doel:
1) lokaal aangevoerde en gekweekte aquatische producten verwerken en de kwaliteit 
ervan verhogen door productieve investeringen;
2) de nevenstromen afkomstig van duurzaam geëxploiteerde aquatische bronnen 
valoriseren;
3) de energie-efficiëntie of de aanpassing naar hernieuwbare energiebronnen verhogen;
4) milieuvervuiling en –verontreiniging voorkomen;
5) water efficiënter gebruiken en de afvalwaterkwaliteit verbeteren;
6) de gezondheid, de veiligheid, de hygiëne en werkomstandigheden van werknemers 
verbeteren.
De uitvoeringstermijn van de investeringsprojecten loopt tot 31 december 2025.
Er waren 8 ingediende aanvragen in het kader van de oproep voor projecten inzake het 
toegepast onderzoek en innovatie in de aquacultuursector. 
De binnen deze oproep ingediende aanvragen zullen voorafgaand aan de beoordeling door 
het beoordelingscomité ter advisering worden voorgelegd aan de adviescommissie voor 
aquacultuur. 
De definitieve goedkeuring is de eerste jaarhelft voorzien.
Naar aanleiding van de oproep voor een strategie voor kust-gebonden vanuit de 
gemeenschap geleide lokale ontwikkeling is één aanvraag ingediend door de Provincie 
West-Vlaanderen (Opmaak lokale ontwikkelingsstrategie CLLD_2023). De aanvraag is door 
het beoordelingscomité geselecteerd op 18 december 2023 en de toekenning van de FIVA 
en EFMZVA-steun is voorzien in het eerste kwartaal 2024.
Wat de oproep voor projecten inzake bescherming en herstel van het mariene milieu en de 
biodiversiteit betreft, is de oproep nog lopende.
