title: Collectie Middelheimmuseum - Gewijzigde presentatie
thema: Cultuur
pdf link: https://docs.vlaamsparlement.be/pfile?id=2034997
thema link: https://www.vlaamsparlement.be/parlementaire-documenten/schriftelijke-vragen/1796341
SCHRIFTELIJKE VRAAG
nr. 113
van FILIP BRUSSELMANS
datum: 19 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Collectie Middelheimmuseum  -  Gewijzigde presentatie
Het Middelheimmuseum is al decennialang een vaste waarde in het Vlaamse museale 
landschap, en dat is niet meer dan terecht. Zo heeft het in zijn collectie bijvoorbeeld 25 
kunstwerken die als Topstukken zijn erkend. Daarmee beschermt de Vlaamse overheid 
uniek cultureel erfgoed dat ze beschouwt als zeldzaam en onmisbaar.
In 2023 en wellicht ook nog een stukje in 2024 kregen en krijgen 224 kunstwerken een 
nieuwe plek in het kunstpark en het openluchtdepot. Blijkbaar zijn een aantal beelden wél 
misbaar, want ze verdwenen met stille trom achter de coulissen of werden verbannen naar 
het openluchtdepot, een desolate kale plek aan de rand van het museum. Het viel heel wat 
bezoekers van het museum daarbij op dat het heel vaak naakten betreft. Meer specifiek 
gaat het om de Venus Victrix (Renoir), Dansende Vrouw met Kind (Bernard), In de zon 
(Jespers), Grote Zittende (Georg Kolbe, 1929), Niobe (Georges Grard, 1947), Passo di 
danza (Giacomo Manzù, 1950), De Worstelaar (Greco), Heracles boogschutter (E.-A. 
Bourdelle, 1909), Heroïsch torso (Marcello Mascherini, 1952) of de prachtige Grote 
Badende (Wieland Förster, 1971), die nochtans op een ‘doordachte plaats’ naast de vijver 
stond. 
Ook kunstwerken met religieuze connotaties blijken inmiddels voor de bijl of in visuele 
ballingschap te zijn gegaan. Dit lot trof onder meer Profeet (Gargallo), San Francesco 
(Mascherini) en De Kardinaal (Giacomo Manzu, 1952).
1. Is de minister op de hoogte van die toch wel opvallende ingreep op de collectie van 
het Middelheimmuseum? 
2. Op de webstek van het museum wordt gestipuleerd dat deze nieuwe presentatie van 
de collectie zich “opdrong” omdat “musea vandaag een heel andere betekenis en rol 
hebben in de samenleving”. Het museum dient “zijn maatschappelijke rol op te nemen. 
(…) Duurzaam samenleven in diversiteit is daarbij een prioriteit in het bijzonder met 
mensen van verschillende culturele, sociale en economische achtergrond”. Dat lijkt mij 
logisch, maar het wordt wel wat anders wanneer men sommige van die criteria zou 
gaan gebruiken om een aanbod à la tête du client te creëren waarbij niet langer 
maatschappelijke, educatieve, artistieke of esthetische kwaliteit als maatstaf voor het 
museale aanbod zouden dienen maar de mogelijke gevoeligheden van bezoekers met 
een diverse culturele achtergrond de toetssteen wordt. Blijkbaar gaat het - doelbewust 
- die richting uit in het Middelheim en is de ooit zo hoog in het vaandel gedragen en 
met verve en kunde uitgebouwde diversiteit in het collectionele aanbod niet langer aan 
de orde. 
Daarom had ik graag van de minister vernomen of hij mijn mening deelt dat dit een 
kwalijke evolutie is want klaarblijkelijk neigend naar zelfcensuur.
3. Heeft de minister die toch wel zorgwekkende evolutie intussen al aangekaart bij de 
leiding van het museum? Zo ja, met welk resultaat? Zo niet, waarom niet? 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 113 van 19 januari 2024
van FILIP BRUSSELMANS
De informatie waar deze vraag op gebaseerd is komt uit een online artikel van 
Doorbraak. Het artikel in kwestie bevatte echter heel wat fouten en onjuistheden. 
Verschillende werken die in het artikel – en uw vraag – vernoemd zijn, werden niet 
weggehaald, maar kregen een andere plaats in het museum. Het is ook volkomen 
normaal dat een museum periodiek haar collectieopstelling wijzigt. Een aantal van de 
vernoemde werken hebben in het verleden ook al op andere plekken in het museum 
gestaan.
Het klopt niet dat de meeste naakten naar het depot zouden verbannen zijn. 
Verschillende werken die in uw vraag vernoemd worden kregen een prominente plaats in 
de nieuwe opstelling. Dat is bijvoorbeeld het geval voor De Worstelaars (Greco), Heracles 
boogschutter (E.-A. Bourdelle, 1909) en Profeet (Gargallo).
Het werk De Kardinaal van Manzù is verder niet afwezig omdat religieuze werken 
geweerd zouden worden, maar omdat het werk op de Topstukkententoonstelling in het 
MAS staat, net als het koningspaar van Henry Moore. Na afloop van de 
Topstukkententoonstelling zullen beide topstukken opnieuw een prominente plek krijgen 
in de opstelling van het museum.
Ik kan u trouwens ten zeerste aanraden om ook een bezoek te brengen aan de 
Topstukkententoonstelling. 
Vanuit de stad Antwerpen is er gereageerd op dit - toch wel - journalistiek bedenkelijk 
artikel. Na de reactie van de stad is het artikel offline gehaald. 
1. Ik ben op de hoogte dat het Middelheimmuseum momenteel met een grootschalige 
vernieuwing bezig is van de vaste presentatie. De meeste musea zijn dan gesloten. 
Het Middelheim heeft de keuze gemaakt om toch open te blijven. 
De werken die aan de gang zijn geven soms wat een rommelige indruk van het 
museum en park, maar ik vind het zeer positief dat het museum de keuze heeft 
gemaakt om ook tijdens deze periode haar publieksfunctie verder op te nemen. 
2. Het museum voert een autonoom beleid binnen de contouren van het beleidsplan dat 
is goedgekeurd door het bestuursorgaan en de inrichtende macht, de stad Antwerpen. 
Als minister van Cultuur is het sowieso niet mijn taak om tussen te komen in het 
artistieke beleid van een museum.
Ik kan wel meegeven dat ik overtuigd ben dat een museum zijn maatschappelijke rol 
moet opnemen, en dat het Middelheimmuseum dat hier ook doet. In mijn strategische 
visienota Cultureel Erfgoed geef ik aan dat het erfgoed voor iedereen is. Musea 
moeten inzetten op een breed bereik en het betrekken van de bevolking. Ik vind het 
bijzonder belangrijk dat cultureel-erfgoedorganisaties hun maatschappelijke taak ten 
volle kunnen opnemen: het cultureel erfgoed is onze gemeenschappelijke erfenis, we 
moeten de hele samenleving hierbij betrekken. Steeds meer is er daarbij aandacht 
voor meerstemmigheid: het aan bod laten komen van verschillende standpunten en 
rekening houden met uiteenlopende perspectieven en interpretaties. Hetzelfde erfgoed 
kan voor verschillende ogen immers uiteenlopende betekenissen hebben.
3. Op dit ogenblik is er naar mijn mening geen sprake van een zorgwekkende evolutie. 
In tegendeel, wat mij hier vooral zorgwekkend lijkt is dat dergelijke artikels van een 
bedenkelijk allooi foute informatie verspreiden over een goed werkend museum dat 
haar maatschappelijke rol opneemt.
