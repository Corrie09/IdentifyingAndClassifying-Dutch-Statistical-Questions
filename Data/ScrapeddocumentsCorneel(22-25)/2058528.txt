title: Vetweydesite Opwijk - Plannen voor sportinfrastructuur
thema: Natuur en Milieu
Ruimtelijke ordening
Sport
pdf link: https://docs.vlaamsparlement.be/pfile?id=2058528
thema link: https://www.vlaamsparlement.be/parlementaire-documenten/schriftelijke-vragen/1817751
SCHRIFTELIJKE VRAAG
nr. 483
van INEZ DE CONINCK
datum: 29 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vetweydesite Opwijk  -  Plannen voor sportinfrastructuur
De gemeente Opwijk wenst een nieuwe sportinfrastructuur te bouwen op de Vetweydesite.
Zoals bleek uit de Pano-reportage, is verder technisch onderzoek vereist om de precieze 
locatie te bepalen waar dat het best kan gebeuren. Er is een ruimtelijk uitvoeringsplan 
(RUP) opgesteld. De gronden zijn voormalig stortgebied. Bovendien zijn de gronden nat 
vanwege bronnen, veen, en liggen ze deels in een overstroombaar gebied. In 2022 kreeg 
het bureau Sweco de opdracht om zowel een masterplan voor het bronnengebied als voor 
de Vetweyde zelf uit te werken. In zijn rapport concludeerde Sweco dat het gebied het best 
integraal zou worden beschermd. Hoogstens zou er ruimte zijn voor een sporthal/parking 
in het noordelijke deel, in de buurt van de twee woningen langs de Droeshoutstraat. 
Die conclusie werd getrokken op basis van het aanwezige bronnengebied, de bekende 
vervuiling, de nieuwe overstromingskaarten, geotechnische onderzoeken enzovoort. De 
opdracht aan Sweco werd stopgezet in juni 2023 door een fundamenteel verschil in visie 
tussen het gemeentebestuur en Sweco. De gemeente heeft een ‘vlekkenplan’ goedgekeurd 
tijdens de gemeenteraad van 21 november 2023, dat dient als basis voor de ontwikkeling 
van het gebied tot een sportcluster. Daarbij komt de Vetweyde langs Diepenbroek opnieuw 
in beeld. Gezien de aanwezigheid van stort, waterbronnen en ander water, moeten verdere 
maatregelen worden overwogen.
1. Acht de minister het aangewezen om de site Vetweyde aan te snijden en te bebouwen 
in functie van sport en recreatie?
2. Is de inplanting langs Diepenbroek volgens het goedgekeurde vlekkenplan haalbaar en 
vergunbaar volgens de minister?
3. Overweegt de minister om de site eventueel als een watergevoelig openruimtegebied 
(WORG) te behandelen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 483 van 29 maart 2024
van INEZ DE CONINCK
1. De terreinen van de site Vetweyde die volgens het ruimtelijk uitvoeringsplan (RUP) 
Nanove bestemd zijn als zone voor sport en recreatie zijn gedeeltelijk in een pluviaal 
overstromingsgevoelig gebied gelegen. Het betreft voornamelijk het noordelijk en 
westelijk gelegen gedeelte van het betrokken gebied, palend aan de Groenstraat en 
Diepenbroek. Het komt de vergunningverlenende overheid toe om in de zogenaamde 
'waterparagraaf' in een vergunningsbeslissing op een gemotiveerde wijze te 
beschrijven of er schade aan het watersysteem zou kunnen ontstaan door het project. 
Anderzijds moet de ‘waterparagraaf’ ook beschrijven hoe het project inspeelt op de 
waterproblematiek en of bij het project op voldoende wijze rekening wordt gehouden 
met mogelijke overstromingen. Indien de vergunningverlenende overheid schadelijke 
effecten verwacht, dan dient zij voorwaarden te koppelen aan de vergunning om die 
effecten te vermijden, beperken, herstellen of compenseren. Als er – in uitzonderlijke 
gevallen – geen aanvaardbaar alternatief of geen remediëring mogelijk is, dan zal de 
vergunning geweigerd moeten worden. Een van de aspecten waarmee volgens de 
stedenbouwkundige voorschriften van het RUP trouwens rekening gehouden moet 
worden, is de impact op het natuurlijke watersysteem. De aansnijding en bebouwing 
van de site Vetweyde zal enkel mogelijk zijn indien voldoende zekerheid kan worden 
geboden dat geen schadelijk effecten aan het watersysteem worden gecreëerd. 
2. Zoals ik in mijn antwoord op de vorige deelvraag heb aangegeven, komt het de 
vergunningverlenende overheid toe om te onderzoeken of er schade aan het 
watersysteem zou kunnen ontstaan door het project. Ook een inplanting buiten het 
gedeelte van de site dat op de overstromingskaart als overstromingsgevoelig gebied is 
aangeduid, moet worden onderworpen aan de watertoets. Indien uit de watertoets 
blijkt dat een inplanting langs Diepenbroek schade aan het watersysteem zal bezorgen 
die niet remedieerbaar is, dan is ook een inplanting daar niet vergunbaar.
Op dit punt verwijs ik ook naar de voorschriften van het bestaand gemeentelijk RUP 
dat expliciet verbiedt om te bouwen op de meest watergevoelige delen van het gebied. 
Het blijkt dat de gemeente een studiebureau heeft aangesteld om een masterplan te 
maken voor het ganse recreatiegebied, waarbij rekening moest gehouden worden met 
het wateraspect, de natuurwaarden van de stroken langs de beek en met de 
aanwezigheid van een gemeentelijk stort onder het gebied. De conclusie was dat best 
niet zou gebouwd worden ter hoogte van de straat Diepenbroek, maar wel op de hogere 
delen in het noordoosten van het gebied, dichter tegen de kern en de bebouwing. Dit 
bevestigt de bepalingen in het gemeentelijk RUP.
3. De aanduiding van de watergevoelige openruimtegebieden (WORG’s) die momenteel in 
procedure zijn, is een doorvertaling van de destijds aangeduide signaalgebieden. De 
Vetweydesite was niet opgenomen in signaalgebied. Het decreet laat de mogelijkheid 
om in de toekomst bijkomende gebieden als WORG aan te duiden.
