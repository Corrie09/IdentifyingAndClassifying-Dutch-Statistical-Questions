title: Opvangcentra voor vogels en wilde dieren - West-Vlaanderen
thema: Natuur en Milieu
pdf link: https://docs.vlaamsparlement.be/pfile?id=2009085
thema link: https://www.vlaamsparlement.be/parlementaire-documenten/schriftelijke-vragen/1773397
SCHRIFTELIJKE VRAAG
nr. 71
van BRECHT WARNEZ
datum: 19 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Opvangcentra voor vogels en wilde dieren  -  West-Vlaanderen
Vlaanderen telt verscheidene opvangcentra voor vogels en wilde dieren die ressorteren 
onder Vogelbescherming Vlaanderen. Dergelijke opvangcentra zorgen voor de deskundige 
opvang, verzorging en revalidatie van hulpbehoevende in het wild levende vogels en 
andere wilde dieren.
Elk erkend vogelopvangcentrum (VOC) kan aanspraak maken op werkingssubsidies van de 
Vlaamse overheid. Die kunnen onder bepaalde voorwaarden overeenkomstig artikel 38, 
§2, Soortenbesluit van 15 mei 2009, verhoogd worden. Het betreft onder andere het 
aanbieden van educatieve, sensibiliserende en informatieve werking voor schoolklassen en 
andere groepen.
In de vergadering van de Commissie voor Leefmilieu, Natuur, Ruimtelijke Ordening en 
Energie van 11 mei 2021 heeft de minister haar bezorgdheid geuit over de toenemende 
druk op VOC’s. Het Soortenbesluit van 15 mei 2009 en de daarin opgenomen 
subsidieregeling voor VOC’s is immers niet meer afgestemd op de groei en de 
professionalisering van VOC’s. Mede daarom werd een herziening van het Soortenbesluit 
aangekondigd. 
Graag alle data in Excel.
1. Graag een update van het overzicht van de Vlaamse VOC’s per provincie met 
vermelding van het jaarlijkse budget per VOC voor de afgelopen vijf jaar. 
2. Hoeveel dieren werden het afgelopen jaar opgevangen in West-Vlaamse VOC’s? Hoe 
evalueert de minister de cijfers in vergelijking met vorig jaar?
3. Heeft de minister zicht op de subsidiebudgetten die de verschillende West-
Vlaamse VOC’s in 2023 en 2024 zullen ontvangen? Zo ja, graag een overzicht van de 
budgetten per West-Vlaams VOC. 
4. Hoeveel vrijwilligers zijn op het moment van antwoord ingeschreven bij de West-
Vlaamse VOC’s? Hoe evalueert de minister de cijfers in vergelijking met vorig jaar?
5. Kan de minister duiden hoe het vrijwilligersbeleid bij de West-Vlaamse VOC’s 
georganiseerd wordt wat betreft de taken, begeleiding en eventuele vergoeding van 
de vrijwilligers?
6. Hoe evalueert de minister het vrijwilligersbeleid dat door de West-Vlaamse VOC’s 
wordt gevoerd? 
7. Hoe evalueert de minister de huidige druk op de werking van de Vlaamse VOC’s? In 
de zomer was er melding van een grote toestroom door de hitte. Ziet de minister nood 
aan bijsturing, gezien de nieuwe omstandigheden?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 71 van 19 oktober 2023
van BRECHT WARNEZ
1. Een overzicht van de VOC’s per provincie met vermelding van het budget voor de 
afgelopen vijf jaar gaat als bijlage.
2. In 2022 heeft het VOC Beernem 4.321 wilde dieren opgevangen; het VOC Oostende 
zorgde voor 5.375 dieren. 
3. VOC Oostende en Beernem ontvangen voor 2023 elk 80.250,90 euro, waarvan 
70.161,50 euro volgens het soortenbesluit en een aandeel van 10.089,40 euro voor de 
subsidies van de Nationale Loterij. Het budget voor 2024 is nog niet goedgekeurd.
4. Het Agentschap voor Natuur en Bos (ANB) beschikt niet over het exacte aantal 
vrijwilligers dat actief is bij de VOC’s. De personeelssubsidie is beperkt tot 30 actieve 
vrijwilligers. Beiden hebben voor dit aantal bewijsstukken aangeleverd. Het gaat dus 
minstens om 30 vrijwilligers, maar mogelijks zijn het er meer.
5. Ik verwijs hiervoor naar mijn antwoord op uw schriftelijke vraag nr. 1358 van 15 
september 2021. 
6. De inzet van de vele vrijwilligers is belangrijk voor de goede en vlotte werking van het 
VOC.
7. Ik ben me bewust van de druk waarmee de VOC’s deze zomer geconfronteerd werden 
ten gevolge de uitzonderlijk warme periode. Mijn administratie bekijkt in overleg met 
de sector hoe we aan deze problematiek tegemoet kunnen komen.
BIJLAGE
Overzicht VOC’s per provincie met vermelding van het budget voor de afgelopen vijf jaar
