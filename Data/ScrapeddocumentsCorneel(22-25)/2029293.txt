title: Energiebesparende investeringen in zwembaden - Subsidiëring (2)
thema: Sport
pdf link: https://docs.vlaamsparlement.be/pfile?id=2029293
thema link: https://www.vlaamsparlement.be/parlementaire-documenten/schriftelijke-vragen/1791421
SCHRIFTELIJKE VRAAG
nr. 211
van BRECHT WARNEZ
datum: 21 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Energiebesparende investeringen in zwembaden  -  Subsidiëring (2)
Veel gemeenten voorzien in een zwembad. Zwembaden bieden dan ook tal van voordelen. 
Zwemmen is niet enkel een levensreddende vaardigheid die volgens de eindtermen door 
scholen verplicht moet worden aangeleerd, het is ook een populaire vrijetijdsbesteding 
zowel in clubverband als individueel. Bovendien is zwemmen een uitstekende vorm van 
lichaamsbeweging die de hele gezondheid ten goede komt. Ook zorgen zwembaden voor 
sociale interactie en gemeenschapsvorming.
Helaas sluiten steeds meer stedelijke en gemeentelijke zwembaden door de hoge kosten 
die eraan verbonden zijn. Tussen 2004 en 2022 daalde het aantal zwembaden in 
Vlaanderen van 378 naar 292. Dat is een daling van maar liefst 23%. In bijna één op de 
drie gemeenten ging het zwembad dus dicht.
Om te vermijden dat nog meer zwembaden gedwongen moeten sluiten, besloot de Vlaamse 
Regering op 7 juli 2023 negen miljoen euro vrij te maken voor een eenmalige subsidie die 
de kosten verbonden aan investeringen in energiebesparende en duurzame maatregelen 
moet dekken om op die manier de exploitatiekosten te verlagen. Eigenaars en exploitanten 
van zwembaden konden tot en met 16 oktober 2023 een subsidieaanvraag indienen. Om 
in aanmerking te komen voor de subsidie gelden evenwel minimale investeringskosten 
voor de energiebesparende investeringen van 100.000 euro, exclusief btw.
Uit het antwoord op mijn schriftelijke vraag nr. 126 van 23 november 2023 blijkt dat er in 
totaal 31 aanvragen werden ontvangen.
Graag alle data in Excel beschikbaar stellen.
1. Hoe evalueert de minister het aantal aanvragen? Indien de minister meer aanvragen 
had verwacht, graag de redenen waarom er volgens hem minder zijn.
2. Wat betreft de geselecteerde projecten: graag een overzicht per provincie van de 
geselecteerde projecten, met een inhoudelijke toelichting per project.
3. Kan de minister aangeven wat de redenen van niet-selectie van subsidieaanvragen 
zijn?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 211 van 21 december 2023
van BRECHT WARNEZ
1. Ik verwijs hierbij graag naar het eerdere antwoord op schriftelijke vraag 126. Met 31 
subsidieaanvragen, 28 gesubsidieerde projecten, een totaalbedrag van 17.895.192 euro 
aan subsidies en een totale CO2-besparing van 3.650,095 ton beschouw ik de oproep 
als zeer geslaagd.  
2. Zie bijgevoegde Excel. 
3. Er werden slechts 3 subsidieaanvragen niet weerhouden omdat ze helaas niet voldeden 
aan de voorwaarden die duidelijk bepaald zijn in het subsidiereglement. Hieronder een 
opsomming met bijhorende motivering van niet-selectie:
a.Hamme: de aanvraag had betrekking op een openluchtzwembad. Het complex had 
geen indoor zwembad. 
b.Kuurne (Farys): de energiebesparende maatregelen bereikten geen minimale 
investeringswaarde van 100.000 euro excl. BTW. 
c.Ninove (Sportoase): de investering die voorwerp is van de subsidieaanvraag zat 
ook al vervat in een subsidieaanvraag die werd aangevraagd via het decreet voor 
ondersteuning van bovenlokale sportinfrastructuur. Het subsidiereglement schrijft 
voor dat dezelfde werken niet twee keer kunnen worden gesubsidieerd via Sport 
Vlaanderen. Het overige deel bestond uit investeringen in recreatieve elementen, wat 
conform het subsidiereglement niet subsidieerbaar is.
BIJLAGE
Overzicht geselecteerde projecten per provincie
