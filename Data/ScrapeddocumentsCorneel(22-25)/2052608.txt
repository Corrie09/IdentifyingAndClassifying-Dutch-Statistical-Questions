title: Lokale besturen - Planlast
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2052608
thema link: https://www.vlaamsparlement.be/parlementaire-documenten/schriftelijke-vragen/1811371
SCHRIFTELIJKE VRAAG
nr. 162
van KOEN VAN DEN HEUVEL
datum: 8 maart 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen  -  Planlast
Lokale besturen zijn belangrijke partners bij het uitvoeren en uitwerken van het Vlaamse 
beleid. Verschillende taken, functies, opdrachten en bevragingen worden op vraag van de 
hogere overheden opgenomen door de lokale besturen. Daarbij is er ook een veelheid aan 
systemen. Daardoor neemt de zogenaamde planlast bij de lokale administratie toe.
Afhankelijk van de soort vraag, tool of systeem is er telkens een aparte toegang, waardoor 
het voor sommige lokale besturen moeilijk is het overzicht te bewaren. In een moderne 
digitale samenleving zou de Vlaamse overheid kunnen opteren voor één uniek loket. Het 
loket voor lokale besturen werd uitgebouwd, dat zou verder uitgebreid kunnen worden.
1. Op 8 juli 2022 werd de digitale dienstverleningsstrategie goedgekeurd. 
Hoe is de minister daarmee verder aan de slag gegaan om het contact tussen de lokale 
overheden en de Vlaamse overheid verder te stroomlijnen? 
2. Welke concrete doelstelling en timing heeft de minister daarbij voor ogen?
3. Hoeveel lokale besturen maken actief gebruik van het loket voor lokale besturen? Zijn 
er bepaalde functionaliteiten die minder bekend zijn? Hoe worden alle functionaliteiten 
bekendgemaakt? 
4. Is er al een evaluatie gebeurd van het Planlastendecreet? Zo ja, wanneer? Zo niet, 
plant de minister dat te doen? 
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 162 van 8 maart 2024
van KOEN VAN DEN HEUVEL
1. Ik heb ervoor gezorgd dat het Loket voor Lokale Besturen meegenomen werd binnen 
de Vlaamse digitale dienstverleningsstrategie als één van de vier hoofdloketten voor de 
doelgroep lokale besturen zodat we één unieke toegangspoort kunnen bouwen die de 
digitale diensten van de Vlaamse overheid geïntegreerd aanbiedt aan de lokale 
besturen. 
Vertrekkend vanuit deze dienstverleningsstrategie heb ik aan mijn administratie 
gevraagd om 2 sporen uit te werken.
•Hoe kunnen we de huidige toepassing Loket voor Lokale Besturen omvormen tot 
een slimme en gebruiksvriendelijke toegangspoort? Dit moet er voor zorgen dat 
de besturen minder tijd verliezen met het zoeken naar de juiste dienstverlening 
over verschillende tools/systemen heen. 
•Hoe kunnen we zorgen voor efficiëntere digitale interacties tussen de lokale 
besturen en de Vlaamse overheid door het hergebruik van gekende data en 
vlottere processen? Deze bestuursperiode heb ik verder geïnvesteerd in een 
ecosysteem dat zorgt voor meer interoperabiliteit van lokale data. 
Het traject waarbij we bv. lokale besluiten en besluitinformatie rechtstreeks van bij de 
lokale besturen halen voor hergebruik door o.a. verschillende overheidsinstanties toont 
aan dat we dit op een efficiënte manier kunnen organiseren en manuele handelingen 
via verschillende tools/systemen niet meer nodig zijn of beperkt kunnen worden.
Dit past ook in het advies van de Sociaal-Economische Raad van Vlaanderen (SERV) 
van 25 oktober 2023. Samen met minister Jan Jambon wil ik onderzoeken hoe we het 
LBLOD-programma kunnen uitbreiden naar nog meer lokale en Vlaamse regelgeving, 
en hoe machineleesbare regelgeving gemakkelijker kan teruggevonden en hergebruikt 
worden door derden. 
Ik ben ervan overtuigd dat we hier – samen – verdere stappen moeten in zetten zodat 
we dit verder kunnen uitrollen naar andere digitale interacties. 
2. In 2023 heb ik mijn administratie op verschillende manieren laten onderzoeken wat de 
noden zijn van de lokale besturen binnen dit verhaal. Vanuit deze bevindingen is bepaald 
welke functionaliteiten we in het toekomstig Loket voor Lokale Besturen willen 
ontwikkelen. Concreet gaat het over volgende toekomstige functionaliteiten:
•We tonen hen een slim overzicht van alle digitale dienstverlening.
•We geven hen een overzicht van hun lopende en historische dossiers.
•We geven hen een overzicht van de gegevens die de overheid over het bestuur 
heeft.
•We geven hen een overzicht van formele communicaties en berichtgeving.
•We zorgen ervoor dat gebruikers vanuit het Loket genotificeerd kunnen worden.
•We voorzien in een vlotte doorverwijzing van onze gebruikers.
Vandaag werkt men richting een eerste ontwerp van de 2 bovenste functionaliteiten 
waarbij er trajecten zijn opgestart om te koppelen met bestaande Vlaamse digitale 
bouwstenen. Inhoudelijk wordt gefocust op dienstverlening rond subsidiërings-
processen zodat we binnen dit project de ambitie van een portaal voor lokale subsidies 
kunnen realiseren. Ik verwijs hierbij ook naar het antwoord van mijn voorganger op uw 
vraag om uitleg (VOU nr. 108) in de Commissie voor Binnenlands Bestuur, Gelijke 
Kansen en Inburgering op 10 oktober 2023.
Een specifieke timing en roadmap is er nog niet. Het zal belangrijk zijn dat een volgende 
Vlaamse Regering voldoende structurele middelen voorziet voor de verdere uitbouw en 
ontwikkeling van de 4 hoofdloketten binnen de Vlaamse dienstverleningsstrategie, dus 
ook voor dit Loket voor Lokale Besturen en dat verticaal bevoegde Vlaamse entiteiten 
mee instappen door hun inhoud via de hoofdloketten te ontsluiten.
Ook rond efficiënter maken van de digitale interacties tussen de lokale besturen en de 
Vlaamse overheid zal mijn administratie verder werken door het ecosysteem dat zorgt 
voor meer interoperabiliteit van lokale data uit te breiden.
3. Het Loket voor Lokale Besturen voorziet eerst en vooral in een gestroomlijnde digitale 
communicatie tussen lokale besturen en het Agentschap Binnenlands Bestuur. 
Daarnaast gebruiken lokale besturen het Loket als toegang tot specifieke applicaties 
zoals het bijhouden van hun mandaten of het beheren van hun lokale producten en 
diensten. De toekomstige functionaliteiten voor het hoofdloket als unieke toegangspoort 
tot de digitale diensten van de hele Vlaamse overheid werden nog niet 
geïmplementeerd.
Iedere applicatie behelst een specifieke interbestuurlijke procedure of juridische 
verplichting. Communicatie rond en bekendmaking van deze applicaties gebeurt dan 
ook vanuit dat oogpunt. Bv. wanneer er een nieuwe subsidieoproep is, wordt hierbij 
vermeld in welke applicatie ze dit moeten aanvragen.
De tabellen in de bijlagen tonen het aantal aangesloten lokale besturen per type bestuur 
(met een totaal van 1.396 besturen) en het aantal gebruikers per module/applicatie 
(met een totaal van 11.009 gebruikers).
4. Er is nog geen formele evaluatie van het zogenaamde Planlastendecreet opgemaakt. In 
het kader van de voorbereiding van de volgende regeerperiode houdt het Agentschap 
Binnenlands Bestuur debatten met belanghebbenden over verschillende topics inzake 
binnenlands bestuur. Eén debat gaat over de financiering van de lokale besturen, met 
voorname aandacht voor de plaats van het Planlastendecreet hierin. Het resultaat van 
deze debatten zal door het agentschap worden gepubliceerd op zijn website.
BIJLAGEN
1.Overzicht van het aantal aangesloten lokale besturen per type bestuur
2.Overzicht van het aantal gebruikers per module/applicatie
