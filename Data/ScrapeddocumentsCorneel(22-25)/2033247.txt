title: Behandeling personen met eetstoornissen - Invloed sociale media
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2033247
thema link: https://www.vlaamsparlement.be/parlementaire-documenten/schriftelijke-vragen/1793395
SCHRIFTELIJKE VRAAG
nr. 185
van KOEN DANIËLS
datum: 11 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Behandeling personen met eetstoornissen  -  Invloed sociale media
Sociale media zijn niet meer weg te denken uit het leven van jongeren. Dat de 
berichtgeving op sociale media een invloed heeft op personen is een understatement. De 
beelden van het ‘perfecte’ leven kunnen jongeren doen twijfelen over hun eigen leven of 
het gevoel doen krijgen dat ze het minder goed hebben. Nu blijkt dat die sociale media 
ook een duidelijke invloed hebben op de behandeling van patiënten met een eetstoornis.
Tijdens de behandeling van een eetstoornis is het probleem minder merkbaar. De sessies 
verlopen zoals gepland en de jongeren worden begeleid. Het is wanneer de jongeren 
opnieuw thuis of bij een opname in hun kamer komen en de gsm nemen dat het misgaat. 
Ze zien filmpjes op Tiktok, foto’s op Facebook, Instagram… Ook behandelende artsen zien 
de problematiek van sociale media.
An Vandeputte van Eetexpert, het Vlaams kenniscentrum voor eet- en gewichtsproblemen, 
erkent die problematiek. Ze stelt dat in een bepaalde fase van de ziekte een patiënt nog 
meer ontvankelijk is voor berichten die eetstoornissen aanmoedigen. Vandeputte 
benadrukt dat het bannen van smartphones geen structurele oplossing is, maar dat 
jongeren met eetstoornissen vooral moeten leren omgaan met die beelden en moeten leren 
inzien hoe die sociale media werken.
Om die kadering aan jongeren te kunnen geven, werkt Eetexpert aan een nieuwe module 
voor hulpverleners van jongeren met eetstoornissen. Bijkomend wordt er 
ondersteuningsmateriaal ontwikkeld voor jongeren, hun ouders en leerkrachten.
Ook de sociale media hebben een verantwoordelijkheid. De Europese Unie werkt daarom 
aan de Digital Services Act om alle illegale en schadelijke inhouden aan te pakken.
1. Wanneer zal die module voor hulpverleners en het bijhoudend 
ondersteuningsmateriaal beschikbaar zijn?
2. Welke focus zal gegeven worden aan die module? Op welke manier zal men tewerk 
gaan om de sociale media te kaderen binnen een behandeling met betrekking tot 
leerstoornissen?
3. In welke mate sluit die nieuwe module aan bij de gezondheidsdoelstelling ‘de Vlaming 
leeft gezonder in 2025’.
4. In welke mate wordt de minister betrokken of op de hoogte gehouden van de 
ontwikkeling van de Digital Services Act van de Europese Unie waaraan gewerkt wordt? 
Heeft zij een stem in de aanpak van thema’s die verband houden met het 
welzijnsdomein?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN  
ANTWOORD
op vraag nr. 185 van 11 januari 2024 
van KOEN DANIËLS
1-3.De preventie van eet- en gewichtsproblemen is een flankerend thema bij de 
gezondheidsdoelstelling ‘De Vlaming leeft gezonder in 2025’. Het preventief 
gezondheidsbeleid focust hierbij op gezondheidsbevordering: we zetten in op factoren 
die jongeren versterken en hen weerbaar maken, eerder dan hen ‘te beschermen 
tegen’ bepaalde fenomenen. 
Met de nieuwe module voor hulpverleners investeren we in het versterken van 
jongeren via het professionaliseren van hulpverleners rond het thema sociale 
mediagebruik op de vindplaatsen van jongeren. De module is niet exclusief gericht op 
jongeren met eetstoornissen, maar wil alle jongeren versterken ten aanzien van het 
risico op eet- en gewichtsproblemen. 
Deze nieuwe methodiek heeft 3 doelstellingen en bestaat uit 3 delen: Hulpverleners 
krijgen (1) een kennisupdate m.b.t. sociale media en lichaamsbeeld, (2) handvaten en 
concrete vragen voor hun anamnese om met alle jongeren in gesprek te gaan over 
hun sociale mediagebruik en (3) opdrachten voor hun begeleidingstrajecten met 
jongere die zijn vastgelopen in hun sociale mediagebruik. Via tips & tricks leren ze 
jongeren bewuster en gezonder omgaan met sociale media en bijvoorbeeld in te gaan 
tegen de kracht van de algoritmes. 
De ontwikkeling van de module voor hulpverleners ter ondersteuning van jongeren bij 
hun sociale media gebruik zit in de eindfase en is gepland om nog deze winter (ten 
laatste eind februari 2024) te lanceren.  
4. Voor deze vraag heb ik contact opgenomen met mijn collega-minister Benjamin Dalle, 
bevoegd voor Media. De DSA is een Europese verordening die vanaf 17 februari 2024 
van kracht is. Ze legt de verantwoordelijkheid op aan tussenhandeldiensten, zoals 
webhostingdiensten en sociale mediaplatformen. Deze online platformen moeten 
volgens de DSA onder meer:
•Transparanter zijn over hun algoritmes en de manier waarop ze content 
rangschikken;
•Verantwoordelijkheid nemen voor de content die op hun platformen wordt 
geplaatst en de schade die deze content kan veroorzaken;
•Illegale content zoals kinderpornografie, terrorisme en haatzaaiende taal snel 
verwijderen;
•Desinformatie bestrijden en ervoor zorgen dat gebruikers toegang hebben tot 
betrouwbare informatie;
•De privacy van hun gebruikers beschermen en ervoor zorgen dat hun gegevens 
niet worden misbruikt.
De DSA verplicht ook het opzetten van interne klachtenafhandelingssystemen. Vroeger 
kon een platform content verwijderen zonder dat de uploader van de content er iets 
tegen kon inbrengen. De DSA legt daarvoor nu procedures vast en introduceert een 
beroepsmogelijkheid.
Het decreet dat het Mediadecreet wijzigt om het in overeenstemming te brengen met 
de Europese digitale dienstenverordening is bekrachtigd op 24 januari 2024. In dit 
wijzigingsdecreet wordt de Vlaamse Regulator voor de Media als bevoegde autoriteit 
aangeduid om de naleving van de DSA te controleren voor alle tussenhandeldiensten 
die betrekking hebben op omroepactiviteiten. 
