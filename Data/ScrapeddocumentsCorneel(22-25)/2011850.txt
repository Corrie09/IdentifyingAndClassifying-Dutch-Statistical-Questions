title: Agentschap Opgroeien - Gegevensdeling met lokale besturen en kraamklinieken
thema: Gezondheid
Lokale overheden en Binnenlands bestuur
Welzijn en Gezin
pdf link: https://docs.vlaamsparlement.be/pfile?id=2011850
thema link: https://www.vlaamsparlement.be/parlementaire-documenten/schriftelijke-vragen/1775991
SCHRIFTELIJKE VRAAG
nr. 82
van KATJA VERHEYEN
datum: 26 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Agentschap Opgroeien  -  Gegevensdeling met lokale besturen en kraamklinieken
Op 2 februari 2022 werd het voorstel van decreet tot wijziging van het decreet van 30 april 
2004 tot oprichting van het intern verzelfstandigd agentschap met rechtspersoonlijkheid 
Opgroeien regie, wat de gegevensdeling met het OCMW en de samenwerking met de 
kraamklinieken betreft, unaniem door het Vlaams Parlement aangenomen. 
Het voorstel voert een rechtsgrond in voor de gegevensdeling tussen het agentschap 
Opgroeien regie en de lokale besturen, met als doel de toegang van kwetsbare gezinnen 
tot sociale hulp- en dienstverlening te vergroten, en armoede en onderbescherming tegen 
te gaan. Daarnaast voert het een rechtsgrond in voor de gegevensdeling tussen de 
kraamklinieken en het agentschap, zodat de continuïteit van een geïntegreerd zorgtraject 
in de perinatale periode mogelijk wordt gemaakt.
1. Kan de minister het traject om de gegevensdeling effectief op gang te brengen en de 
bekendmaking van het bestaan van die mogelijkheid bij de lokale besturen wat nader 
toelichten?
2. Welke specifieke gegevens worden hun ter beschikking gesteld? 
3. Hoeveel lokale besturen maken vandaag gebruik van de mogelijkheid? Hoe gaat de 
minister de achterblijvers aansporen om er toch gebruik van te maken? 
4. Kan de minister het traject om de gegevensdeling effectief op gang te brengen en de 
bekendmaking van het bestaan van de mogelijkheid bij de kraamklinieken wat nader 
toelichten?
5. Welke specifieke gegevens worden hun ter beschikking gesteld? 
6. Hoeveel kraamklinieken maken vandaag gebruik van de mogelijkheid? Hoe gaat de 
minister de achterblijvers aansporen om er toch gebruik van te maken?
7. Hoe evalueert de minister de uitrol en het uitvoeren van het decreet in zijn globaliteit?
Deze vraag werd gesteld aan de ministers Hilde Crevits (82), Benjamin Dalle (23).
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
GECOÖRDINEERD ANTWOORD
op vraag nr. 82 van 26 oktober 2023
van KATJA VERHEYEN
1. Met de aanpassing van het oprichtingsdecreet van Opgroeien in 2022, met name 
artikel 10/1, kunnen de lokale teamleden van het agentschap identificatiegegevens 
van individuele cliënten delen met het OCMW binnen de contouren van het 
beroepsgeheim en de bepalingen van de privacywetgeving. Zij doen dit met het oog 
op het verhogen van de toegang van kwetsbare gezinnen tot sociale hulp- en 
dienstverlening en op armoede en onderbescherming tegen te gaan. De lokale 
besturen werden vanuit een samenwerking tussen Opgroeien en de VVSG hierover 
geïnformeerd. De lokale teams van Kind en Gezin nemen in dit kader actief contact op 
met het OCMW om hiertoe de noodzakelijke samenwerkingsovereenkomst en protocol 
op te maken. De lokale besturen werden geïnformeerd via nieuwsbrieven van de VVSG 
en via een gezamenlijke webinar VVSG-Opgroeien over deze mogelijkheid. Tenslotte 
werden de lokale besturen ook door de bevoegde Minister voor Welzijn, 
Volksgezondheid en Gezin aangeschreven om hen hierover te informeren.
2. Zowel op de website van de VVSG als deze van Opgroeien staat ondersteunende 
informatie ter beschikking van de lokale besturen. Inzake de af te sluiten 
samenwerkingsovereenkomst en protocol zijn standaarddocumenten beschikbaar. In 
het kader van de gegevensdeling tussen de lokale teams en lokale besturen kunnen 
op basis van de voornoemde decretale bepalingen de identificatiegegevens van het 
gezin waarvoor het OCMW een betekenisvolle rol kan spelen gedeeld worden. Concreet 
gaat het om de voor- en achternaam, het adres, het telefoonnummer en e-mailadres 
van de cliënt.
3. De tool om de stand van zaken hieromtrent op te volgen is in september voorgesteld 
en sinds midden oktober beschikbaar. De intersectorale medewerkers hebben de vraag 
gekregen om tegen eind november de tool in te vullen. Daaruit kunnen we een 
overzicht halen van overeenkomsten die in de pijplijn zitten (en de stand van zaken 
ervan) en de afgesloten overeenkomsten. Tegen eind 2023 zouden we dus in staat 
moeten zijn om een eerste stand van zaken te geven. 
4. Dankzij de decreetsaanpassing verkreeg Opgroeien in 2022 een duidelijke rechtsgrond 
t.a.v. elk ziekenhuis in Vlaanderen met kraamafdeling om bepaalde administratieve 
gegevens over alle geboortes te delen met Opgroeien. 
Naar aanleiding hiervan startten de lokale teamleden van Opgroeien, ondersteund 
vanuit de Vlaamse teams, in 2022 een dialoogronde langs de ziekenhuizen i.f.v. een 
verdere geïntegreerde samenwerking in de perinatale periode tussen ziekenhuizen en 
Opgroeien. Gespreksvoering ter realisatie van bovenstaande gegevensdeling maakt 
deel uit van deze dialoogronde. In aanloop naar de start van de dialoogronde vond in 
het voorjaar van 2022 een webinar plaats t.a.v. de ziekenhuizen. De uitnodiging voor 
deze webinar werd onderschreven en uitgestuurd door Zorgnet-Icuro en verzorgd door 
Opgroeien.
 
Het belang van goede samenwerking tussen het overeenkomstig ziekenhuis en 
Opgroeien wordt als resultaat van de dialoogronde door beiden onderschreven d.m.v. 
het afsluiten van een bijhorende samenwerkingsovereenkomst (incl. m.b.t. 
gegevensdeling). Opgroeien reikt de ziekenhuizen i.f.v. gegevensdeling een 
informatieclausule aan in bijlage bij die overeenkomst. Immers, in het kader van de 
informatieplicht bij de verwerking van persoonsgegevens, informeert het ziekenhuis 
de zwangere vrouwen en pas bevallen moeders over de transmissie van die gegevens. 
Hoewel de overeenkomstige gegevens op verschillende manieren kunnen worden 
gedeeld, dient te worden gestreefd naar een digitale transmissie van de gegevens om 
o.a. foutenlast en belasting van de betrokkenen bij zowel de ziekenhuizen als 
Opgroeien te vermijden. Het verdient aanbeveling deze gegevens rechtstreeks en 
geautomatiseerd digitaal te delen tussen de elektronische patiëntendossiers van de 
ziekenhuizen en het dossiersysteem van Opgroeien. Vanuit de afdeling ICT van 
Opgroeien werd hiertoe samen met inhoudelijk experten een voorstel uitgewerkt van 
hoe de gegevens, bepaald in het decreet, vanuit de ziekenhuizen digitaal kunnen 
aangeleverd worden aan Opgroeien. Een testfase met 2 leveranciers van elektronische 
patiëntendossiers van ziekenhuizen verloopt gunstig. 
5. In het belang van de continuïteit van een geïntegreerd zorgtraject in de perinatale 
periode en om het agentschap toe te laten aan elk gezin zijn dienstverlening inzake 
preventieve gezinsondersteuning aan te bieden, heeft het agentschap toegang tot de 
kraaminrichtingen en verstrekken de ziekenhuizen bij de geboorte van een kind de 
volgende gegevens aan het agentschap: 
•de naam en de voornaam van de moeder; 
•de geboortedatum van de moeder; 
•het INSZ-nummer van de moeder; 
•het adres van de moeder; 
•het GSM-nummer en het e-mailadres van de moeder; 
•de naam en de voornaam van het kind; 
•de geboortedatum van het kind; 
•in voorkomend geval, de datum van overlijden van het kind; 
•in voorkomend geval, of het kind bij de geboorte werd afgestaan voor adoptie. 
6. Hoewel (sommige van) bovenstaande gegevens vanuit de meeste ziekenhuizen met 
kraamafdeling in Vlaanderen op heden op verschillende manieren worden gedeeld met 
Opgroeien, worden nog niet systematisch alle gegevens verstrekt door alle betrokken 
ziekenhuizen. 
Naar verwachting gaat de geautomatiseerde digitale deling met de 2 dossiersystemen 
die de testfase doorliepen eind 2023 in productie. Hierdoor wordt digitale deling van 
alle bovenstaande gegevens gefaciliteerd vanuit al die ziekenhuizen die werken met 1 
van beide overeenkomstige elektronische patiëntendossiers (naar schatting 35). 
Ter realisatie van gegevensdeling met die ziekenhuizen die werken met een ander 
elektronisch patiëntendossier stemt Opgroeien verder af met de betrokken 
ziekenhuizen. De huidige dialoogronde loopt tot er een nieuwe 
samenwerkingsovereenkomst werd ondertekend en gegevensdeling werd gerealiseerd 
tussen alle overeenkomstige ziekenhuizen en Opgroeien. Tussentijds wordt 
geëvalueerd welke bijkomende impulsen hiertoe wenselijk zijn. 
7. Met het decreet werd een belangrijke rechtsgrond gerealiseerd voor gegevensdeling 
tussen enerzijds lokale besturen en Opgroeien; en anderzijds ziekenhuizen met 
kraamafdeling en Opgroeien. Er werden reeds belangrijke stappen gezet ter uitrol en 
uitvoering van het decreet. De verdere implementatie van de uitvoering wordt blijvend 
geëvalueerd en opgevolgd.
