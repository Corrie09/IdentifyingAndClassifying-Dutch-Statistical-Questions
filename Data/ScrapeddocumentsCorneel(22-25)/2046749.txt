title: Carpoolparkings - Stand van zaken
thema: Mobiliteit en Verkeer
pdf link: https://docs.vlaamsparlement.be/pfile?id=2046749
thema link: https://www.vlaamsparlement.be/parlementaire-documenten/schriftelijke-vragen/1801919
SCHRIFTELIJKE VRAAG
nr. 650
van BERT MAERTENS
datum: 8 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Carpoolparkings  -  Stand van zaken
Door de aanleg van parkings voor carpooling en park-and-ride (P+R) én het optimaal 
uitrusten van die parkings, bevorderen we het gemeenschappelijk vervoer. Zo zorgen we 
voor minder verkeersdruk op het hoofdwegennet in het Vlaamse Gewest.
1. Hoeveel carpoolparkings zijn er in Vlaanderen met welke capaciteit? Graag een 
overzicht, opgedeeld per provincie.
2. Wat is de bezettingsgraad van de verschillende carpoolparkings? Waar is er over- en 
onderbezetting? Waar is uitbreiding wenselijk? Welke eventuele uitbreidingen staan al 
gepland?
3. Op welke carpoolparkings is in fietsstallingen voorzien?
4. Welke carpoolparkings zijn geconcipieerd als Hoppinpunt?
5. In hoeveel laadpalen en laadpunten is er voorzien op die carpoolparkings? Graag 
opgesplitst per parking en per provincie.
6. Hoeveel carpoolparkings zijn uitgerust met sanitair en vuilnisbakken? Graag een 
overzicht per provincie. 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 650 van 8 februari 2024
van BERT MAERTENS
1. De tabellen in bijlage 1 geven een overzicht van de carpoolparkings in het beheer van 
AWV. Zowel de ID, benaming, locatie (gemeente) en capaciteit zijn weergegeven. De 
capaciteit is opgedeeld in het aantal plaatsen voor personenwagens, vrachtwagens, 
voorbehouden voor personen met een parkeerkaart, laadplaatsen en fietsen. Per 
provincie is een afzonderlijke tabel beschikbaar.
2. De tabellen in bijlage 2 tonen de parkings met de hoogste en laagste bezettingsgraden. 
De resultaten zijn gebaseerd op een gemiddelde van twee tellingen. Deze vonden 
plaats in november 2021 en oktober 2023.
In de lijst met hoge bezettingsgraden is te zien dat het merendeel van de parkings hun 
hoogste bezettingsgraad overdag kennen. Toch is het opvallend dat voor twee parkings 
(Herent en Gentbrugge-Oost) zowel de dag- als nachttelling een hoge bezettingsgraad 
opleveren. In het geval van Herent levert de nachttelling zelfs een hogere 
bezettingsgraad op dan overdag. Beide parkings liggen in een dichtbebouwd gebied 
dat kan wijzen op het gebruik van de parking door buurtbewoners. Daarnaast is te zien 
dat op het merendeel van de drukbezette parkings ook wildparkeerders zijn 
vastgesteld. Dit varieert van een enkele wagen tot 50% (Kemzeke-Zuid) van de 
beschikbare plaatsen. 
Om een duidelijker beeld te krijgen op de laagste bezettingsgraden is in onderstaande 
lijst enkel rekening gehouden met dagtellingen, aangezien nachttellingen over het 
algemeen zeer laag zijn en een vertekend beeld zouden opleveren. De uitschieter in 
de lijst, Halle-Rattenput, heeft een bezettingsgraad van slechts 5%, terwijl de tweede 
in de lijst een bezetting van 16% heeft. Dit is voornamelijk een gevolg van een groot 
aanbod aan carpoolparkings in Halle en de grootte van de parking (43 plaatsen). Ook 
andere locaties opgenomen in de lijst zijn overgedimensioneerd (Keizershoek, Hasselt-
Zuid, Blancefloer) of liggen in de buurt van andere carpoolparkings. Opvallend is ook 
het verschil in bezettingsgraad tussen Kemzeke-Zuid (92%) en Kemzeke-Oost (18%). 
In de directe omgeving van Kemzeke-Oost en, gescheiden door een brug over de E34 
van Kemzeke-Zuid, bevindt zich ook de parking Kemzeke-West met een 
bezettingsgraad van 53%. 
Parking** Bezettingsgraad
1 Halle-Rattenput 5%
2 Zandvoorde 16%
3 Keizershoek (P+R 
Merksem)18%
4 Kampenhout 18%
5 Kemzeke-Oost 18%
6 Hasselt-Zuid 20%
7 Blancefloer (Antwerpen) 22%
8 Hakendover (Tienen) 22%
9 St. Job in ‘t Goor 23%
10 Aalter 26%
11 Meise 28%
12 Minitaria (Tienen) 28%
13 Destelbergen 29%
14 Nevele 29%
15 Melsele-Zuid 31%
**: enkel dagtellingen meegenomen
3. De capaciteit van de fietsenstalling is terug te vinden in de tabellen behorende bij vraag 
1.
4. Bijlage 3 geeft alle carpoolparkings weer die eveneens zijn geconcipieerd als 
Hoppinpunt. Ook het type Hoppinpunt is meegegeven.
5. Het aantal parkeerplaatsen dat is voorbehouden voor elektrisch laden is terug te vinden 
in de tabellen behorende bij vraag 1. De tabellen in bijlage 4, opgesplitst per provincie, 
geven een overzicht van het type laadpunten en bijbehorende capaciteit. Het totaal 
aantal laadpunten wordt hier herhaald.
6. De tabellen in bijlage 5 geven een overzicht van het aantal vuilnisbakken op de 
carpoolparkings.
BIJLAGEN
1.Carpoolparkings in beheer van AWV
2.Parkings met de hoogste en laagste bezettingsgraden
3.Carpoolparkings geconcipieerd als Hoppinpunten
4.Laadpunten en capaciteit
5.Aantal vuilnisbakken op carpoolparkings
