title: Woonmaatschappijen - Controle op structurele fraude met overheidsgelden
thema: Wonen
pdf link: https://docs.vlaamsparlement.be/pfile?id=2063039
thema link: https://www.vlaamsparlement.be/parlementaire-documenten/schriftelijke-vragen/1819749
SCHRIFTELIJKE VRAAG
nr. 255
van GUY D'HAESELEER
datum: 17 april 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woonmaatschappijen  -  Controle op structurele fraude met overheidsgelden
Begin juni 2023 kwam aan het licht dat de twee directeurs van respectievelijk SVK Zuid-Oost-Vlaanderen en SHM 
Denderstreek structurele fraude met overheidsgelden hadden gepleegd. Naar aanleiding van gestelde parlementaire 
vragen daaromtrent, zowel in plenaire vergadering als schriftelijk, gaf de minister te kennen dat er al voldoende 
controlemiddelen zijn en dat ook de verplichte interne controle bij de woonmaatschappijen een instrument is om dit in 
de toekomst te vermijden of minstens tijdig te detecteren. 
De minister stelde in zijn antwoord op mijn schriftelijke vraag nr. 517 van 20 juni 2023 het volgende: “Desalniettemin 
zullen meerdere initiatieven genomen worden. Zo zal de financiële rapportering geoptimaliseerd worden om ervoor te 
zorgen dat bijvoorbeeld uitgaven met betrekking tot representatiekosten meer gedetailleerd en nauwgezet kunnen 
gemonitord worden. 
Tot slot zal ook de vorming van de woonmaatschappijen net leiden tot meer bestuurskracht en tot meer 
geprofessionaliseerde actoren, ook in de dagelijkse leiding. Bij de nieuwe woonmaatschappijen zal de afdeling Toezicht 
strikt waken over de grondige uitbouw van een degelijk systeem van interne controle met aangescherpte procedures 
waarmee de verschillende besturen aan de slag moeten gaan.”
1. Welke specifieke stappen werden er inmiddels gezet om praktijken zoals bij SHM Denderstreek en SVK Zuid-
Oost-Vlaanderen toekomstgericht in de sector te voorkomen? In welke mate werd de financiële rapportering 
geoptimaliseerd? Kan de minister daar wat meer duiding over geven?
2. Er werd ons meegedeeld dat er verhoogd toezicht is voor de woonmaatschappij. 
Wat houdt dat precies in? Zijn daar al resultaten van gekend? 
3. De aanpak van de onderzoeken naar doelmatige aanwending van middelen bij de globale onderzoeken zou verder 
verfijnd worden in het licht van de vaststellingen in het dossier Denderstreek. 
In welke mate zijn die verfijnd, en kan de minister daar meer uitleg over verschaffen?
4. Klopt het dat de benoeming van de algemeen directeur van woonmaatschappij Dender-Zuid geschorst is? Wat was 
de aanleiding voor de schorsing? Wat zijn de eventuele gevolgen of volgende stappen die gezet worden? Welk 
tijdpad zal daarbij gevolgd worden?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 255 van 17 april 2024
van GUY D'HAESELEER
1. Naar aanleiding van de gedane vaststellingen bij de SHM Denderstreek en het SVK Zuid-Oost-Vlaanderen werd 
vooreerst het boekhoud-MB (d.d. 25/08/2022) aangepast. Meer in het bijzonder werd het rekeningstelsel van de 
woonmaatschappijen verder verfijnd zodat de restaurant-, representatie- en receptiekosten meer nauwgezet 
gemonitord kunnen worden. 
Daarnaast werd recent door de Vlaamse Regering als eerste stap de beslissing genomen dat elke woonmaatschappij 
met minstens 5.000 woningen tegen 1 januari 2025 over een intern auditcomité moet beschikken. De koepel van 
de woonmaatschappijen Initia zal nauw worden betrokken bij de uitwerking hiervan en bij de verdere uitrol van 
een inrichting van een intern auditcomité bij alle woonmaatschappijen.
Dit intern auditcomité zorgt voor een onafhankelijke controle en evaluatie van processen en activiteiten en helpt zo 
de risico’s binnen een woonmaatschappij in de hand te houden. Zo draagt het auditcomité bij aan de algehele 
integriteit en prestaties van de woonmaatschappij, in aanvulling op de prestatiebeoordeling en het 
wettigheidstoezicht door de toezichthouder.
2+4. Verhoogd toezicht kan diverse vormen aannemen. Voor bepaalde toezichtsdomeinen zal dit resulteren in het 
nalezen van de notulen van de diverse beheersorganen van een woonmaatschappij binnen de termijnen voor de 
toezichthouder om de beslissingen te schorsen en/of vernietigen. Voor andere toezichtsdomeinen kan het 
verhoogd toezicht worden ingevuld door bijkomende, meer doorgedreven onderzoeken, mogelijks aangevuld met 
een inspectie ter plaatse.
Bij de woonmaatschappij Dender-Zuid heeft het verhoogd toezicht aanleiding gegeven tot de schorsing van de 
beslissing tot aanstelling van de algemeen directeur wegens gebrekkige motivering en tot vernietiging van de 
beslissing over de verloning van de algemeen directeur wegens strijdigheid met de bepaling uit het Besluit 
Vlaamse Codex Wonen.
Na de schorsing van de aanstellingsprocedure werd bijkomende motivering aangeleverd aan de toezichthouder 
waardoor de beslissing uiteindelijk niet vernietigd werd.
Na de vernietiging van de verloning heeft de woonmaatschappij een nieuwe beslissing genomen over de verloning 
van de algemeen directeur die wel in overeenstemming was met de vigerende wetgeving.
3. Bij het onderzoek van de uitgaven voor restaurant- en representatiekosten na de vaststellingen in het dossier 
Denderstreek bleek dat niet alle actoren op eenzelfde wijze die kosten boekhoudkundig verwerkten. De analyses 
die uitgevoerd werden op basis van de rapportering in het Financieel Informatie Systeem (FIS) waarbij de uitgaven 
van een actor tijdens het globaal onderzoek werden vergeleken met o.a. sectorgenoten, het sectorgemiddelde of de 
mediaan kenden daardoor tekortkomingen. Zoals al vermeld in het antwoord op vraag 1 werd o.a. daarom het 
rekeningstelsel, dat de woonmaatschappijen voortaan verplicht moeten hanteren in hun boekhouding terwijl ze 
voorheen enkel verplicht werden om te rapporteren volgens het rekeningstelsel, aangepast met een duidelijke 
opdeling van de uitgaven in o.a. restaurantkosten, receptiekosten, kosten voor de huurders, receptiekosten voor het 
personeel. Hierdoor zal de kostenanalyse in volgende onderzoeken correcter zijn. Het correct hanteren van deze 
rekeningen door de woonmaatschappijen zal daarom sowieso deel uitmaken van de controles tijdens het globaal 
onderzoek.
Tijdens volgende globale onderzoeken zullen de uitgaven voor o.a. restaurant- en receptiekosten niet enkel 
afgetoetst worden aan het maatschappelijk doel van de woonmaatschappij en de beginselen van behoorlijk bestuur, 
maar zal er ook een analyse en vergelijking met de sectoruitgaven gebeuren. Op die manier gaan de toezichthouders 
de bestuurders van de woonmaatschappij voor hun verantwoordelijkheid stellen.
Ten slotte zal er n.a.v. de globale onderzoeken aan de raad van bestuur worden geadviseerd om een gedragscode 
m.b.t. restaurant- en receptiekosten op te stellen. Als de toezichthouders na hun onderzoek van mening zijn dat bv. 
de uitgaven veel hoger zijn dan het sectorgemiddelde, zal het opstellen van de gedragscode bovendien een actiepunt 
zijn voor de woonmaatschappij (en niet enkel een advies).
