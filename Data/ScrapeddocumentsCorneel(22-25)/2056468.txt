title: Kilometerheffing voor vrachtwagens - Controlemetingen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2056468
thema link: https://www.vlaamsparlement.be/parlementaire-documenten/schriftelijke-vragen/1809253
SCHRIFTELIJKE VRAAG
nr. 736
van ROBRECHT BOTHUYNE
datum: 4 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Kilometerheffing voor vrachtwagens  -  Controlemetingen
Sinds de kilometerheffing voor vrachtwagens op 1 april 2016 ondervinden wegen meer en 
meer sluipverkeer. Meer en meer vrachtwagenchauffeurs verkiezen de parallelwegen 
boven de wegen waarvoor betaald moet worden. Dit met alle gevolgen van dien op het 
vlak van leefbaarheid, veiligheid, ... 
1. Werden er in 2023 bijkomende trajecten binnen het tolnetwerk gevoegd? Zo ja, waar 
werden die geïmplementeerd?
2. Hoe evalueert de minister deze nieuwe trajecten?
3. Worden er in 2024 bijkomende trajecten binnen het tolnetwerk toegevoegd? Zo ja, 
waar worden die geïmplementeerd? 
4. Binnen de Kenniscel Goederen worden lopende en nieuwe acties MOW opgevolgd. 
Wat is de stand van zaken en welke opportuniteiten kunnen in kaart gebracht worden? 
5. Hoeveel bracht de kilometerheffing op in 2023? Graag totaalbedrag en opdeling naar 
tonnage en Belgische/buitenlandse vrachtwagens.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 736 van 4 maart 2023
van ROBRECHT BOTHUYNE
1-3.In 2023 werden in het Vlaamse Gewest geen bijkomende trajecten aan het 
tolnetwerk van de kilometerheffing voor vrachtwagens toegevoegd. Wel werd werk 
gemaakt van de uitbreiding, die in januari 2024 is ingegaan. Een gedetailleerd 
overzicht van deze bijkomende trajecten kan teruggevonden worden in de bijlage 
toegevoegd aan het antwoord op schriftelijke vraag nr. 336 van 4 december 2023 
(zie: https://www.vlaamsparlement.be/link?id=18245). Deze uitbreiding is 
opgenomen in het Programmadecreet bij de begroting 2024 
(https://docs.vlaamsparlement.be/pfile?id=2001976). 
4. Nieuwe en bestaande initiatieven binnen het beleidsdomein MOW met betrekking tot 
goederenvervoer worden opgevolgd. Deze oefening loopt periodiek binnen de 
Kenniscel Goederen. De belangrijkste opportuniteit die tot nu toe in kaart werd 
gebracht, is een nauwere samenwerking voor het thema verkeersveiligheid tussen 
verschillende teams die rechtstreekse en onrechtstreekse linken hebben met 
goederenvervoer, bv. voor de lopende studie rond ladingzekering.
Daarnaast werd sinds 2021 vooral werk gemaakt van een “visie 
vrachtwagenparkeren”. In deze studie werd de problematiek van het tekort aan 
parkeerplaatsen in de mate van het mogelijke gekwantificeerd. Als oplossing werden 
een aantal scenario’s met ambitieniveau en timing uitgewerkt. Daarnaast werden een 
aantal zoekzones gedefinieerd. Tot slot werd een algemene visie geformuleerd. Na 
oplevering van de studie werd een overlegplatform opgericht, waarin de belangrijkste 
stakeholders samenkomen om verder aan de slag te gaan met deze resultaten.
5. Hieronder kan u de Vlaamse opbrengst van de kilometerheffing terugvinden: 
 
 2023 
3,5t tot 12t 8.566.619 €  
12t tot 32t 36.407.240 €  
> 32t 520.331.781 €  
Totaal Heffing 565.305.640 €  
  
 2023 
Belgisch 272.378.680 €  
Buitenlander 292.926.960 €  
Totaal Heffing 565.305.640 €  
  
Opbrengsten boetes 12.746.670 €  
  
Totaal Kilometerheffing 578.052.310 €  
