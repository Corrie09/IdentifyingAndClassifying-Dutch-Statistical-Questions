title: Leerlingen die versnellen - Stand van zaken
thema: Onderwijs en Vorming
pdf link: https://docs.vlaamsparlement.be/pfile?id=2060256
thema link: https://www.vlaamsparlement.be/parlementaire-documenten/schriftelijke-vragen/1815609
SCHRIFTELIJKE VRAAG
nr. 362
van KATHLEEN KREKELS
datum: 22 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Leerlingen die versnellen  -  Stand van zaken
Tijdens deze regeerperiode nam de minister van Onderwijs enkele initiatieven die het 
leerlingen gemakkelijker moeten maken om op school te versnellen. Zo is het sinds 
schooljaar 2022-2023 mogelijk om al op jongere leeftijd aan het lager of secundair 
onderwijs te beginnen, en kunnen leerlingen in het secundair onderwijs vrijstelling krijgen 
voor vakken die ze al onder de knie hebben. Ten slotte is het voor die laatste groep ook 
mogelijk een jaar over te slaan, waar dat eerder nog onmogelijk was. 
Die maatregelen zijn in het bijzonder belangrijk voor cognitief sterk functionerende 
leerlingen. Versnellen is een wetenschappelijk erkende praktijk die helpt bij de bestrijding 
van verveling, onderpresteren, schoolmoeheid en zelfs -uitval. Het project ankerscholen 
voor cognitief sterk functionerende leerlingen bevat twintig ankerscholen en honderden 
scholen die deelnemen in hun lerende netwerken. Ze zijn nog meer dan andere scholen in 
Vlaanderen vertrouwd met de mogelijkheden en voordelen van versnellen.
In 2022-2023 had slechts 1,2 procent van de Vlaamse leerlingen één of meer jaren 
schoolse voorsprong, leert Dataloep. Om te achterhalen of de ankerscholen hier vaker toe 
overgaan en hoe het de betrokken leerlingen vergaat, krijg ik graag antwoord op de 
volgende vragen.
a) Hoeveel leerlingen uit het gewoon basisonderwijs zijn er jaarlijks één of meer jaren 
versneld sinds het schooljaar 2017-2018? Hoeveel leerlingen versnelden meer dan één 
keer in die periode? Graag onderscheid naar:
a) leeftijd;
b) geslacht;
c) onderwijskoepel;
d) ankerschool (ook uit de vorige projectjaren)/niet-ankerschool.
b) Hoeveel leerlingen uit het gewoon secundair onderwijs versnelden er sinds schooljaar 
2022-2023 een volledig jaar in het secundair onderwijs? Hoeveel leerlingen versnelden 
er nog tijdens het schooljaar? Graag onderscheid naar:
a) leeftijd;
b) geslacht;
c) onderwijskoepel;
d) aso/tso/kso/bso;
e) ankerschool (ook uit de vorige projectjaren)/niet-ankerschool.
3. Volgt het expertisecentrum de leerlingen uit de ankerscholen die versnelden, blijvend 
op? Wat zijn hun voorlopige bevindingen over het welzijn en de prestaties van die 
leerlingen? Kunnen ze al voorzichtige conclusies trekken of de betrokken leerlingen 
effectief beter af zijn?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 362 van 22 maart 2024
van KATHLEEN KREKELS
1-2.Het Agentschap voor Onderwijsdiensten (AGODI) raadpleegde haar databanken op 8 
april 2024 om de gevraagde data aan te leveren. De resultaten vindt de Vlaams 
volksvertegenwoordiger in de tabel in bijlage.
Het eerste tabblad (1a) bevat gegevens over schoolse voorsprong in het gewoon lager 
onderwijs, uitgesplitst naar leeftijd, geslacht en ankerschool of geen ankerschool. 
Tabblad 1b geeft het totaal aantal leerlingen met al dan niet schoolse voorsprong per 
leeftijdscategorie, vervolgens naar geslacht, onderwijsverstrekker en tenslotte 
ankerschool of geen ankerschool. 
Tabblad 2a en 2b betreffen de gegevens voor het secundair onderwijs. Tabblad 2a 
bevat gegevens over schoolse voorsprong, uitgesplitst naar onderwijsvorm, geslacht, 
leeftijdscategorie, en ankerschool of geen ankerschool. 
Tabblad 2b geeft opnieuw het totaal aantal leerlingen met en zonder schoolse 
voorsprong, eerst per leeftijdsgroep, vervolgens naar geslacht, onderwijsvorm, 
onderwijsverstrekker en tot slot ankerschool of geen ankerschool. 
3. Versnelling is één van de onderwijspraktijken binnen de ankerscholen waarvan de 
effectiviteit zal worden in kaart gebracht. 
In samenspraak met de ankerscholen werd er voor het effectiviteitsonderzoek van de 
verschillende onderwijspraktijken een timing opgesteld. Dit werkjaar (2023-2024) 
wordt ingezet op het beschikbaar stellen van gevalideerde instrumenten voor gebruik 
in het effectiviteitsonderzoek. Volgend werkjaar (2024-2025) wil men prioritair 
aandacht geven aan het onderzoeken van de effectiviteit van klasexterne verrijking 
(plusklassen, kangoeroeklassen, …). 
Het systematisch monitoren van de gevolgen van individuele versnelling zal meer 
aandacht krijgen in de werkjaren 2025-2026 en 2026-2027. 
BIJLAGE
Overzicht
