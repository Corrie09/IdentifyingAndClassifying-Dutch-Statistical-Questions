title: Studentenhuisvesting - Basiskoten
thema: Wonen
pdf link: https://docs.vlaamsparlement.be/pfile?id=2046068
thema link: https://www.vlaamsparlement.be/parlementaire-documenten/schriftelijke-vragen/1800719
SCHRIFTELIJKE VRAAG
nr. 174
van ALLESSIA CLAES
datum: 2 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Studentenhuisvesting  -  Basiskoten
Het ‘Boost het Basiskot’-actieplan heeft bij de begrotingsopmaak van 2024 een belangrijke 
impuls gekregen ter waarde van in totaal 226 miljoen euro. Op dit moment ligt er bij de 
Vlaamse Regering een voorstel tot wijziging van de Vlaamse Codex Wonen voor dat het 
mogelijk maakt om de woonmaatschappijen te betrekken bij het realiseren van de 
basiskoten en kreeg de Vlaamse Maatschappij voor Sociaal Wonen (VMSW) ook nieuwe 
opdrachten, zoals het starten van een aankoopprogramma voor gronden en het 
verstrekken van renteloze leningen aan hogeronderwijsinstellingen. 
Daardoor zullen de woonmaatschappijen zelf de mogelijkheid krijgen om tot 100 miljoen 
euro te investeren in sociale studentenkoten. Ook zal er 26 miljoen euro gereserveerd 
worden voor de aankoop van gronden door de VMSW, die vervolgens via erfpacht of andere 
constructies beschikbaar kunnen worden gesteld voor de bouw van studentenkamers. Ten 
slotte kunnen hogescholen en universiteiten renteloze leningen aangaan om te investeren 
in studentenkoten volgens hun eigen systemen.
Belangrijk is dat die initiatieven niet alleen dienen als stimulans of uitbreiding van het 
aanbod van betaalbare studentenkamers, maar ook als een structurele preventie tegen de 
bredere druk op de woningmarkt zelf.
1. Wat is de huidige stand van zaken met betrekking tot de verdere uitrol van de 
initiatieven voor basiskoten?
2. Welke communicatiestrategieën worden gehanteerd om relevante actoren op de 
hoogte te brengen van die initiatieven?
3. Wat waren de eerste reacties en vragen die zijn ontvangen vanuit het werkveld met 
betrekking tot de implementatie van basiskoten?
4. Welke noden en knelpunten voor een soepele praktische implementatie ziet de minister 
nog?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 174 van 2 februari 2024 
van ALLESSIA CLAES
1. Om het ‘Boost het basiskot’-actieplan te realiseren werden in het najaar van 2023 twee 
regelgevende trajecten opgestart: een traject waarmee de taakstelling van de 
woonmaatschappijen wordt verruimd, en een traject dat uitvoering geeft aan de nieuwe 
opdrachten van de VMSW, namelijk het aankoopprogramma voor gronden en het 
verstrekken van renteloze leningen. Het tweede traject mondde op 9 februari 2024 uit 
in een definitieve goedkeuring van een besluit van de Vlaamse Regering en zal op 1 
maart in werking treden. Vanaf die datum zullen hogeronderwijsinstellingen een 
aanvraag voor een renteloze lening of een grondaankoop kunnen indienen bij de VMSW. 
Voor de woonmaatschappijen is het regelgevend traject nog lopende. Verwacht wordt 
dat de teksten in april definitief goedgekeurd kunnen worden, zodat de bepalingen vanaf 
mei in werking kunnen treden.
2. Van bij de start van dit initiatief heb ik een klankbordgroep opgericht met de 
koepelorganisaties van de hogeronderwijsinstellingen (VLIR en VLHORA), van de 
studenten (VVS) en van de woonmaatschappijen (Initia). In die klankbordgroep hebben 
we onze ideeën m.b.t. de procedures en de modaliteiten afgetoetst, aandachtspunten 
besproken en beslissingen gecommuniceerd. De deelnemers van de klankbordgroep 
informeren hun leden.
Daarnaast communiceert Wonen in Vlaanderen met nieuwsberichten op de website en 
doelgroepgericht per mail. Wonen in Vlaanderen werkt voor de communicatie ook samen 
met AHOVOKS en publiceert over het project basiskot artikels in hun nieuwsbrief hoger 
onderwijs. Het agentschap heeft alle informatie ook gebundeld op een website: 
https://www.vlaanderen.be/sociaal-woonbeleid/sociale-woningen/realiseren-van-
sociale-woonprojecten/basiskot.
Op 23 februari organiseert het agentschap een webinar voor de 
hogeronderwijsinstellingen over de sporen 1, 2 en 3 (respectievelijk het verstrekken 
van gesubsidieerde leningen aan woonmaatschappijen, het aankopen van gronden voor 
basiskoten door VMSW en het verstrekken van renteloze leningen aan 
hogeronderwijsinstellingen voor het bouwen of renoveren van basiskoten). Over spoor 
1 (het bouwen van basiskoten door woonmaatschappijen) wordt ook een infomoment 
voor de woonmaatschappijen ingepland in functie van de definitieve goedkeuring van 
dat beleidsdossier.
Ten slotte is er een generiek mailadres basiskoten.wonen@vlaanderen.be voor vragen.
3. De klankbordgroep was tot nu toe zeer positief over de genomen maatregelen en de 
uitwerking daarvan. Tegelijk vroeg de klankbordgroep zich af of er voor spoor 3 
voldoende budget zal zijn, omdat de hogeronderwijsinstellingen al hebben aangeven 
vooral interesse te hebben in dat spoor. Ik verwacht dan ook dat het beschikbare budget 
volledig benut zal worden.
4. Wonen in Vlaanderen treft momenteel de nodige voorbereidingen voor de 
operiationalisering, maar via de regelgeving is alvast getracht om soepele 
aanvraagprocedures uit te werken.
