title: Europese interne markt - Onderzoek Voka
thema: Economie
Europese instellingen
pdf link: https://docs.vlaamsparlement.be/pfile?id=2051288
thema link: https://www.vlaamsparlement.be/parlementaire-documenten/schriftelijke-vragen/1806518
SCHRIFTELIJKE VRAAG
nr. 145
van KARL VANLOUWE
datum: 26 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Europese interne markt  -  Onderzoek Voka
In het kader van het Europees Voorzitterschap organiseerde Voka samen met zijn Europese 
koepel Eurochambres een onderzoek naar de Europese interne markt. De interne markt is 
een van de grootste verwezenlijkingen van de EU en vormt de ruggengraat van onze 
welvaart: handel tussen de lidstaten verloopt vele malen vlotter, interne concurrentie is 
sterk verminderd en we hebben onze normen voor veel producten geharmoniseerd. Voor 
een open economische regio als Vlaanderen speelt de interne markt een cruciale rol.
Voka vreest echter terecht dat de integratie van de eengemaakte markt de afgelopen jaren 
is gestagneerd. Zo zou de intra-EU-goederenhandel sinds 2006 met slechts 3,5% zijn 
toegenomen. Een opvallend laag cijfer, wat alarmbellen doet afgaan, want als open 
economie is ons lot verbonden met de sterkte van de interne markt. 
Niet enkel de verdieping van onze interne markt lijkt al enkele jaren te stagneren, ook 
komt ze steeds meer onder druk te staan. Grote lidstaten als Frankrijk en Duitsland voeren 
een oneerlijke concurrentie met kleine lidstaten als ons land door de toenemende 
staatsteun aan bedrijven, iets wat de minister al meerdere keren heeft aangekaart.
Naast de druk die de grote lidstaten leggen op de goede werking van de interne markt, 
identificeren Eurochambres en Voka in hun onderzoek enkele belangrijke obstakels voor 
ondernemers en stellen ze ook enkele oplossingen voor. De belangrijkste belemmeringen 
zijn de verschillende wettelijke praktijken, verschillende dienstverleningsregels en 
productregels tussen de lidstaten. Ook stellen ze dat er veel kosten verbonden zijn aan die 
verschillen in regelgeving en er weinig toegang is tot informatie, zeker voor kmo’s, over 
de verschillende Europese regels en productvereisten. 
Tegenover die belemmeringen stelt men enkele oplossingen voor: informatie verstrekken 
over alle procedures online, administratieve en rapportageverplichtingen verminderen, 
meer rekening houden met de impact van nieuwe regelgeving voor kmo’s en 
administratieve vereenvoudiging.
1. Hoe kijkt de minister naar de bevindingen van Voka over de Europese interne markt? 
Volgt hij het netwerk van Vlaamse overnemingen in hun analyse over de potentiële 
oplossingen?
2. Kan Flanders Investment and Trade (FIT) ingeschakeld worden om meer informatie te 
verwerven over de verschillende regels en procedures van diensten en goederen in 
verschillende lidstaten? In welke mate is dat nu al het geval?
3. Aangezien administratieve vereenvoudiging een van de prioriteiten is van dit Europees 
voorzitterschap, welke initiatieven zijn er gepland in de komende maanden vanuit het 
Vlaamse en Europese niveau om die administratieve plichten te vereenvoudigen?
4. Hoe staat de minister tegenover een verdieping van de Europese markt en de verdere 
harmonisatie van nationale regelgeving en normen? Hoever staat de Europese Unie in 
de volgende stap naar harmonisatie en uitdieping van onze interne markt?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 145 van 26 februari 2024
van KARL VANLOUWE
1. Het is absoluut essentieel om te streven naar een verdere verdieping en verbreding van 
de Europese markt de komende jaren die nog altijd de kracht is achter de Vlaamse 
productiviteit en welvaart. Elke belemmering daarvan is een hinderlijke rem voor onze 
economische ontwikkeling en concurrentiekracht.
Vanuit de Vlaamse Regering hebben we in onze visienota ‘ Naar een versterkte 
concurrentiekracht van de Europese industrie’ een aantal acties opgesomd die in onze 
ogen belangrijk zijn:
•Stimuleer grensoverschrijdende samenwerking inzake infrastructuur;
•Bestrijd oneerlijke concurrentie op onze markt;
•Verwijder de belemmeringen voor de energie- en digitale transitie;
•Faciliteer een eengemaakte kapitaalmarkt;
•Beperk de regeldruk.
Deze acties staan ook prominent als aanbeveling neergeschreven in het rapport van 
Eurochambres.
Verder kan ik zeker akkoord gaan met de aanbeveling om verder werk te maken van 
een betere harmonisatie van standaarden en normen, bijvoorbeeld op het vlak van 
wederzijdse erkenning, die kan bijdragen aan het creëren van een gelijk speelveld op 
de interne markt.
Ten slotte, kan ik me ook vinden in de aanbeveling dat we beter moeten communiceren 
over de voordelen van de interne markt naar het bredere publiek.
2. Het behoort tot het standaardwerk van Flanders Investment and Trade (FIT) om 
markttoegangsregels in beeld te hebben en Vlaamse bedrijven daarover te informeren. 
Dit gebeurt op vier manieren:
1. Op de landenpagina’s van de website van FIT (wet- en regelgeving) en ad hoc via 
nieuwsberichten wanneer er fundamentele wijzigingen zijn voor sectoren in 
bepaalde landen waarvan de inschatting is dat dit voor de Vlaamse exporteurs een 
impact zal hebben. 
2. Beantwoorden van cases van Vlaamse exporteurs die daar specifieke vragen over 
hebben. 
3. In het kader van seminaries of webinars over de marktkansen in een bepaalde 
sector in een bepaald land wordt soms - waar relevant - ook een luik over 
reglementering ingebouwd, met dikwijls een gespecialiseerde spreker.
4. In het kader van marktstudies over de marktkansen in een bepaalde sector in een 
bepaald land wordt soms - waar relevant - ook een luik over reglementering 
ingebouwd.
Markttoegangsregels kunnen onder andere bestaan uit wet- en regelgeving allerhande, 
verpakkingsregels, btw-regels, douaneprocedures, accijnzen en online verkoop. Deze 
digitale gids van FIT over 'Grensoverschrijdende e-commerce' kan dienen als voorbeeld. 
Verder kan FIT, als partner in het Enterprise Europe Network, regelgeving en lokale 
wetgeving opvragen bij de partners in de andere EU-landen. Er wordt ook promotie 
gemaakt voor de Access2Markets van de EU waar ook informatie per EU lidstaat wordt 
gegeven, naast deze met betrekking tot derde markten.
Bijkomstig worden er regelmatig, om de twee maanden, ook uitgebreidere 
monitoringsrapporten door de Commissie opgemaakt, zoals vastgelegd in art. 4, lid 2, 
van Verordening (EU) 2023/1077 inzake tijdelijke handelsliberaliseringsmaatregelen 
voor Oekraïense producten. In deze rapporten wordt een meer gedetailleerde analyse 
verschaft van de meest belangrijke producten. Deze monitoring toont volgens de 
Europese Commissie op het eerste zicht geen bewijs van negatieve effecten op de 
markten van de Unie.
3. Tijdens het EU-voorzitterschap zit collega Brouns de Raad Industrie voor. In dat kader 
worden er momenteel Raadsconclusies geschreven die de toekomstige richting van het 
Europese industriebeleid moeten vormgeven.
In deze conclusies wordt met name gewezen op het belang om te evolueren naar een 
eenvoudig, coherent en voorspelbaar regelgevend kader waarbij voldoende aandacht 
moet gaan naar het verminderen van bureaucratie, waaronder voor kmo’s.
Het is ook een boodschap die ik op andere gelegenheden uitdraag. Dit zowel in bilaterale 
contacten met de Europese Commissie, als – zeer recent nog - in het kader van de 
eerste Vlaams industrietop, en komende de Leaders Meeting. De eerste Vlaamse 
industrietop resulteerde overigens in de ondertekening van een ‘Toekomstpact voor de 
Vlaamse Industrie’ door de Vlaamse ministers die deel uitmaken van het Industrieforum 
enerzijds, en de 4 Vlaamse Industrie-federaties (Agoria, Essenscia, Fevia, Fedustria) 
anderzijds. In dit toekomstpact' roepen we op om samen én op alle beleidsniveaus 
maatregelen te nemen om onze industrie maximaal te beschermen en waar mogelijk te 
versterken. Zo roepen we het Europese niveau op om de interne concurrentie opnieuw 
te herstellen, de regelgevingsdruk voor onze industrie te verminderen, om werk te 
maken van ambitieuze en evenwichtige internationale handelsakkoorden, van meer 
strategische onafhankelijkheid, en om de in Europa ingevoerde goederen aan dezelfde 
strenge productnormen te laten voldoen als onze eigen producten. 
Op Vlaams niveau volgt de komende maanden het sluitstuk van het Relanceproject 
vermindering regeldruk en administratieve lasten. Dat project resulteerde in een 
vereenvoudigingsagenda met ruim 250 voorstellen tot aanpassing van bestaande 
regelgeving, de zogenaamde “schrapsessies”. Momenteel wordt de output van deze 
projecten becijferd.
Mogelijks nog belangrijker is het wetenschappelijk onderzoek dat in het kader van dit 
project gebeurde en dat ons de informatie oplevert om een beleid en acties uit te 
tekenen voor een structurele aanpak van het regeldrukprobleem.
4. Zoals eerder aangegeven ben ik voorstander van zowel een verdere verdieping van de 
Europese interne markt als van het verder werk maken van een harmonisatie van 
regelgeving en normen.
In mijn ogen is het belangrijk om te wijzen op het ‘High Level Report on the Future of 
the Internal Market’ dat momenteel wordt opgemaakt door de Italiaanse oud-premier 
Enrico Letta. In een eerder gesprek met hem heb ik mijn hoop uitgedrukt dat hij dit ook 
zou meenemen in zijn aanbevelingen.
Ik ben ervan overtuigd dat zowel zijn rapport als het rapport dat momenteel wordt 
opgesteld door Mario Draghi over concurrentiekracht aanleiding kunnen geven tot een 
nieuw elan binnen de EU en zeker kleur zullen geven aan de volgende Europese 
Commissie.
