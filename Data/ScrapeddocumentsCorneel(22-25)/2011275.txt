title: Kolenhaven Lummen - Gewestelijk ruimtelijk uitvoeringsplan (GRUP) Insteekhaven Lummen
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2011275
thema link: https://www.vlaamsparlement.be/parlementaire-documenten/schriftelijke-vragen/1774278
SCHRIFTELIJKE VRAAG
nr. 81
van LUDWIG VANDENHOVE
datum: 23 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Kolenhaven Lummen  -  Gewestelijk ruimtelijk uitvoeringsplan (GRUP) Insteekhaven 
Lummen
De Vlaamse Regering keurde op vrijdag 23 juni 2023 de startnota goed voor de opmaak 
van het GRUP ‘Herstructurering insteekhaven Lummen’. 
Het plan situeert zich rond het insteekdok aan het Albertkanaal in Lummen, met een klein 
deel in Heusden-Zolder.
In september 2023 werden met betrekking tot de plannen twee infoavonden 
georganiseerd, waarvan één voor de inwoners van Heusden-Zolder en één voor 
Lummen. In de voorbereidende documenten staat dat de impact van de ontwikkeling en 
de nieuwe wegen op de nabije dorpskernen en de bestaande bedrijven beperkt wordt. De 
inwoners zien echter in het voorstel van het zogenaamde alternatief 2 net wel een grote 
impact. 
De voorlopige kaarten tonen dat de geplande weg aan de westkant zeer dicht zal liggen bij 
de woonkern van Genenbos en een zeer grote en directe impact zal hebben op 
gezinswoningen en de daar gelegen bedrijven. Er wordt nergens duidelijk gemaakt hoe er 
zal voor gezorgd worden dat het zware vrachtverkeer uit de dorpskern gehouden zal 
worden. Daarnaast zorgt alternatief 2 voor een onnodig lang traject voor het vrachtverkeer 
en dat langs een zone die nu voor een groot gedeelte uit natuurgebied bestaat, met een 
jaagpad dat zeer intensief gebruikt wordt door fietsers en wandelaars. Bijkomend zijn er 
nog de hoge financiële kosten, die de uitvoering van alternatief 2 met zich mee zal brengen.
Dit alles terwijl de impact bij beide alternatieven ten oosten van het kanaal weinig tot geen 
verschil zal uitmaken voor de inwoners of de natuur langs die zijde, veel minder 
onteigeningen met zich meebrengt en duidelijk een goedkoper alternatief is.
Het informeren van inwoners is het minste wat er dient te gebeuren. Maar dat is volgens 
die inwoners veel te weinig gebeurd, net in deze tijden waarin de voordelen van actief 
burgerschap duidelijk naar voren geschoven worden, een te betreuren feit. Het is erg 
jammer dat er in in dit dossier kansen onbenut worden gelaten.
1. Is er al een berekening gemaakt van de kostprijs van beide alternatieven? Zo ja, wat 
kan eruit besloten worden? Wat zijn de concrete cijfers? 
2. We vernemen in de pers dat de betrokken gemeenten al voor de infoavonden hun visie 
kenbaar gemaakt hebben. 
Klopt dat? Is dat ook gebeurd naar de verantwoordelijke minister? Zo ja, wat was/is 
die reactie/mening/visie van de betrokken gemeentebesturen?
3. Waarom beperken Vlaanderen en de betrokken gemeenten zich tot de mogelijkheid 
voor burgers om schriftelijk bezwaar in te dienen en wordt er niet overgegaan tot 
andere methodieken, waarin burgerparticipatie echt serieus genomen wordt?
4. Op de bedrijventerreinen zullen zich extra bedrijven kunnen gan vestigen, dat is 
alleszins de bedoeling van de herziening.
Is er al duidelijkheid over welke bedrijven en/of soort bedrijven er zullen komen?
Deze vraag werd gesteld aan de ministers Zuhal Demir (81), Lydia Peeters (143).
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 81 van 23 oktober 2023
van LUDWIG VANDENHOVE
1. Een berekening van de kostprijs zal op hoofdlijnen parallel aan het planningsproces 
worden uitgevoerd om de toekomstige besluitvorming te faciliteren. Er zijn 
momenteel nog geen cijfers beschikbaar die een totale inschatting geven van de 
kosten per te onderzoeken alternatief. Deze kosten komen voort uit verschillende 
aspecten van de ontwikkeling en zullen finaal worden samengelegd en verfijnd 
naarmate het planproces vordert. Dergelijke oefening maakt geen formeel deel uit 
van het planproces. 
2. Het planningsproces voor de Insteekhaven Lummen loopt reeds sinds geruime tijd. 
Al in de beslissing van de Vlaamse Regering van 23 april 2004 over het ENA werd de 
herstructurering en verdere ontwikkeling van het bedrijventerrein aan de 
insteekhaven vooropgesteld. Dit proces leidde tot een synthesestructuurschets en 
verschillende ontsluitingsscenario’s. De Vlaamse Regering besliste op basis van dat 
onderzoek op 17 juli 2015 om het planningsproces verder te zetten en stelde in 2017 
het ontwerp van gewestelijk RUP (GRUP) voorlopig vast op basis van het 
ontwikkelingsscenario 6 en ontsluitingsscenario 1.
Na negatieve adviezen en een groot aantal bezwaarschriften besliste de Vlaamse 
Regering op 27 april 2018 verder onderzoek te voeren naar ontsluitingsalternatieven. 
In juli 2022 werd het onderzoek afgerond, waarbij 6 geactualiseerde alternatieven en 
bijhorende varianten werden onderzocht, nl. de alternatieven 1 t/m 4 uit het eerdere 
proces, aangevuld met alternatieven 5 en 6. De studie werd opgevolgd door een 
stuurgroep samengesteld uit vertegenwoordigers van de gemeenten Lummen en 
Heusden-Zolder, de provincie Limburg en POM-Limburg. De twee betrokken 
gemeentebesturen hebben hierbij een standpunt ingenomen ten aanzien van de 
alternatieve ontsluitingsscenario’s. 
Het gebied Insteekhaven Lummen maakt deel uit van het ENA en wordt aldus 
geregeld besproken in het Dagelijks Bestuur (DB ENA). Naar aanleiding van deze 
besprekingen hebben de twee betrokken gemeentebesturen, elk afzonderlijk, via een 
schrijven van respectievelijk 24 april 2023 (Heusden-Zolder) en 27 april 2023 
(Lummen) de betrokken ministers Demir en Peeters op de hoogte gebracht van hun 
actuele standpunten ten aanzien van de alternatieven. Vermoedelijk verwijst u naar 
dit schrijven.
Op 23 juni 2023 keurde de Vlaamse Regering vervolgens de startnota goed met het 
oog op de publieke consultatie. Zoals de procedure voorschrijft, worden over die 
startnota de nodige adviezen ingewonnen en wordt de bevolking geïnformeerd en 
geraadpleegd. Dat is de normale gang van zaken. Ook de provincie en de betrokken 
gemeentebesturen krijgen dan de kans om een formeel advies op de startnota uit te 
brengen.
3. Zoals reeds aangegeven, komt het dossier Insteekhaven Lummen niet ‘uit de lucht 
gevallen’, maar gaat hier een lang traject aan vooraf. De verschillende 
beleidsbeslissingen ten aanzien van het gebied zijn onder meer gebaseerd op een 
uitgebreid voorbereidend onderzoekstraject en overleg met de betrokken Vlaamse 
partners en lokale besturen.
Verder kan nog worden meegegeven dat een aantal van de onderzochte alternatieven 
in de geactualiseerde studie naar de ontsluitingsmogelijkheden van het gebied 
voortgekomen zijn uit eerdere inspraakmogelijkheden voor burgers.
Zoals bij elk geïntegreerd planningsproces zijn de modaliteiten en verplichtingen naar 
informatie en inspraak, zoals opgenomen in de VCRO, toegepast in dit dossier. De 
opmaak van de procesnota en startnota, waarvoor een publieke raadpleging en twee 
participatiemomenten onder de vorm van infomarkten in beide gemeenten 
georganiseerd werden, zijn hierin de eerste formele stap. Bij de opmaak van 
ruimtelijke uitvoeringsplannen dient steeds de daarvoor voorziene procedure gevolgd 
te worden om te komen tot een juridisch robuust plan. De ontvangen inspraakreacties 
en adviezen zullen dan ook grondig onderzocht en behandeld worden.
4. Het planningsproces bevindt zich momenteel in de fase van de opmaak van de 
scopingnota. Er werden nog geen stedenbouwkundige voorschriften opgesteld die 
bepalend zullen zijn voor de mogelijke vestiging van bedrijven. Rond het insteekdok 
zal sterk ingezet worden op watergebonden bedrijvigheid. In de zones verder gelegen 
van het dok kan mogelijk een combinatie met gemengde lokale/regionale 
bedrijvigheid overwogen worden.
