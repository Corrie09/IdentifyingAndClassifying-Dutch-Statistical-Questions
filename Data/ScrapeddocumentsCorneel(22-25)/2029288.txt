title: Schoolgebouwen - Vereist E-peil
thema: Onderwijs en Vorming
pdf link: https://docs.vlaamsparlement.be/pfile?id=2029288
thema link: https://www.vlaamsparlement.be/parlementaire-documenten/schriftelijke-vragen/1792949
SCHRIFTELIJKE VRAAG
nr. 231
van HILÂL YALÇIN
datum: 10 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Schoolgebouwen  -  Vereist E-peil
Het Vlaamse Klimaatbeleidsplan 2021-2030 bevat een actieplan om ook onze 
schoolgebouwen klimaatneutraal te maken. Voor scholen geldt weliswaar een minder 
streng E-peil (55) dan voor woningen, maar toch worden ook van hen extra inspanningen 
gevraagd. Bovendien moet elke school in 2024 over een EPC-verslag beschikken. (EPC: 
energieprestatiecertificaat)
Bovendien zijn onze schoolgebouwen verouderd en lopen de wachtlijsten voor middelen 
voor scholenbouwprojecten op. Het zal dus niet zo evident zijn om die doelstelling te 
behalen tegen 2030.
1. Hoe kijkt de minister naar de doelstelling van een E-peil van 55 voor scholen tegen 
2030? Acht hij dat haalbaar? Welke beleidsinitiatieven zal de minister nemen om de 
scholen daarin te ondersteunen?
2. Heeft de minister cijfers ter beschikking van scholen die al beantwoorden aan dat E-
peil? Graag een procentueel totaaloverzicht en een opdeling per provincie.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 231 van 10 januari 2024
van HILÂL YALÇIN
Het vereiste E55 voor de functie onderwijs geldt enkel voor nieuwbouwprojecten waarvoor 
een omgevingsvergunning is aangevraagd sinds 2021. Voor gebouwen gerealiseerd voor 
2006, voor ingrijpende renovatieprojecten en alle nieuwbouwprojecten die een 
omgevingsvergunning aanvroegen tussen 2006 en 2021 zijn andere, minder strenge eisen 
van toepassing.
Er zijn de laatste jaren al verschillende inspanningen gedaan om de investeringsbudgetten 
voor onderwijsinfrastructuur te verhogen en dit zowel voor het gemeenschapsonderwijs 
als het gesubsidieerd onderwijs. In totaal zal deze regeerperiode 3 miljard euro 
geïnvesteerd worden in nieuwe of vernieuwde schoolinfrastructuur. Dit is een 
recordbedrag. 
Sinds 2023 kunnen de scholen uit het gesubsidieerd onderwijs versneld subsidie verkrijgen 
voor verschillende energetische renovatiewerken. Daarnaast kunnen ze ook een renteloze 
energielening aangaan voor hun eigen aandeel in investeringen in energie-efficiëntie of 
hernieuwbare energie. Hiervoor werd 100 miljoen euro extra voorzien. 
