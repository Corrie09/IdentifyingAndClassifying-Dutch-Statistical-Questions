title: PFAS-bloedonderzoek - Uitbreiding
thema: Gezondheid
pdf link: https://docs.vlaamsparlement.be/pfile?id=2048524
thema link: https://www.vlaamsparlement.be/parlementaire-documenten/schriftelijke-vragen/1805384
SCHRIFTELIJKE VRAAG
nr. 250
van KOEN DANIËLS
datum: 22 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
PFAS-bloedonderzoek  -  Uitbreiding
In november 2023 discussieerden we al over de uitbreiding van het PFAS-bloedonderzoek 
naar andere plaatsen. Ondertussen is men gestart met een tijdelijk prikpunt op het Eilandje 
in Antwerpen, waar inwoners van de Rechteroever van de Schelde in een straal van 5 km 
rond 3M en Hoboken hun bloed kunnen laten testen. Er kunnen dagelijks zo’n 80 personen 
bloed laten trekken. Inwoners kunnen zich voor het onderzoek op voorhand inschrijven. 
Het inschrijven kan nog tot 29 februari 2024. Daarna worden de inschrijvingen afgesloten.
1. Zal er een nieuwe oproep komen in de bijkomende zones waar nu getest zal worden?
2. Hoe lang zal het tijdelijke prikpunt actief zijn? Welke opkomst verwacht de minister in 
dat bijkomende prikpunt?
3. Worden er momenteel nog inspanningen geleverd om de vervuilde plaatsen en de 
effecten op de gezondheid van mensen beter in kaart te brengen? Zijn daar al 
resultaten van?
4. Wat is de stand van zaken met betrekking tot het bloedonderzoek in de andere 
gemeenten rond 3M?
a) Zijn er al resultaten bekend? Zo ja, welke tendensen zijn erin te zien?
b) Welke opvolging wordt er gegeven aan personen die een verhoogde PFAS-waarde 
in hun bloed hebben?
c) Hoe zal het onderzoek verder verlopen? Wat is de timing?
5. Hoe zal men te werk gaan na de afsluiting van de inschrijvingen op 29 februari 2024?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN  
ANTWOORD
op vraag nr. 250 van 22 februari 2024 
van KOEN DANIËLS
1. Er worden momenteel nog geen bloedafnames gepland in andere zones dan de 5 km 
zone rond 3M die ook Antwerpen-Rechteroever en Hoboken omvat. Het onderzoek dat 
werd aangekondigd in november 2023 is een vooronderzoek dat zal gedaan worden 
door VITO, PIH en Gezond Leven als partnerorganisatie Milieugezondheidszorg (PO-
MGZ). Het vooronderzoek moet bepalen welke typegebieden en plaatsen aan bod 
zullen komen voor bloedonderzoek naar PFAS, en hoe we dat het best aanpakken. 
De PO-MGZ zal dus een selectie en afbakening van de typegebieden maken en het 
wetenschappelijk onderzoek (bepaling aantal plaatsen per typegebied, aantal 
deelnemers, selectie van deelnemers, vragenlijsten,…) vorm geven. Typegebieden die 
zullen worden bekeken zijn onder andere de omgeving van brandweerkazernes, 
industriële sites, en buurten rond verbrandingsovens. Ronse (industriële site) en 
Beringen (verbrandingsoven) zijn voorbeelden die hierbij aan bod zullen komen. Het 
vooronderzoek wordt opgestart en uitgevoerd in 2024. Nadien zal het eigenlijke 
wetenschappelijke bloedonderzoek PFAS opgezet worden in de door het  
vooronderzoek bepaalde typegebieden. Hierbij zullen ook vragenlijsten worden 
afgenomen en zal een wetenschappelijke analyse van de resultaten gebeuren. Op 
welke manier deelnemers zullen worden geselecteerd zal worden bepaald tijdens het 
vooronderzoek.
2. Het tijdelijk prikpunt Tank* in Antwerpen-Rechteroever zal open zijn tot 24 april 2024. 
Tot nu toe zijn de prikdagen (op maandagen en woensdagen) volgeboekt. De 
gemiddelde opkomst voor Zwijndrecht en Beveren/Kruibeke ligt momenteel rond de 
60-70% (voor mensen die reeds een uitnodigingsbrief hebben gekregen, d.i. mensen 
die zich voor 22 mei 2023 hebben aangemeld). We verwachten echter een iets lagere 
opkomst voor Antwerpen, gezien de grotere afstand tot de fabriek. Eurofins zal 
alleszins bijkomende inspanningen leveren om de opkomst in alle gemeenten zo hoog 
mogelijk te krijgen. 
3. Het vooronderzoek naar humane biomonitoring (HBM)-inzet in typegebieden PFAS 
loopt momenteel. Het vooronderzoek heeft tot doel om te inventariseren in welke 
typegebieden wetenschappelijk HBM-onderzoek best gebeurt en hoe. Typegebieden 
die bekeken zullen worden zijn onder andere de omgeving van brandweerkazernes, 
industriële sites, en buurten rond verbrandingsovens. Na het vooronderzoek volgt het 
HBM-onderzoek zelf in de geselecteerde typegebieden. Resultaten van het 
vooronderzoek worden verwacht eind 2024. 
Het Departement Zorg volgt de laatste literatuur rond PFAS en gezondheid op. Maar 
het Departement geeft ook de opdracht voor onderzoek naar de relatie tussen PFAS 
en gezondheid. Zo heeft Departement Zorg aan de PO-MGZ en Intego gevraagd om 
hun werk rond de koppeling van HBM-resultaten, en meer specifiek PFAS-resultaten, 
met medische gegevens uit het elektronisch medisch dossier van huisartsen verder te 
zetten. Op die manier trachten we dosis-effect relaties beter te onderzoeken. 
Daarnaast worden in de vragenlijsten van het grootschalig bloedonderzoek ook 
gezondheidseffecten bevraagd (vb. verstoorde leverwerking, verhoogde 
cholesterol,…). Gezien het grote aantal deelnemers aan het bloedonderzoek, hopen we 
associaties tussen PFAS-blootstelling en bevraagde gezondheidsgegevens beter te 
kunnen onderzoeken. De resultaten van het grootschalig bloedonderzoek PFAS worden 
verwacht tegen eind 2024-begin 2025.
4. a. Tegen eind 2024-begin 2025 verwachten we dat alle gegevens ten gronde 
statistisch-wetenschappelijk kunnen worden geïnterpreteerd en dat we de 
groepsresultaten van het grootschalig bloedonderzoek PFAS bekend kunnen maken. 
b. Deelnemers met verhoogde PFAS-concentraties kunnen contact opnemen met de 
preventiewerkers PFAS om hun resultaten te bespreken en desgewenst samen op 
zoek te gaan naar persoonlijke blootstellingsbronnen. Deelnemers die ongerust zijn 
over hun gezondheid kunnen bij gelegenheid langsgaan bij hun huisarts. 
Alle deelnemers krijgen het advies om hun blootstelling aan PFAS zoveel mogelijk 
te beperken, onder andere door het opvolgen van de geadviseerde no regret-
maatregelen. 
c. De bloedonderzoeken zullen nog een aantal maanden duren. Vermoedelijk tot de 
zomer. Eens alle gegevens van alle deelnemers zijn verzameld, zullen de resultaten 
statistisch-wetenschappelijk geïnterpreteerd worden. Communicatie rond de 
groepsresultaten wordt verwacht tegen eind 2024-begin 2025. 
5. Nu de inschrijvingen zijn afgesloten verschuiven de zwaartepunten van het onderzoek 
van sensibilisering en werving naar het maximaliseren van de opkomst (respons) en 
het definiëren van onderzoeksvragen met een bijhorend wetenschappelijk onderbouwd 
statistisch analyseplan. Voor het statistisch-wetenschappelijk luik van dit onderzoek 
wordt input gevraagd van en afgestemd met experten uit de Stuurgroep. 
