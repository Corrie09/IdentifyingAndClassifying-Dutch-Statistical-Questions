title: Natuur in je Buurt - Projecten
thema: Natuur en Milieu
pdf link: https://docs.vlaamsparlement.be/pfile?id=2006218
thema link: https://www.vlaamsparlement.be/parlementaire-documenten/schriftelijke-vragen/1768277
SCHRIFTELIJKE VRAAG
nr. 28
van BRECHT WARNEZ
datum: 5 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Natuur in je Buurt  -  Projecten
De jaarlijkse projectoproep ‘Natuur in je buurt’ moet ervoor zorgen dat er meer en betere 
natuurelementen te vinden zijn dicht bij de mensen. Het Agentschap voor Natuur en Bos 
(ANB) wil projecten ondersteunen die maatschappelijke noden invullen en daarbij 
meewerken aan een robuuste en veerkrachtige Vlaamse natuur en biodiversiteit. De 
beleidsnota van de minister omschrijft de projectoproep Natuur in je buurt als een wijze 
waarop ingezet wordt op vergroening van bebouwde omgeving en kleinschalige natuur- en 
groenprojecten gestimuleerd worden.
Overheden, zoals lokale besturen, maar ook verenigingen, organisaties en 
zorgvoorzieningen die tot de Vlaamse deelstaatoverheid behoren, kunnen een project 
indienen en daarvoor subsidies krijgen. Projectvoorstellen konden worden ingediend tot en 
met 11 juni 2023. Het project moet aan enkele voorwaarden voldoen, zoals een 
nettotoename van de groene oppervlakte of een verbetering van de natuurkwaliteit en de 
instandhouding ervan gedurende minstens 10 jaar.
Projectvoorstellen kunnen de vorm aannemen van een type A of een type B. 
Projectvoorstellen van het type A vragen een financiering tussen 15.000 euro en 100.000 
euro. Projectvoorstellen van het type B vragen een financiering van minimum 3000 en 
maximum 15.000 euro. Natuur in je buurt financiert maximaal 75% van de 
projectbegroting.
In het antwoord op mijn vraag van nr. 964 13 juli 2023 gaf de minister aan dat in 2023 er 
60 projecten ingediend werden voor Natuur in je buurt, waaronder 17 projecten uit West-
Vlaanderen.
Graag alle data in Excel ter beschikking stellen.
1. Aan hoeveel van de ingediende projecten werd een subsidie toegekend? Kan de 
minister een overzicht geven van de toegekende subsidiebedragen per project en per 
gemeente in West-Vlaanderen?
2. Beschikt de minister over de voornaamste redenen van afwijzing?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 28 van 5 oktober 2023
van BRECHT WARNEZ
1. In 2023 werden 60 projecten ingediend voor ‘Natuur in je Buurt’, waaronder 11 
projecten uit West-Vlaanderen. 
In bijlage het gevraagde overzicht (in Excel) van de ingediende projecten. In een apart 
tabblad eenzelfde overzicht van de projecten uit West-Vlaanderen.
Op het moment van het beantwoorden van de vraag werden er nog geen subsidies 
toegekend.
2. De voornaamste redenen voor een afwijzing zijn een onvoldoende uitgewerkt 
projectvoorstel en/of te veel gemiste kansen in het projectvoorstel om van een 
duurzame natuuroplossing te kunnen spreken (bijvoorbeeld het ontbreken van een 
integrale visie, te veel onnodige (half-)verharding in het ontwerp, een onevenwichtige 
keuze voor infrastructuur ten nadele van natuur enz.).
BIJLAGE
Overzicht projecten ‘Natuur in je Buurt’ 2023, Vlaanderen en West-Vlaanderen
