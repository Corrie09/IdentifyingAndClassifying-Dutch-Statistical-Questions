title: Agentschap Overheidspersoneel (AgO) - Klanttevredenheid
thema: Vlaamse administratie
pdf link: https://docs.vlaamsparlement.be/pfile?id=2033326
thema link: https://www.vlaamsparlement.be/parlementaire-documenten/schriftelijke-vragen/1792127
SCHRIFTELIJKE VRAAG
nr. 93
van BRECHT WARNEZ
datum: 9 januari 2024
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Agentschap Overheidspersoneel (AgO) -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Agentschap Overheidspersoneel.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Agentschap Overheidspersoneel betreft? 
2. Om de hoeveel tijd is er een meting van de klanttevredenheid? 
3. Gebruikt het Agentschap Overheidspersoneel andere methodes dan een bevraging 
alleen om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Agentschap Overheidspersoneel?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Agentschap Overheidspersoneel 
geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Agentschap Overheidspersoneel na het 
klanttevredenheidsonderzoek nog naar de respondent over wat men doet met de 
resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Agentschap 
Overheidspersoneel?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 93 van 9 januari 2024
van BRECHT WARNEZ
1-2.Op de vraag wanneer en om de hoeveel tijd er een klanttevredenheidsmeting 
uitgevoerd wordt, kan ik u meegeven dat het Agentschap Overheidspersoneel (AgO) 
de tevredenheid van haar klanten over haar werking en dienstverlening op 
verschillende manieren bevraagt:
- Via een klantentevredenheidsmeting, die de klant ontvangt een werkdag nadat 
diens case (vraag, verzoek, opdracht…) werd beantwoord via het 
casemanagementsysteem. 
- Via de klantentevredenheidsmeting specifiek voor de HR Business Partners (HRBP’s) 
van  de klant-entiteiten van AgO. Deze tevredenheidsmeting wordt twee maal per 
jaar uitgevoerd. De laatste afgeronde klantentevredenheidsmeting bij HRBP’s vond 
plaats over het eerste semester van 2023.
- Via bevragingen die peilen naar de tevredenheid over specifieke dienstverlening. 
Deze specifieke metingen hebben elk hun eigen periodiciteit. Omwille van de 
overzichtelijkheid wordt verder in het antwoord hoofdzakelijk gefocust op de eerste 
twee metingen.
3. Klantgerichtheid is één van de agentschap specifieke waarden van AgO. Medewerkers 
worden daarom gestimuleerd tot klantgericht handelen en het genereren van feedback 
bij de klant. De registratie en opvolging ervan gebeurt via het ‘customer relationship 
management’- systeem (CRM).
4. De tevredenheidsmetingen worden voor zoveel mogelijk doelgroepen, processen en 
dienstverleningen gehouden en rekening houdend met de verbetermogelijkheden en de 
budgettaire mogelijkheden van het agentschap.
a) De doelstelling van de tevredenheidsmetingen is steeds de verbetering van de 
kwaliteit van de dienstverlening en de verhoging van de klantentevredenheid. 
b) AgO bevraagt alle klanten van afgesloten cases (tot nu toe meer dan 168.000 cases) 
en alle HRBP’s van de klantentiteiten (per semester minstens 43 HRBP’s). 
c) Bij de cases zorgen de grote aantallen respondenten voor representativiteit. Bij de 
HRBP’s wordt een responsgraad van 100% nagestreefd. 
d) Voor de afgesloten cases wordt een minimale responsgraad van 15% gehanteerd, 
voor deze van de HRBP’s 95%. 
e) Zoals in het antwoord op deelvraag b) aangegeven, wordt er geen steekproef maar 
de hele populatie bevraagd. 
f) Na elke afgesloten case in het casemanagementsysteem wordt standaard een 
bevraging gedaan.
g) De aspecten van de dienstverlening die bevraagd worden, vloeien voort uit de Service 
Level Agreement (SLA) met kritieke prestatie-indicatoren (KPI’s) voor de 
gemeenschappelijke dienstverlening van AgO. 
h) De statistische resultaten worden niet gestandaardiseerd. Alle klantenfeedback wordt 
op een gelijkaardige, transparante manier behandeld en dus niet gewogen.  
5. Het klantentevredenheidsonderzoek verloopt doorgaans digitaal (via online bevraging).
6. De bevragingen worden meestal uitgevoerd door de eigen diensten in samenwerking 
met een externe partner via de raamovereenkomst voor online consultatie van 
belanghebbenden (enquêtetool) van het agentschap Facilitair Bedrijf. 
a) De externe kosten voor de klantentevredenheidsmetingen van AgO bedroegen in 
2022 14.033,95 euro voor de 3 soorten metingen samen. In 2023, waarvoor nog niet 
alle facturen ontvangen werden, bedraagt de kostprijs momenteel 8.805,00 euro. 
b) Deze aanpak wordt gehanteerd om redenen van objectiviteit, standaardisering en 
kostenefficiëntie. 
7. a) De algemene tevredenheidsscore over casebehandeling bedraagt momenteel 
gemiddeld 4,61 op een 5-puntenschaal (score 1 = heel ontevreden; score 5 = heel 
tevreden). 
De gemiddelde score van de algemene tevredenheid over de dienstverlening van AgO 
bij HRBP’s lag bij de laatste meting op 3,76 op dezelfde 5-puntenschaal. 
b) Het Agentschap Overheidspersoneel werkt continu aan de verbetering van haar 
dienstverlening. Dat betekent dat er continu maar gericht initiatieven opgezet worden 
om de werking van de processen en systemen waarmee AgO werkt te verbeteren en 
de klantentevredenheid te verhogen. 
c) Er wordt niet specifiek gepeild naar digitale dienstverlening omdat de dienstverlening 
al grotendeels digitaal is, en waar mogelijk en passend nog verder gedigitaliseerd 
wordt.  
8. a) De gemiddelde tevredenheid van de HRBP’s over de dienstverlening van AgO bedroeg 
op het einde van het tweede semester van 2022 3,76 op een 5 puntenschaal.
b) Zowel bij de bevragingen rond de tevredenheid over de casebehandeling als bij de 
tevredenheid van de HRBP’s over de dienstverlening van AgO is er een positieve 
evolutie zichtbaar. 
9. a) De resultaten uit de klantenbevragingen en de klanteninformatie die anders dan via 
bevraging vergaard wordt, neemt AgO mee in de optimalisatie van de dienstverlening 
en proceswerking van het agentschap.  
b) De implementatie van verbeterpunten is inherent aan de proceswerking van het 
Agentschap Overheidspersoneel. De globale resultaten zijn beschikbaar in het zgn. 
KPI-dashboard van het agentschap. 
c) Alle KPI’s (dus ook die m.b.t. klantentevredenheid) van het agentschap worden 
minstens per kwartaal besproken op het directieteam van AgO en waar nodig met 
mezelf. Indien daaruit bijkomende verbeterinitiatieven volgen, dan worden die 
opgenomen in het ondernemingsplan van het agentschap dat in samenspraak met 
mij wordt opgemaakt.
10. AgO houdt er steeds aan om over de resultaten te communiceren. Dat gebeurt op 
verschillende niveaus en via verschillende kanalen in functie van de doelstellingen en 
doelgroepen van de bevraging.
11. Naast de doorlopende bevraging over de tevredenheid over de behandeling van de 
cases, wordt op dit moment de klantentevredenheidsmeting bij HRBP’s voor het 
tweede semester van 2023 uitgevoerd. Vele andere tevredenheidsmetingen van de 
derde soort (cf. antwoord 1-2) zijn bezig of staan op korte of middellange termijn (nog 
dit jaar) op de planning. De resultaten van de continu lopende tevredenheidsmetingen 
zijn op elk moment beschikbaar, deze van de klantentevredenheidsmeting bij HRBP’s 
voor het tweede semester van 2023 vanaf midden februari. Ook deze van andere, 
periodiek lopende metingen zijn na afloop van de meting beschikbaar. 
12. Ik evalueer de laatste klantentevredenheidsmetingen als positief.
