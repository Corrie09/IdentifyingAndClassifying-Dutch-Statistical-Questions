title: Geïntegreerd investeringsprogramma (GIP) 2024 - Beschikbaarheidsvergoedingen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2024843
thema link: https://www.vlaamsparlement.be/parlementaire-documenten/schriftelijke-vragen/1786089
SCHRIFTELIJKE VRAAG
nr. 368
van PETER VAN ROMPUY
datum: 7 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Beschikbaarheidsvergoedingen
Sinds 2018 worden de investeringsprogramma's van de verschillende entiteiten uit het 
beleidsdomein Mobiliteit en Openbare Werken samengevoegd in een geïntegreerd 
investeringsprogramma voor het hele beleidsdomein. Dat programma wordt opgesteld 
door het Departement Mobiliteit en Openbare Werken op basis van de input van de 
verschillende entiteiten uit het beleidsdomein en biedt een meerjarige blik op alle geplande 
investeringen binnen het beleidsdomein. Momenteel ligt het ontwerp GIP 2024 en doorkijk 
25-26 voor.
1. Welke evolutie stelt de minister vast voor het budget van de 
beschikbaarheidsvergoedingen over de periode 2015-2035:
a) voor de geclosede DBFM(O)-projecten (DBFMO: Design Build Finance Maintain 
Operate);
b) voor de DBFM(O)-projecten in aanbesteding;
c) voor de DBFM(O)-projecten in onderzoek;
d) voor het totaalbudget van die drie DBFM(O)-projecten samen?
2. Vanaf 2031 is er een enorme toename van beschikbaarheidsvergoedingen DBFM(O)-
projecten in onderzoek. Dat heeft een impact op het totaalbudget. 
Hoe verhoudt dat totaalbudget van beschikbaarheidsvergoedingen zich per jaar 
tegenover de beschikbare investeringsenveloppe voor de periode 2015-2035? Hoe 
kijkt de minister naar deze toekomstige problematiek voor extra budgetten? 
3. Brengen projecten via De Werkvennootschap en Lantis ook 
beschikbaarheidsvergoedingen met zich mee? Zo ja:
a) Welke entiteit(en) moeten de kosten daarvan dragen?
b) Hoeveel is dat per jaar voor de periode 2015-2035 per provincie voor:
i. De Werkvennootschap;
ii. Lantis?
c) Welke evolutie is vast te stellen voor het budget per provincie in de periode 2015-
2038 voor:
i. De Werkvennootschap;
ii. Lantis?
4. De facturatie van de btw voor projecten door De Werkvennootschap en Lantis zou 
gebeuren door de entiteit Mobiliteit en Openbare Werken/Agentschap Wegen en 
Verkeer.
a) Kan de minister dat bevestigen?
b) Vanuit welke beweegreden loopt de procedure op die manier?
c) Welke bedragen mogen we nog verwachten de komende 5 jaar?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 368 van 7 december 2023
van PETER VAN ROMPUY
1. a) Voor de geclosede projecten zien we twee trends:
i. Van het aantal projecten dat werd opgestart sinds de aankondiging van de 
ambitie van de Vlaamse Regering in 2005 om projecten via DBFM-formules in 
de markt te zetten, hebben er minder contracten een close bereikt dan 
voorzien. Dit is niet te wijten aan de DBFM-formule zelf, maar wel aan de 
complexiteit van vergunningstrajecten en inspraakprocessen van 
stakeholders. Hierdoor verliepen vele projecten trager dan initieel ingeschat. 
Over de periode 2011 tot 2023 werd gemiddeld minder dan één project per 
jaar geclosed, waarvan het laatste in 2020.
ii. De jaarlijkse stijging van de beschikbaarheidsvergoeding is uitermate beperkt, 
omdat slechts een beperkt deel van de beschikbaarheidsvergoeding (circa 
15%) gelinkt is aan inflatie. De beschikbaarheidsvergoeding volgt dus niet de 
tred van de inflatie, en al zeker niet de stijging van basismaterialen en energie 
zoals we de laatste jaren ervaren hebben. In verhouding tot de gradueel 
stijgende inkomsten op Vlaams niveau worden de DBFM projecten jaarlijks 
relatief goedkoper. 
b) Voor de projecten in aanbesteding:
i. Ook voor de projecten in aanbesteding kan vastgesteld worden dat de eerste 
beschikbaarheidsvergoedingen later (en soms veel later) betaald (zullen) 
worden in vergelijking met de eerste inschattingen. 
ii. In vergelijking met de eerste reeks DBFM-projecten (de reeds geclosede) 
vallen de projecten die in aanbesteding lopen duurder uit. Aangezien deze de 
Bouwfase nog dienen te doorlopen, is het logisch dat de recente prijsstijgingen 
van materialen en energie (laatste jaren 25% tot 30%) hun weerslag krijgen 
in de CAPEX-component. Tot op heden is het niet het geval dat langs 
inkomstenzijde bij MOW er eenzelfde toename is van beschikbare middelen. 
Deze spreidstand tussen de reële prijsstijgingen, die hoger liggen dan de 
gemiddelde inflatie, en de beschikbare beleidsmiddelen zet forse druk op deze 
langetermijnprojecten, een druk die in de toekomst enkel nog zal toenemen.
c) Zelfde vaststelling als in b) hierboven, met dien verstande dat voor sommige 
projecten nog geen raming van de projectkost, noch bijgevolg de 
beschikbaarheidsvergoeding beschikbaar is. 
d) Hier geldt de combinatie van voorgaande vaststellingen. Verder wijs ik op het 
belang om projecten snel en versneld te realiseren om zo verdere kostenstijgingen 
te beperken.
2. De som van te betalen beschikbaarheidsvergoedingen zal inderdaad de komende 
jaren evident toenemen, aangezien gerealiseerde projecten hun exploitatiefase 
ingaan.
Momenteel bedragen de beschikbaarheidsvergoedingen circa 155 mln. euro/jaar. Dit 
is 5% van het totaalbudget van circa 3 mld. Indien alle projecten zich realiseren zoals 
voorzien op planning, zal in 2031 de som van alle beschikbaarheidsvergoedingen 354 
mln. bedragen.
Het is economisch onjuist om deze bedragen te vergelijken met de budgetten van 
2023, want ook deze zullen gradueel toenemen. Maar zelfs vanuit deze zeer 
conservatieve benadering zou dit 11.7% van de beschikbare budgetten 
vertegenwoordigen. 
Als ook nog de projecten in onderzoek worden meegenomen, komt de jaarlijkse 
beschikbaarheidsvergoeding in 2031 uit op 585 mln. euro. Het is zinledig om dat cijfer 
met de huidige budgetten te vergelijken, aangezien die binnen ca. 10 jaar t.o.v. 
andere beleids- en budgetkeuzes dienen te worden afgezet.
Voor de volledigheid wordt ook nog verwezen naar artikel 4 van het decreet grote 
projecten en programma’s. Hierbij werd een zogenaamd veiligheidsplafond voor 
beschikbaarheidsvergoedingen geïntroduceerd. Dit artikel wil tegemoet komen aan de 
wens om de vrije beleidsruimte te beschermen tegen een overmatig gebruik van 
langlopende PPS-projecten en de daaraan verbonden beschikbaarheidsvergoedingen. 
Er werd een dubbele drempel vooropgesteld voor het aangaan van engagementen 
inzake beschikbaarheidsvergoedingen die beoogt te vermijden dat de lopende 
beschikbaarheidsvergoedingen substantieel zouden interen op de toekomstige vrije 
beleidsruimte van de Vlaamse overheid als geheel en van de betrokken 
beleidsdomeinen. Bovenstaande percentages geven de ambitieus te verwachten 
niveaus op MOW niveau aan. Het decreet heeft de drempel op 60% bepaald, daar 
blijven we incl. de DBFM’s in onderzoek nog zeer ver van verwijderd. Dat betekent 
evenwel niet dat we niet waakzaam moeten blijven over de hoeveelheid 
beschikbaarheidsvergoedingen t.o.v. de beschikbare beleidsruimte.
3. De projecten van Lantis zijn geen DBFM, maar worden gefinancierd door beschikbare 
eigen middelen en de financiering (lening) door de Vlaamse overheid. Het zgn. 
Financieel Model wordt tevens mede gefinancierd door de toekomstige tolgelden.
De Werkvennootschap (DWV) hanteert voor het merendeel van haar grote projecten 
wel de DBFM-contractvorm. 
a) DWV zet het DBFM- project in de steigers en overziet het ontwerp, de financiering, 
de bouw en het stakeholdermanagement tot het asset operationeel (= 
beschikbaar) is. Na oplevering worden de projectendelen overgedragen naar de 
eigenaar/beheerder die zal instaan voor de contractuele en financiële opvolging 
van de onderhoudsfase tot de einddatum van het contract. Dit kan bv. het 
Agentschap Wegen en Verkeer (AWV), De Lijn of De Vlaamse Waterweg (DVW) 
zijn. 
b) Zie bijgevoegde tabel, voor de volledigheid: een overzicht van al de PPS-en zoals 
in vraag 1 bepaald.
Voor DMOW, afdeling Maritieme Toegang is er voor 1 project een 
beschikbaarheidsvergoeding, zijnde voor de Kieldrechtsluis t.b.v. 18 mio euro tot 
eind 2036 (looptijd was 20 jaar). Deze is niet opgenomen in bijgevoegd overzicht. 
In de doorkijk 2015-2035 zijn momenteel geen extra 
beschikbaarheidsvergoedingen voor de afdeling Maritieme Toegang voorzien.
c) Zie vraag 1 en 2, met spreiding over de verschillende provincies.
4. a) De btw voor projecten van DWV dient te worden afgedragen door de entiteit die 
het asset in eigendom/beheer neemt. Voor de entiteiten binnen Beleidsdomein 
MOW wordt voorzien in de nodige kredieten van het Beleidsdomein MOW, in regel 
bij de entiteit die het project in beheer krijgt. 
Aangezien de Oosterweelverbinding wordt terugverdiend via tolheffing, wordt er 
gewerkt met verlegde btw en dus btw-aftrek in hoofde van Lantis. Hetzelfde geldt 
in sommige gevallen voor De Lijn.
 
b) DWV is een projectvennootschap die infrastructuurwerken uitvoert, maar na de 
uitvoering de projecten overdraagt aan een entiteit van het Vlaams Gewest (het 
AWV, De Lijn …) of een derde. Er blijven bij DWV dus geen projecten (actief) op 
de balans staan. 
Voor projecten die worden overgedragen aan lokale besturen, dient het Vlaams 
Gewest de btw te voorzien binnen het beleidsdomein MOW.
DWV gebruikt een renteloze lening van het Vlaamse Gewest om projecten te 
realiseren voor het Vlaamse Gewest. DWV kan de btw recupereren op de 
aankoopfacturen tijdens de realisatie van haar projecten. De btw wordt pas 
opeisbaar bij de overdracht/verkoop van haar projecten. Dit resulteert voor de 
Vlaamse overheid, en het Beleidsdomein MOW in een financieel voordeel door de 
verschuiving van de timing van de opeisbaarheid van de btw.
Wanneer projecten klaar zijn (oplevering/beschikbaarheid), dient er een financiële 
overdracht te gebeuren aan een of meerdere entiteiten van het Vlaamse Gewest 
of derden.
c) De bedragen zijn afhankelijk van de voortgang van de projecten bij DWV en in 
functie van overdracht naar de verschillende entiteiten. De btw-kost wordt 
opgevangen binnen de beschikbare investeringskredieten van het beleidsdomein 
MOW en wordt ook jaarlijks voorzien in het geïntegreerd investeringsprogramma 
(GIP). 
BIJLAGE 
Overzicht PPS
