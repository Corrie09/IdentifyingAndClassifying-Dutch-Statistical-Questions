title: Zijinstromers - Anciënniteit
thema: Onderwijs en Vorming
pdf link: https://docs.vlaamsparlement.be/pfile?id=2082228
thema link: https://www.vlaamsparlement.be/parlementaire-documenten/schriftelijke-vragen/1836426
SCHRIFTELIJKE VRAAG
nr. 66
van KIM BUYST
datum: 28 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Zijinstromers  -  Anciënniteit
In het kader van het lerarentekort nam de vorige Vlaamse Regering een aantal 
maatregelen om een job in het onderwijs aantrekkelijker te maken voor zijinstromers. Een 
van die maatregelen bestaat eruit dat wie in de privésector gewerkt heeft als werknemer 
of als zelfstandige, voor bepaalde knelpuntambten een aantal jaren werkervaring kan laten 
meetellen voor geldelijke anciënniteit. Een eerste stap kwam er in 2020, toen zijinstromers 
maximaal 8 jaar ervaring konden laten meetellen. In 2021 werd dat opgetrokken naar 
maximaal 10 jaar; in 2023 naar maximaal 15 jaar. Wie voor 2020 instroomde, kan echter 
geen werkervaring laten meetellen. Daardoor is de ongelijkheid in loon tussen ‘oude’ en 
‘nieuwe’ zijinstromers groot. 
Tijdens de commissievergadering van 17 oktober 2024 antwoordde de minister dat de 
meerkosten om de lonen van alle zijinstromers gelijk te trekken, rond de 500 miljoen 
zouden liggen. Uit de berekening die aan de commissie bezorgd werd, blijkt dat de 
meerkosten geraamd worden op 528,59 miljoen euro. Daarbij wordt maximaal 20 jaar 
ervaring in de privé in rekening gebracht, en dat voor alle onderwijsniveaus (met 
uitzondering van het hoger onderwijs), alle vakken en alle ambten. Bij gebrek aan precieze 
informatie over eerdere ervaring van onderwijspersoneel wordt gekeken naar de relatie 
tussen leeftijd en huidige anciënniteit in de databank, en of daar een afwijking is ten 
opzichte van het ideale traject.
1. Kan de minister een overzicht geven van het aantal zijinstromers die voor 2020 
ingestroomd zijn, opgesplitst naar het aantal jaren eerdere ervaring? Graag opgesplitst 
naar onderwijsniveau (kleuter, lager, secundair, deeltijds kunstonderwijs (dko), 
volwassenenonderwijs etc.). Als precieze data over het aantal zijinstromers niet 
beschikbaar zijn, dan graag een schatting volgens de hiervoor geschetste 
methodologie van de administratie (dus op basis van het aantal jaren afwijking van 
het ideale traject).
2. Kan de administratie ook ramen hoeveel de meerkosten zouden zijn als voor alle 
zijinstromers (ook zij die voor 2020 instroomden) tot 15 jaar anciënniteit gevalideerd 
zou worden (zoals het geval is voor zijinstromers die nu instromen)?
3. Kan de administratie ook ramen hoeveel de meerkosten zouden zijn als voor alle 
zijinstromers (ook zij die voor 2020 instroomden) tot 8 jaar anciënniteit gevalideerd 
zou worden?
4. Is de minister van plan om, in samenspraak met het werkveld, op zoek te gaan naar 
een manier om ook voor zijinstromers van voor 2020 minstens een deel van de 
anciënniteit te honoreren? Zo ja, welke scenario's acht de minister haalbaar?
5. In antwoord op schriftelijke vraag nr. 600 van 9 juni 2022 van Kim De Witte aan 
toenmalig bevoegd minister Weyts werd berekend dat de meerkosten om ook 
bestaande zijinstromers maximum 20 jaar anciënniteit te geven, 233,3 miljoen euro 
bedragen. 
Hoe verklaart de minister het verschil tussen beide berekeningen?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 66 van 28 oktober 2024
van KIM BUYST
1. De administratie beschikt niet over exacte cijfers van het aantal zijinstromers dat de 
overstap maakte vanuit de privésector. Enkel van diegenen die sinds 2020 de overstap 
maakten en effectief een aanvraag indienden, weten we welke diensten zij voor hun 
overstap in de privésector hebben gepresteerd. Op basis van de door u geschetste 
methodiek (=verschil leeftijd en anciënniteit) maakte mijn administratie onderstaande 
schatting, opgesplitst per onderwijsniveau en per aantal jaren ingeschatte eerdere 
ervaring. De cijfers zijn uitgedrukt in FTE (voltijdse equivalenten).
extra anc 
obv schattingBasis Secundair DKO VO Andere Eindtotaal
1 2.579 3.623 330 407 329 7.267
2 1.630 2.649 237 373 244 5.132
3 1.171 2.053 177 275 203 3.879
4 918 1.652 133 240 127 3.070
5 776 1.381 107 234 118 2.615
6 731 1.209 104 193 94 2.331
7 638 1.075 77 188 80 2.058
8 628 974 73 158 92 1.924
9 592 885 57 159 65 1.758
10 562 796 50 139 64 1.611
11 536 713 41 121 45 1.456
12 504 599 37 121 39 1.300
13 441 567 38 101 49 1.195
14 407 519 40 105 33 1.104
>=15 2.496 3.260 251 774 235 7.016
Eindtotaal 14.608 21.956 1.750 3.588 1.815 43.716
Doordat de maatregel de voorbije legislatuur een aantal keer werd uitgebreid, was het 
niet mogelijk om op basis van stabiele cijfers deze oefening te  maken. 
Voor de huidige knelpuntambten blijkt gemiddeld slechts 52% van de ingeschatte 
zijinstromers uit de privésector ook effectief een aanvraag ingediend te hebben. Vooral 
wanneer het verschil tussen hun te verwachten anciënniteit (op basis van hun leeftijd) 
en hun effectieve anciënniteit minder dan 15 jaar is, blijkt een minderheid ook effectief 
anciënniteit uit de privésector aangevraagd te hebben. Ik wil benadrukken dat 
onmogelijk kan ingeschat worden in hoeverre dezelfde correctie zou plaats vinden in 
andere ambten, in andere onderwijsniveaus en bij de oude zijinstromers. 
2. Op basis van de in vraag 1 beschreven methodiek en prognose wordt een jaarlijkse 
meerkost ingeschat van 320 miljoen euro indien we alle zijinstromers bij hun overstap 
vanuit de privésector maximum 15 jaar geldelijke anciënniteit zouden toekennen. 
3. Op basis van de in vraag 1 beschreven methodiek en prognose wordt een jaarlijkse 
meerkost ingeschat van 241 miljoen euro indien we alle zijinstromers bij hun overstap 
vanuit de privésector maximum 8 jaar geldelijke anciënniteit zouden toekennen. 
4. Zoals aangekondigd wordt het gesprek aangegaan met de sociale partners omtrent de 
aantrekkelijkheid van het beroep van de leerkrachten.
5. De inschatting die gemaakt werd in juni 2022 was een extrapolatie naar alle 
zijinstromers die gebaseerd was op de toen gekende zijinstromers in de destijds 
geldende beperkte lijst met knelpuntvakken en –ambten. De huidige berekeningen zijn 
gebaseerd op de meest recente aantallen zijinstromers in de veel meer uitgebreide 
lijst met knelpuntambten (met o.a. alle vakken in het secundair onderwijs), die een 
stuk hoger zijn dan toen. Een extrapolatie van die gegevens naar de grote groep van 
bestaande personeelsleden leidt tot een veel groter budget dan toen ingeschat.
