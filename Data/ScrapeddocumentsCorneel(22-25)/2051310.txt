title: Op/Til - Nieuwe tools voor cultuurambtenaren
thema: Cultuur
pdf link: https://docs.vlaamsparlement.be/pfile?id=2051310
thema link: https://www.vlaamsparlement.be/parlementaire-documenten/schriftelijke-vragen/1808692
SCHRIFTELIJKE VRAAG
nr. 160
van FILIP BRUSSELMANS
datum: 29 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Op/Til  -  Nieuwe tools voor cultuurambtenaren
Op 11 december 2023 lanceerde Op/Til twee nieuwe initiatieven, met name de website 
Terecht en de downloadbare poster rond culturele bovenbouw. Beide tools zouden 
cultuurambtenaren moeten helpen in het doolhof van de complexe bovenbouw. 
1. Wat is de respons op ‘Terecht’? Hoe werd/wordt die webstek door de doelgroep 
onthaald? Hoe vaak werd de webstek sinds de opstart geraadpleegd? 
2. Hoe vaak werd de poster ‘Wie is wie in de culturele bovenbouw’ gedownload? 
3. Hoe evalueert de minister die cijfers?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 160 van 29 februari 2024
van FILIP BRUSSELMANS
1.OP/TIL lanceerde twee concrete tools waarmee wie in een gemeente, stad of regio in 
en voor cultuur werkt, wordt verbonden met het aanbod in de culturele bovenbouw. 
De tools werden ontwikkeld in afstemming met de doelgroep en de 
bovenbouworganisaties, waarbij via testsessies feedback werd gegeven om de tools te 
optimaliseren. Het onderhoud en de zorg voor updates ligt bij OP/TIL en zij zorgen ook 
voor een jaarlijkse terugkoppeling over het gebruik van beide tools aan de 
bovenbouwspelers.
De website ‘TERECHT’ verbindt vaak gestelde vragen van cultuurambtenaren met de 
juiste info of ondersteuning in de culturele bovenbouw. De gebruikers zijn 
voornamelijk de lokale besturen, en dus de medewerkers van cultuur- en 
gemeenschapscentra, bibliotheken en diensten cultuur en vrije tijd. Men kan zoeken 
op thema, organisatie of via vrij zoeken. OP/TIL maakte de tool bekend via de eigen 
nieuwsbrief, posts op Linkedin en Instagram, en via een mailing aan de betrokken 
bovenbouworganisaties. Sinds de lancering zet OP/TIL zelf de website in de kijker via 
de stories op Instagram en Facebook en om de twee weken via een vraag in de kijker 
op Linkedin.
De eerste mondelinge feedback van gebruikers en bovenbouworganisaties is positief. 
De tool is pas drie maanden online en er werd nog geen structurele bevraging gedaan 
bij de gebruikers. Het gebruik zal worden gemonitord en, waar nodig, bijgestuurd. 
Dit zijn de cjjfers van de eerste drie maanden:
maand + 
jaarpaginaweergaven
december 
20231.059 
paginaweergaven
januari 2024 481 
paginaweergaven
februari 
2024227 
paginaweergaven
In december 2023 was ‘terecht.cultuuroptil.be’ de meest bekeken landingspagina 
binnen de subwebsites van www.cultuuroptil.be Van het totaal aantal bezoeken in de 
tabel zijn er 38% directe bezoeken. Dit betekent dat gebruikers het webadres van 
OP/TIL ingeven, 36% van de bezoeken komt via zoekmachines, 14% van de bezoeken 
via gerichte campagnes, via socials en nieuwsbrief. 8% van de bezoeken komt via 
andere websites (in eerste instantie www.vlaanderen.be)  en nog eens 4% komt via 
sociale netwerken.
2. De poster ‘Wie is wie in de culturele bovenbouw?’ kan worden gedownload en geprint 
en geeft een overzicht van de culturele bovenbouw. De poster was eerst beschikbaar 
als downloadbare pdf op www.cultuuroptil.be en daarna ook als poster op canva.com. 
Hieronder vindt u het overzicht van het aantal keren dat deze poster via beide 
websites samen werd gedownload:
maand + 
jaardownloads
december 
2023155 
downloads
januari 2024 39 
downloads
februari 2024 25 
downloads
3. In het lokale culturele veld is er een bekende nood aan informatie en begeleiding. 
Tegelijk is er een bestaand aanbod aan informatie en begeleiding vanuit de 
bovenbouw dat onvoldoende bekend is. OP/TIL wil met deze tools inspelen op die 
leemte door het bestaande aanbod vanuit de bovenbouw beter bekend te maken en 
de lokale actoren ernaartoe te leiden. De cijfers tonen aan dat er interesse is in deze 
doorverwijzing. Dit bleek volgens OP/TIL ook uit de testfases van de tools. De cijfers 
tonen tegelijk ook aan dat er een voortdurende inzet nodig zal zijn om enerzijds 
ervoor te zorgen dat de tools blijvend gebruikt worden en anderzijds ervoor te zorgen 
dat de tools actueel en up-to-date blijven. Hierin zullen voor OP/TIL de uitdagingen 
liggen om dit aanbod relevant te houden. Een voortdurende opvolging en goede 
monitoring zullen dus noodzakelijk en belangrijk zijn. Deze tools vormen een eerste 
stap en zijn onderdeel van een breder aanbod waar OP/TIL aan werkt om het lokale 
culturele veld en zijn actoren te versterken. 
