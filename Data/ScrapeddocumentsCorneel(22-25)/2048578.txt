title: Planbatenheffing - Indieningen en opbrengsten
thema: Financiën
Ruimtelijke ordening
pdf link: https://docs.vlaamsparlement.be/pfile?id=2048578
thema link: https://www.vlaamsparlement.be/parlementaire-documenten/schriftelijke-vragen/1804201
SCHRIFTELIJKE VRAAG
nr. 197
van KOEN VAN DEN HEUVEL
datum: 20 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Planbatenheffing  -  Indieningen en opbrengsten
Volgens de Vlaamse Codex Ruimtelijke Ordening (VCRO) dienen de lokale besturen jaarlijks 
hun planbaten en planschade voor de ruimtelijke uitvoeringsplannen (RUP’s) door te geven 
aan de Vlaamse overheid. Als herbestemmingsplannen aanleiding geven tot een 
meerwaarde, dan kan de overheid een stukje van die meerwaarde laten terugvloeien naar 
de gemeenschap.
1. Welke gemeenten dienden de afgelopen 5 jaar steeds hun planbaten en planschade-
overzicht in bij de Vlaamse overheid? Graag een overzicht per jaar en voor welke 
bedragen.
2. Wat is de totale oppervlakte aan planbatenwaardige bestemmingswijzigingen? Graag 
een overzicht per categorie voor de afgelopen 10 jaar. 
3. Hoeveel bedraagt het totaal geïnde bedrag aan planbaten voor de afgelopen 10 jaar 
opgesplitst naar aard van de wijziging van de gebiedscategorie? 
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 197 van 20 februari 2024
van KOEN VAN DEN HEUVEL
1. De tabel op werkblad ‘vraag 1a’ van de bijlage bevat per gemeente en per aanslagjaar 
(2018-2022) het bedrag dat werd ingekohierd voor de planbatenheffing. Omdat voor 
deze heffing de ingekohierde bedragen en de effectief te innen bedragen sterk van 
elkaar kunnen verschillen, werden eveneens de onwaarden (d.i. onterecht gevestigde 
rechten) weergegeven. Vrijstellingen kunnen immers niet altijd automatisch worden 
toegekend en ruimtelijke uitvoeringsplannen (RUP’s) worden regelmatig door de Raad 
van State vernietigd. Ook de bonificatieregeling1 heeft zijn weerslag. 
In het overzicht worden ook de effectief geïnde bedragen opgenomen. Door de 
mogelijke opschortingen en de nood aan een “startfeit” 2 is er voor deze belastingen wel 
een lange periode mogelijk tussen het tijdstip van inkohiering en het tijdstip waarop de 
belasting effectief is verschuldigd. 
Deze gegevens werden, gelet op de vraagstelling, beperkt tot de gemeentelijke RUP’s. 
Voor de plannen die in de loop van 2023 in werking zijn getreden loopt de termijn voor 
het verzenden van aanslagbiljetten nog tot 31 december 2024.
Planschadebedragen die worden uitgekeerd als gevolg van lokale ruimtelijke 
uitvoeringsplannen worden door de Vlaamse overheid niet gemonitord.
Op werkblad ‘vraag 1b’ vindt u per gemeente het aantal gemeentelijke RUP’s waarvoor 
de gemeente een register met aanduiding van mogelijke planbaten, planschade, 
kapitaalschade of gebruikersschade heeft opgeladen in het platform voor Digitale 
Stedenbouwkundige Informatie (DSI) (cf. de verplichting hieromtrent die werd 
opgenomen in art. 2.2.5.§1, 9° en 2.2.5.§1, 10° van de VCRO).3 Deze cijfers zijn 
wellicht een onderschatting van het werkelijke aantal registers omdat niet voor ieder 
RUP een register werd ingevoerd in DSI. Voor dezelfde periode zijn er in totaal 429 
goedgekeurde gemeentelijke RUP’s.
2. Op werkblad ‘vraag 2’ van de bijlage vindt u voor de gemeentelijke RUP’s die in werking 
traden tussen 1 januari 2013 en 31 december 2022 per type van bestemmingswijziging 
de oppervlakte (in hectare) voor de percelen waarvoor de Vlaamse Belastingdienst 
planbaten heeft ingekohierd.
3. De cijfers in werkblad ‘vraag 3’ van de bijlage geven de ingekohierde bedragen per type 
van bestemmingswijziging. In de tweede tabel werden de tot nu toe geïnde bedragen 
per bestemmingswijziging opgenomen. Zoals vermeld in vraag 1 kan het ingekohierde 
bedrag sterk verschillen van het geïnde bedrag en vallen de bedragen in de recente 
jaren lager uit omdat planbaten pas effectief moeten betaald worden nadat zich een 
startfeit heeft voorgedaan.
1 Er is recht op bonificatie (een vermindering van 15%) bij betaling binnen het jaar na verzending 
van het aanslagbiljet en voor een startfeit.
2 Bv. een verkoop van een perceel of het verkrijgen van een omgevingsvergunning.
3 Deze gegevens werden aangeleverd door het departement Omgeving.
BIJLAGEN
Overzicht planbatenheffing gemeentelijke RUP's per aanslagjaar en per gemeente 
(ingekohierd bedrag, onwaarde en betaald bedrag) (in euro)
Overzicht ingediende registers gemeentelijke RUP's (2018-2022)
Aantal hectare aan planbatenwaardige bestemmingswijzigingen voor de aanslagjaren 
2013-2022 (voor gemeentelijke RUPs)
Ingekohierde en betaalde bedragen planbatenwaardige bestemmingswijzigingen (in euro) 
voor de aanslagjaren 2013-2022 (voor gemeentelijke RUPs)
