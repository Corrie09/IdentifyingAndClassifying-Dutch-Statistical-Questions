title: Erkende gebedshuizen - Vrijstelling onroerende voorheffing
thema: Financiën
pdf link: https://docs.vlaamsparlement.be/pfile?id=2004389
thema link: https://www.vlaamsparlement.be/parlementaire-documenten/schriftelijke-vragen/1765869
SCHRIFTELIJKE VRAAG
nr. 8
van ELS AMPE
datum: 2 oktober 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Erkende gebedshuizen  -  Vrijstelling onroerende voorheffing
Jaarlijks vloeien honderden miljoenen euro’s belastinggeld naar de katholieke kerk in 
België. Ruw geschat gaat het om 500 à 550 miljoen euro per jaar. Maar ook via andere 
bestuursniveaus vloeit geld naar de geloofsgemeenschappen. Zo worden de lokale 
besturen verplicht om mee te betalen voor onderhoud en renovatie van kerkgebouwen, 
betaalt de Vlaamse overheid de lonen van godsdienstleraars, én krijgen de erkende 
godsdiensten vrijstellingen op onroerende voorheffing. 
Hoeveel bedroeg in totaal de vrijstelling van onroerende voorheffing op erkende 
gebedshuizen de afgelopen jaren? Graag een duidelijk onderscheid tussen de verschillende 
bestuursniveaus (Vlaanderen/lokale besturen) en een duidelijk overzicht per erkende 
godsdienst (periode 2014-2023). 
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 8 van 2 oktober 2023
van ELS AMPE
Volgens de huidige regelgeving is een vrijstelling van onroerende voorheffing mogelijk voor 
onroerende goederen (of delen ervan) die bestemd zijn voor het openbaar uitoefenen van 
een eredienst (cf. artikel 2.1.6.0.1, eerste lid, 1° van de Vlaamse Codex Fiscaliteit). Op 
grond van ditzelfde artikel kunnen evenwel ook nog andere onroerende goederen 
vrijgesteld worden, zoals onroerende goederen bestemd voor onderwijs, ziekenhuizen,….
De Vlaamse Belastingdienst (VLABEL) beschikt voor deze vrijstelling enkel over globale 
cijfers m.b.t. het vrijgestelde kadastraal inkomen. Op basis van de aard van het perceel 
zoals die wordt aangeleverd door de Algemene Administratie van de 
Patrimoniumdocumentatie kan VLABEL wel een inschatting maken. 
In de bijlage vindt u per bestuursniveau een raming van de vrijgestelde onroerende 
voorheffing voor de percelen met kadastrale aard “bisdom”, “gebouw eredienst”, “kapel”, 
“kerk”, “klooster”, “moskee”, “pastorie”, “seminarie”, “synagoge” of “tempel” voor de 
aanslagjaren 2014 tot en met 2023. De simulatie van het vrijgestelde bedrag werd 
berekend aan de hand van de gemiddelde gemeentelijke en provinciale opcentiemen voor 
dat aanslagjaar.
BIJLAGE
Raming voor de aanslagjaren 2014-2023 van de vrijgestelde onroerende voorheffing voor 
onroerende goederen met een kadastrale aard die verband houdt met de openbare 
uitoefening van de erediensten
