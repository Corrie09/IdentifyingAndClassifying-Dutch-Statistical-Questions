title: Geïntegreerd investeringsprogramma (GIP) 2024 - N722 en N80 Sint-Truiden
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2024532
thema link: https://www.vlaamsparlement.be/parlementaire-documenten/schriftelijke-vragen/1784817
SCHRIFTELIJKE VRAAG
nr. 362
van SOFIE MERTENS
datum: 5 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  N722 en N80 Sint-Truiden
In het ontwerp GIP 2024 vinden we alle investeringen terug die de zeven verschillende 
entiteiten van het beleidsdomein Mobiliteit en Openbare werken plannen in 2024.
1. In het ontwerp GIP 2024 is voor Sint-Truiden voor de uitvoering van de N722: St 
Truiden: aanleg fietspaden / fase 1 (GIP000740/05) 2.750.000 euro budget en 
825.000 euro fietsbudget gereserveerd.
a) Wat houden die werken in het ontwerp GIP 2024 precies in?
b) Welke stappen moeten nog gezet worden voor de uitvoering van de werken 
aangevat kan worden?
c) Wanneer zullen de werken aangevat worden?
d) Wat is de verdere timing en planning van het project?
e) Wat is de stand van zaken van het project?
2. In het ontwerp GIP 2024 is voor Sint-Truiden voor de studie van de N80 Sint-Truiden 
– herinrichting / Studie (GIP001949/01) 250.000 euro reservebudget gereserveerd. 
In het definitieve GIP 2023 werd dit bedrag ook ingeschreven.
Op mijn schriftelijke vraag nr. 996 van 17 maart 2023 antwoordde de minister dat de 
aanbesteding van de studieopdracht ten vroegste gepland was einde 2023. De timing 
van het dossier zou afhankelijk zijn van het bereiken van een consensus tussen de 
actoren binnen de projectstuurgroep. Er werd uitgegaan van een termijn tussen 1 en 
2 jaar voor het afronden van de studie. Pas na afronding van de studie zou men kunnen 
overgaan tot grondverwervingen, het indienen van omgevingsvergunningen en het 
verplaatsen van nutsleidingen.
a) Wat houdt die studie opgenomen in het ontwerp GIP 2024 precies in? Is het 
dezelfde als opgenomen in het definitieve GIP 2023?
b) Waarom wordt de studie opnieuw opgenomen in het ontwerp GIP 2024? Wat zijn 
de redenen van de vertraging in dit dossier?
c) Om welke redenen wordt het bedrag in het ontwerp GIP 2024 ingeschreven als 
reserve?
d) Welke stappen werden er in dit dossier reeds gezet in 2023?
e) Werd de studie eind 2023 aanbesteed? Zo niet, waarom niet en wanneer mogen 
we de aanbesteding verwachten? Zo ja, wanneer wordt de studie afgerond?
f) Blijft bovenstaande vooropgestelde timing behouden? Wat is de verdere timing en 
planning van dit project?
g) Wat is de stand van zaken van het project?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 362 van 5 december 2023
van SOFIE MERTENS
1. a) De werken van het GIP 2024 omvatten de werken tussen kilometerpunt 11.960 en 
kilometer 11.400. De werken zelf zijn de aanleg van vrijliggende fietspaden en een 
gescheiden riolering langsheen de Hasseltsesteenweg en is het vervolg, nl. fase 2 
van het traject voor fietspaden langsheen de N722 Hasseltsesteenweg.
b) De aanbestedingsbundel dient nog opgemaakt te worden, waarvoor nog een 
milieuhygienisch onderzoek en sloopopvolgingsplan dienen opgesteld te worden. 
Eveneens dienen nog enkele onteigeningen uitgevoerd te worden. De 
nutsmaatschappijen dienen nog verplaatsingen uit te voeren alvorens de eigenlijke 
infrastructuurwerken van start kunnen gaan. Er dient nog een 
omgevingsvergunning aangevraagd te worden.
c) De werken zullen ten vroegste in 2025 van start kunnen gaan. In 2024 starten de 
werkzaamheden van fase 1. De nutsmaatschappijen kunnen hun verplaatsingen 
starten eind 2024. Pas nadat fase 1 uitgevoerd is, kan er gestart worden met fase 
2. Dit kan ten vroegste midden 2025.
d) Timing: aanbesteding en gunning van de werkzaamheden in het voorjaar van 2024. 
Verplaatsingen nutsleidingen eind 2024 tot begin 2025. Deze timing dient nog 
geconcretiseerd en goedgekeurd te worden in overleg met de nutsmaatschappijen.
e) Het ontwerp van de riolering en wegenis wordt momenteel gefinaliseerd. Het 
ontwerp wordt besproken met de nutsmaatschappijen. 
2. a) De inhoud van de studie hernomen in het ontwerp GIP 2024 is niet gewijzigd t.o.v. 
deze in het GIP 2023. De studie beoogt het onderzoek en de studie van een 
ongelijkgrondse fietsverbinding met de N80 die past binnen een radiale 
fietsverbinding naar het stadscentrum vanuit het oosten.
b) Deze studieopdracht was opgenomen op de reservelijst van het GIP 2023. Dit 
project kon niet worden vastgelegd op de middelen van 2023 omdat voldoende 
andere projecten werden vastgelegd.
c) Het project wordt om de reden vermeld onder punt b verschoven naar 2024.
d) De scope van de studieopdracht werd verder uitgewerkt.
e) De studie werd niet aanbesteed eind 2023. Aangezien de studie op het GIP 2024 
op de reservelijst staat, zal een aanbesteding ten vroegste in het najaar 2024 
kunnen gebeuren. Dan zal er immers pas zicht zijn op de vastlegging van de 
projecten van het effectief investeringsprogramma. 
f) In het meest gunstige geval zal een aanbesteding in het najaar 2024 gebeuren, 
zoals vermeld onder punt e. In dat geval zal de studieopdracht in 2025 kunnen 
aanvatten.
g) De studie is in voorbereiding voor aanbesteding najaar 2024.
