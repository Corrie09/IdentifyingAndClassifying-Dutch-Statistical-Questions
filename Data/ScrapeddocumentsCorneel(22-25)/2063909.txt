title: Aankoop gronden door het Agentschap voor Natuur en Bos (ANB) - Dossier Lavrijsen Helchteren
thema: Landbouw
Natuur en Milieu
Ruimtelijke ordening
Visserij
pdf link: https://docs.vlaamsparlement.be/pfile?id=2063909
thema link: https://www.vlaamsparlement.be/parlementaire-documenten/schriftelijke-vragen/1818883
SCHRIFTELIJKE VRAAG
nr. 512
van JOHAN DANEN
datum: 15 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Aankoop gronden door het Agentschap voor Natuur en Bos (ANB)  -  Dossier Lavrijsen 
Helchteren
Ruim dertig jaar geleden vestigde een van oorsprong Nederlands bedrijf zich op de grens 
van Houthalen-Helchteren en Peer rond de bovenlopen van de Zwarte Beek, Bollisserbeek 
en Dommel. Lokale natuurverenigingen moesten met lede ogen toezien hoe het gebied 
binnen de kortste keren een private ruilverkaveling van de eerste generatie onderging. Op 
een termijn van enkele jaren was van kleinschaligheid of van groen-blauwe dooradering 
geen sprake meer, was het hele gebied grootschalig geëgaliseerd en gedraineerd en waren 
alle historische graslanden omgezet in rijk bemeste akkers. De ondernemer in kwestie 
werd in deze niet of nauwelijks gehinderd door enige vorm van stedenbouwkundige 
handhaving, noch vanuit Vlaanderen, noch vanuit de lokale besturen. De van oorsprong 
louter intensieve landbouwactiviteiten ondergingen in de loop der jaren diverse vormen 
van ‘verbreding’, onder andere met de bouw van een grootschalige vergistingsinstallatie. 
Het grote publiek kreeg pas in 2019 een eerste inkijk in de milieugevolgen van die 
praktijken, met krantenkoppen genre “210.000 euro aan geldboetes voor verontreiniging 
van bodem en oppervlaktewater”.
Dat terwijl in 2015 al een INBO-rapport (INBO.R.2015.8532699, ‘Huidige milieudruk in het 
brongebied en de bovenloop van de Zwarte Beek, de Bollisserbeek en de Dommel en 
mitigerende maatregelen’) gedetailleerd in kaart bracht hoe wijdverspreid en ernstig de 
gevolgen waren van die wanpraktijken voor bodem, grondwater en oppervlaktewater, ook 
buiten de terreinen van de onderneming (INBO: Instituut voor Natuur- en Bosonderzoek).
Na ongetwijfeld een langdurige afweging kwam het ANB in de zomer van 2023 met het 
moedige bericht dat de Vlaamse overheid die gronden - ruim 150 hectare - zal verwerven, 
enerzijds om zo spoedig mogelijk een eind te kunnen maken aan verdere verontreiniging, 
en anderzijds om de ongetwijfeld zeer dure herstelmaatregelen financieel en operationeel 
in een meerjarenplanning te kunnen steken.
Uitgerekend de zelfverklaarde verdedigers van het familiale Vlaamse landbouwbedrijf, de 
Boerenbondwoordvoerders, trokken in de media fel van leer tegen de aankoop. Niet omdat 
de Vlaamse overheid in feite langjarige en planmatige milieuverontreiniging van 
landbouwgronden en watervoorraden lijkt te belonen met een vastgoedtransactie, maar 
wel omdat de gronden grotendeels gewestplangewijs gelegen zijn in landbouwgebied, 
compleet voorbijgaand aan het inhoudelijke gegeven dat de langjarige 
milieuverontreiniging de betreffende landbouwgronden langjarig ongeschikt heeft gemaakt 
als basis van de Vlaamse voedingsketen. En dat voor een Vlaamse landbouw die, aldus de 
minister, tot de duurzaamste en meest klimaatvriendelijke van de wereld gerekend moet 
worden.
1. In de onder snelwegblokkades afgedwongen bilaterales tussen de Vlaamse Regering en 
het georganiseerde deel van de landbouwkolom tijdens de voorbije krokusvakantie was 
ook een vertegenwoordiging van Boerenbond aanwezig. 
Is tijdens die bilaterales specfiek die aankoop vanwege het ANB door Boerenbond 
aangehaald als argument om de aankooppolitiek vanwege het ANB in een kwaad 
daglicht te stellen? Welke andere aankoopdossiers (door het ANB dan wel Natuurpunt 
of Limburgs Landschap) in de provincie Limburg sinds 2019 zijn bijkomend door 
Boerenbond onder de aandacht van de Vlaamse Regering gebracht?
2. Omvat de aankoop ook bebouwing (woningen, bedrijfsgebouwen, technische 
installaties allerhande)? Zo ja, graag een overzicht. Zo niet, op welke wijze is verzekerd 
dat die bedrijfsrelicten de herinrichting, de sanering en het eindbeheer van de terreinen 
niet in de weg zullen staan?
3. Vanaf wanneer worden de bedrijfsactiviteiten beëindigd (al dan niet gefaseerd), zodat 
het ANB vrij kan beschikken over de aangekochte terreinen?
4. Welk traject (met indicatieve planning) zal worden doorlopen om de kwalijke milieu-
erfenis van de voorbije decennia te saneren? Vormt een planproces met groene 
herbestemming een onderdeel van dat traject en zo ja, zal de Vlaamse overheid dan 
trekker zijn van dat planproces?
5. Kan de minister al inzage geven in de verwachte totale kosten van de sanering en 
herinrichting van het totale gebied voor de periode 2024-2029, inclusief studie-
opdrachten en mogelijke planprocessen?
6. Zal de Vlaamse Landmaatschappij, gezien de schaal en omvang van de sanerings- en 
herinrichtingswerken, betrokken worden bij dat traject ter ondersteuning van de 
diensten van het ANB?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 512 van 15 april 2024
van JOHAN DANEN
1. Er werd tijdens de bilaterales niet gesproken over individuele dossiers.
2. In de verwerving van 154 ha zit eveneens een cluster van 3,5 ha bedrijfsgebouwen 
vervat. Deze cluster is gelegen in het midden van de verworven landbouwgronden. De 
gebouwen in deze cluster omvatten een biogasinstallatie, een grote (aardappel)loods, 
fytolokaal, werkplaats met kantine en een magazijn. Belangrijk te vermelden is dat 
ANB pas eigenaar wordt van deze cluster na de effectieve stilstand van de 
biogasinstallatie.  Aangezien het stopzetten van dit type van installaties enige tijd in 
beslag neemt, is de effectieve overdracht van deze cluster vastgesteld op 31 dec 2024.
3. De totale oppervlakte zal inderdaad gefaseerd vrijgegeven worden, overeenkomstig 
onderstaande tabel. Een eerste deel percelen (26 ha) is ondertussen reeds in beheer 
bij het ANB.
Jaar oppervlakte
2023 26,62 ha
2026 21,14 ha
2028 29,96 ha
2030 24,60 ha
2031 51,87 ha
4. Sinds de overdracht van het eerste deel percelen op 1 januari 2024 heeft het ANB ten 
volle toegang tot deze percelen en is het gestart met een bodem en hydrologisch 
onderzoek in functie van het revitaliseren van de bodems. In 2024 zal worden gestart 
met het gericht inzetten van de eerste gewassen om de gronden te verschralen (i.e. 
verwijderen stikstof en fosfor) in de bovenste toplaag van de bodem. Verder is er nog 
onderzoek lopende hoe de diverse andere vervuilingen van de (diepere)bodem kunnen 
worden opgelost.
De biogascentrale is momenteel nog operationeel en de milieuvergunning loopt tot 30 
juli 2024 en is er een eigendomsvoorbehoud tot en met 31 december 2024. Na deze 
overdracht kan ANB overgaan tot het ontmantelen van de biogascentrale. De nodige 
formaliteiten (vb. sloopopvolgingsplan) zijn nodig vooraleer kan worden overgegaan 
tot afbraak.
Een planproces met groene herbestemming is momenteel geen lopende actie. 
5. Zoals blijkt uit antwoord op deelvraag 4 zet het ANB momenteel in op drie werven (i) 
oplossen van de milieuvervuiling van de bovenste toplaag, (ii) oplossen van de 
milieuvervuiling van de diepere grondlaag en (iii) sloop biogasinstallatie. Deze werven 
zijn momenteel nog onvoldoende concreet om de kostprijs te kunnen begroten.
6. Het ANB bezit de nodige expertise om de taakstelling zoals beschreven in antwoord 4 
uit te voeren.
