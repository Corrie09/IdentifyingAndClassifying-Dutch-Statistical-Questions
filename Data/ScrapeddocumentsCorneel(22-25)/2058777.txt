title: Lokale en provinciale besturen - Audit cyberveiligheid (2)
thema: Lokale overheden en Binnenlands bestuur
Wetenschap en Innovatie
pdf link: https://docs.vlaamsparlement.be/pfile?id=2058777
thema link: https://www.vlaamsparlement.be/parlementaire-documenten/schriftelijke-vragen/1811484
SCHRIFTELIJKE VRAAG
nr. 164
van BRECHT WARNEZ
datum: 11 maart 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale en provinciale besturen  -  Audit cyberveiligheid (2)
Met het Project Cyberveilige Gemeenten wil de Vereniging van Vlaamse Steden en 
Gemeenten (VVSG), in samenwerking met Vlaanderen, het Agentschap Binnenlands 
Bestuur (ABB), Audit Vlaanderen en Digitaal Vlaanderen, lokale besturen voorbereiden op 
de reële dreigingen die cybercrime meebrengt. De afgelopen jaren kregen veel gemeenten 
in Vlaanderen te kampen met cybercriminaliteit. De ondersteuning van gemeenten die zich 
wensen te wapenen tegen cybercriminaliteit is een van de actiepunten van de minister.
Er werden drie sporen opgezet. Enerzijds is er de mogelijkheid tot uitvoering van een 
basisaudit door Audit Vlaanderen, die voor twee derde door de Vlaamse overheid betaald 
wordt. Gemeenten kunnen altijd een bijkomende audit laten uitvoeren. Daarvoor is in een 
cofinanciering van 50 procent voorzien. Gemeenten kunnen er ook voor opteren om een 
ethische hacker van hogeschool HOWEST het ICT-systeem (ICT: informatie- en 
communicatietechnologie) van gemeenten te laten testen. Beide initiatieven sluiten elkaar 
niet uit. Mede op mijn vraag werd de mogelijkheid geboden om systemen zoals camera’s 
mee te nemen in die screenings.
Ten tweede werd een ‘toolkit cyber security’ uitgebouwd. De box bevat leidraden en 
sjablonen, video's en infofiches die een meerwaarde betekenen voor steden en gemeenten. 
VVSG heeft daarom, samen met diverse partners, de info verzameld, en samengebracht 
in één toolkit.
Ten slotte werd ingezet op bewustmaking en kennisdeling. Er werden boeiende inspiratie- 
en vormingssessies opgezet om besturen te informeren en te sensibiliseren rond het thema 
cyberveiligheid.
Het is van essentieel belang om het effect van de sporen op regelmatige basis te evalueren. 
Een bevordering van de cyberveiligheid bij lokale besturen versterkt het vertrouwen van 
burgers in hun overheid, aangezien het de kans op datalekken van de gevoelige gegevens 
van die burgers minimaliseert. Daarnaast is een degelijke cyberveiligheid ook van belang 
om de continuïteit van de dienstverlening te garanderen, iets wat een cyberaanval zou 
kunnen verstoren, met onmiddellijke gevolgen voor de lokale gemeenschap. Tot slot 
kunnen goede cyberbeveiligingsmaatregelen en -richtlijnen ook zogenaamde ransomware-
aanvallen voorkomen, waarbij lokale systemen vergrendeld worden en pas tegen 
losgeldbetaling worden vrijgegeven. De bovenvermelde redenen geven nogmaals weer hoe 
belangrijk een goede cyberbeveiliging is voor lokale besturen.
Dit is een opvolgvraag van mijn schriftelijke vragen nr. 46 van 20 oktober 2022 en nr. 34 
van 19 oktober 2023.
Gelieve alle gegevens beschikbaar te stellen in Excel.
1. Betreffende het luik ’ethisch hacken’ en professionele ICT-veiligheidsaudits.
a) Graag een actueel overzicht van het aanbod met vermelding van het aantal 
intekeningen per aanbod, per provincie en gemeente per jaar voor deze legislatuur.
b) Hoe evalueert de minister het aanbod?
c) Hoe evalueert de minister de intekening van de lokale besturen?
d) Hoe kijkt de minister naar de lokale besturen die niet of erg beperkt ingezet hebben 
op dat aanbod?
e) Blijkt uit overleg met VVSG of andere actoren een nood aan verdere uitbreiding 
van het aanbod of het traject?
i. Zo ja, welke noden zijn er en zal de minister dat doen?
ii. Ziet de minister naar de toekomst toe nog nodige actiepunten op dat vlak?
2. De minister breidde het Project Cyberveilige Gemeenten uit.
a) Wat zijn de resultaten van die uitbreiding?
b) Hoe evalueert de minister die uitbreiding en de intekening van de lokale besturen?
c) Ontving de minister al opmerkingen van de lokale besturen of de betrokken 
actoren?
d) Blijkt uit overleg met VVSG of andere actoren een nood aan verdere uitbreiding 
van het aanbod of het traject?
i. Zo ja, welke noden zijn er en zal de minister dat doen?
ii. Ziet de minister naar de toekomst toe nog nodige actiepunten op dat vlak?
3. Betreffende de toolkit cybersecurity:
a) Wat zijn de resultaten van de uitbouw en de consultatie?
b) Hoe evalueert de minister de huidige samenstelling van de toolkit?
c) Ontving de minister al opmerkingen van de lokale besturen of de betrokken 
actoren?
d) Blijkt uit overleg met VVSG of andere actoren een nood aan verdere uitbreiding 
van het aanbod of het traject?
i. Zo ja, welke noden zijn er en zal de minister dat doen?
ii. Ziet de minister naar de toekomst toe nog nodige actiepunten op dat vlak?
4. In zijn antwoord op schriftelijke vraag nr. 46 liet minister Somers weten dat er 
gesprekken liepen met de Vlaamse Vereniging voor Steden en Gemeenten (VVSG) om 
extra tools te ontwikkelen met betrekking tot de bestaande ‘toolkit cyberveiligheid’ 
van de VVSG.
a) Hebben die gesprekken iets opgeleverd?
b) Heeft de VVSG of een andere actor extra tools ontwikkeld of verzameld?
i. Hoe evalueert de minister die extra tools?
ii. Wat is de timing en het budget voor die extra tools?
5. In zijn antwoord op schriftelijke vraag nr. 46 liet minister Somers weten dat de VVSG 
een lerend netwerk zou opstarten voor de inzet van camera’s in de publieke ruimte en 
dat er richtlijnen zouden worden opgesteld voor adequaat en verantwoord 
camerabeleid.
a) Welke elementen zijn reeds gerealiseerd op dat punt?
i. Wat zijn de resultaten tot op vandaag?
ii. Hoe evalueert de minister die zaken?
b) Plant de minister bijkomende maatregelen rond de inzet van camera’s in de 
publieke ruimte?
i. Zijn er al concrete voorstellen?
ii. Graag plan van aanpak met timing en budget.
6. Betreffende het luik ‘ewustmaking en kennisdeling’.
a) Kan de minister een overzicht geven van de initiatieven die in deze legislatuur op 
dat vlak genomen werden, alsook het aantal bereikte besturen bij elk initiatief?
b) Hoe evalueert de minister die initiatieven?
a) Van welke elementen uit die werking is de minister overtuigd dat er een vervolg 
op dient te komen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 164 van 11 maart 2024
van BRECHT WARNEZ
1. Betreffende het luik ‘ethisch hacken’ en professionele ICT-veiligheidsaudits. 
a) Het aanbod is tweeledig: 
i. Het traject Ethisch Hacken was een onderdeel van het project Cyberveilige 
Gemeenten van VVSG. Hiermee kregen steden en gemeenten de mogelijkheid 
om hun organisatie gratis te laten doorlichten door studenten van de Howest die 
als ethische hacker te werk gingen. 
ii. De cofinanciering van ICT-veiligheidsaudits is een initiatief van de Vlaamse 
overheid, in het bijzonder Audit Vlaanderen en het Agentschap Binnenlands 
Bestuur. Hiermee krijgen de lokale besturen deels financiële steun om hun ICT-
omgeving te laten doorlichten door professionele auditfirma’s. Op die manier 
kunnen lokale besturen kwetsbaarheden in kaart brengen en er nadien onder 
begeleiding mee aan de slag te gaan. 
In bijlage 1 vindt u het overzicht van de deelnemende lokale besturen per jaar, per 
provincie voor het traject Ethisch Hacken en de ICT-veiligheidsaudits. 
b) Beide initiatieven hebben hun meerwaarde en zijn succesvol. Het traject Ethisch 
Hacken is een laagdrempelig en kosteloos initiatief en is daarom toegankelijker. De 
ICT-veiligheidsaudits zijn technischer en geven een zeer goed zicht op de 
belangrijkste kwetsbaarheden van de lokale besturen en resulteren in concrete 
aanbevelingen. 
Met het beëindigen van het actieplan Cyberveilige Steden en Gemeenten eind 
februari werd ook het traject Ethisch Hacken stopgezet. De cofinanciering van ICT-
veiligheidsaudits wordt in 2024 verdergezet.  
c) Het aantal aanvragen van zowel het traject Ethisch Hacken als de cofinanciering van 
ICT-veiligheidsaudits zijn zeer hoog. In totaal namen 158 lokale besturen deel aan 
het traject Ethisch Hacken. 176 lokale besturen lieten reeds een ICT-veiligheidsaudit 
met cofinanciering uitvoeren. Met beide trajecten zijn dus 234 van de 300 
gemeentebesturen bereikt. Daarnaast hebben intussen al 3 intercommunales een 
bestelling geplaatst. 
d) Een minderheid van de lokale besturen heeft nog geen gebruik gemaakt van het 
aanbod. Lokale besturen kunnen ook in 2024 op financiële steun rekenen voor de 
ICT-veiligheidsaudits. Ik moedig alle lokale besturen die het nog niet deden, aan om 
een ICT-veiligheidsaudit met cofinanciering te laten uitvoeren. 
e) Ja, naar aanleiding van de cyberaanval op de intercommunale Limburg.net blijkt dat 
ook intercommunales en provincies meer inzicht nodig hebben op de belangrijkste 
kwetsbaarheden en risico’s. Daarom heb ik beslist om vanaf maart 2024 het 
cofinancieringsaanbod uit te breiden zodat ook intercommunales en provincies een 
aanvraag kunnen indienen. 
2. a) Met de verlenging van het actieplan Cyberveilige Steden en Gemeenten in 2023 zijn 
de bestaande activiteiten verdergezet en uitgebreid. In de eerste plaats is ingezet in 
het verder uitbreiden van de toolkit cyberveiligheid met inspirerende testimonials, 
een draaiboek voor het organiseren van een cybercrisisoefening, een overzicht van 
nuttige freeware en een kalender met initiatieven en vormingen. Daarnaast zijn 
verschillende webinars georganiseerd om dieper in te gaan op de verschillende 
instrumenten. Ook is het traject ethisch hacken in 2023 verdergezet en zijn extra 
bewustmakingssessies georganiseerd voor lokale medewerkers.  
b) Met de verderzetting van het project Cyberveilige Gemeenten in 2023 zijn de 
ontwikkelde resultaten verder uitgewerkt en verspreid. Ik ben tevreden met het 
bereik van de toolkit cyberveiligheid, het traject Ethisch Hacken en de webinars. 
c) Ik heb geen opmerkingen ontvangen over het actieplan Cyberveilige Steden en 
Gemeenten van lokale besturen of de betrokken actoren. 
d) In samenspraak met VVSG is beslist om de praktische ondersteuning van lokale 
besturen meer te centraliseren vanuit de Vlaamse overheid. Met de vele initiatieven 
van de Vlaamse overheid, is het voor lokale besturen niet altijd duidelijk waar men 
terecht kan voor ondersteuning. Met de oprichting van het Cyber Response Team 
(Vo-CRT) is er nu een duidelijk centraal aanspreekpunt voor lokale besturen. Daarom 
is – in samenspraak met VVSG – beslist om het project Cyberveilige Gemeenten niet 
meer verder te zetten. De VVSG blijft vanzelfsprekend een belangrijke 
gesprekspartner in de verdere ondersteuning van de lokale besturen rond de 
thematiek cyberveiligheid. VVSG zetelt bijvoorbeeld mee in de stuurgroep van het 
Cyber Response Team en wordt mee betrokken in de verschillende inhoudelijke 
trajecten. 
3. a) De toolkit cybersecurity bestaat uit 15 instrumenten, sjablonen of leidraden die de 
lokale besturen kunnen gebruiken als handvaten bij het uitwerken van een 
informatieveiligheidsbeleid. Deze sjablonen werden opgesteld door een taskforce, 
bestaande uit experten van steden, gemeenten, brandweer- en politiezones, 
intercommunales en provincies. 
In bijlage 2 vindt u het overzicht en de consultatie van de toolkit cyberveiligheid. 
b) Inhoudelijk zit de toolkit cyberveiligheid goed. De toolkit cyberveiligheid biedt een 
breed gamma aan instrumenten, sjablonen of leidraden ter ondersteuning bij de 
verschillende aspecten van informatie- en cyberveiligheidvoor lokale besturen..
c) Ik heb zelf geen opmerkingen ontvangen over de toolkit cyberveiligheid vanuit de 
lokale besturen of actoren.
d) Hoewel het een zeer nuttig instrument is en al veel inspanningen zijn geleverd om 
het kenbaar te maken, blijkt dat de toolkit cyberveiligheid voorlopig nog te weinig 
wordt gebruikt. Het is daarom belangrijk dat de toolkit cyberveiligheid voldoende 
onder de aandacht wordt gebracht. Het Cyber Response Team (Vo-CRT) staat 
voortaan in voor de aanvulling, het onderhoud en de verspreiding ervan en maakt 
hier verder werk van met onder meer een tweewekelijkse nieuwsbrief. Als er op 
termijn nood is aan nieuwe instrumenten, zal het Cyber Response Team die 
ontwikkelen. 
4. a) Naar aanleiding van de mogelijke beveiligingsrisico’s van Chinese camerasystemen 
werd beslist om een bijkomend instrument, de beveiligingsrichtlijn voor 
camerasystemen, te ontwikkelen om steden en gemeenten te ondersteunen bij het 
nemen van de gepaste beveiligingsmaatregelen. Deze beveiligingsrichtlijn voor 
camerasystemen is een aanvulling op de toolkit cyberveiligheid. 
b) De beveiligingsrichtlijn is opgesteld door EY in samenwerking met VVSG en experten 
van lokale besturen. Het ontwikkelen van het instrument, inclusief voorbereiding, 
bevraging van lokale besturen en validatie van het instrument duurde 4 maanden. 
Het budget voor de ontwikkeling van de beveiligingsrichtlijnen bedroeg 35.575 euro. 
5. a) Ik heb geen zicht op eventuele resultaten. Het opstarten van het lerend netwerk 
kadert binnen de subsidie Smart Cities van VLAIO aan VVSG. Mijn collega bevoegd 
voor Innovatie volgt dit verder op.
b) Voorlopig zijn er voldoende instrumenten of handvaten op vlak van camerabeleid en 
-beveiliging. 
6. a) In het kader van het actieplan Cyberveilige Steden en Gemeenten zijn er door de 
VVSG verschillende webinars georganiseerd om steden en gemeenten te 
sensibiliseren op vlak van informatie- en cyberveiligheid. Verder heeft het Cyber 
Response Team (Vo-CRT) ook verschillende initiatieven opgezet om lokale besturen 
bewust te maken van de gevaren van cybercriminaliteit. Het Cyber Response Team 
publiceert onder meer kennisartikels op haar website en verspreidt een 
tweewekelijkse nieuwsbrief. Daarnaast hebben lokale besturen via het Cyber 
Response Team recent kunnen intekenen op een phishing campagne. Dit kadert 
binnen de inspanningen om het bewustzijn bij de personeelsleden van de lokale 
besturen te vergroten. De lokale besturen konden gratis deelnemen aan de 
campagne. 
In bijlage 3 vindt u het overzicht en het bereik van de webinars die VVSG 
organiseerde in het kader van het project Cyberveilige Gemeenten.  
b) Ik ben tevreden met de opgezette initiatieven. Er zijn de voorbije jaren al heel wat 
acties ondernomen om cyberveiligheid van lokale besturen hoger op de 
beleidsagenda te zetten via verschillende trajecten en kanalen waarbij de focus lag 
op verschillende doelgroepen. Het is echter ontzettend belangrijk dat lokale besturen 
met deze beschikbare kennis en informatie verder aan de slag blijven gaan. 
c) Ook naar de toekomst zal ik verder blijven inzetten op ondersteuning, sensibilisering 
en bewustmaking. Het is van groot belang dat elke medewerker van een lokaal 
bestuur alert blijft en zich bewust is van de veiligheidsrisico’s en 
verantwoordelijkheden die ze dragen. Ik ben een grote voorstander van interactieve 
vormen van sensibilisering, zoals de phishing-test die het Cyber Response Team 
opgezet heeft. Op die manier wijzen we niet enkel ICT-medewerkers op de gevaren, 
maar de hele organisatie.  
BIJLAGEN
1.Resultaten ICT-veiligheidsaudits en traject ethisch hacken
2.Resultaten toolkit cyberveiligheid
3.Resultaten webinars
