title: Verlaging administratieve lasten in de zorgsector - Advies Vlaamse Raad WVG
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2002150
thema link: https://www.vlaamsparlement.be/parlementaire-documenten/schriftelijke-vragen/1765899
SCHRIFTELIJKE VRAAG
nr. 17
van VERA JANS
datum: 2 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Verlaging administratieve lasten in de zorgsector  -  Advies Vlaamse Raad WVG
Op 4 mei 2023 bracht de Vlaamse Raad voor Welzijn, Volksgezondheid en Gezin (WVG) op 
eigen initiatief een advies uit over het verlagen van de administratieve zorgen. De Vlaamse 
Raad oppert dat, gezien de personeelstekorten, er meer tijd naar het verlenen van zorg en 
ondersteuning dan naar administratie moet gaan. In het advies worden zes aanbevelingen 
geformuleerd waarmee de Vlaamse overheid aan de slag kan gaan.  
De vele werkbezoeken die ik breng, maken steeds duidelijk hoe er met hart en ziel in onze 
zorgsector wordt gewerkt. Het is duidelijk dat de kwaliteit van zorg steeds voorop staat. 
Die kwaliteit moet worden gemonitord, maar de slinger mag niet doorslaan naar 
regelneverij. 
1. Heeft de minister het advies van de Vlaamse Raad WVG ontvangen? Zo ja, op welke 
manier wordt gevolg gegeven aan het advies?
2. Hoe reageert de minister op elk van de zes concrete aanbevelingen?
3. Welke initiatieven werden al genomen om tegemoet te komen aan de vraag om de 
administratieve lasten te verminderen?
4. Welke initiatieven staan in de steigers om tegemoet te komen aan de vraag om de 
administratieve lasten te verminderen?  
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 17 van 2 oktober 2023
van VERA JANS
1. Ik heb het advies van de Vlaamse Raad WVG over het verlagen van administratieve 
lasten die voortvloeien uit de regelgeving en het optreden van de overheid, goed 
ontvangen. Tijdens het periodiek overleg met de Vlaamse Raad WVG werd dit advies 
vóór de zomervakantie al een eerste keer besproken. Ik erken de nood waarop dit 
advies een antwoord wil bieden. Ik heb de administratie in het beleidsdomein WVG 
opdracht gegeven om het advies grondig te bestuderen en te bekijken welke acties 
kunnen worden ondernomen om eraan tegemoet te komen. Daarbij willen we er 
tegelijk wel over waken dat de kwaliteit en de veiligheid van de zorg niet in gevaar 
komen.
2. Het advies bevat interessante suggesties om de administratieve lasten in het 
beleidsdomein WVG te verminderen. Zoals in het advies ook opgemerkt wordt, sluiten 
veel van de aanbevelingen al aan bij zaken waar de Vlaamse Overheid mee bezig is of 
over nadenkt, zoals de digitale overheid en het ‘only once-principe’.
3-4.Departement Zorg
Wat de instellingen voor schuldbemiddeling betreft, wordt momenteel een nieuwe 
applicatie gebouwd voor het indienen van de jaarverslagen. Daarbij wordt een 
koppeling gemaakt met de LED-databank voor de diploma’s van de 
schuldbemiddelaars, wat zal zorgen voor een administratieve lastenverlaging.
Voor de jaarlijkse registratie en de vijfjaarlijkse uitgebreide registratie zal samen met 
SAM vzw worden onderzocht hoe de administratieve lasten beperkt kunnen worden.
Bij het uitwerken van nieuwe regelgeving voor de sectoren geestelijke 
gezondheidszorg, gezinszorg, ouderzorg en m.b.t. de zorgtoeslagen zal worden 
onderzocht op welke manier kan worden tegemoet gekomen aan de opmerkingen uit 
het advies om de administratieve lasten zo laag mogelijk te houden. Daarbij zal worden 
vertrokken vanuit het standpunt en de noden van de burger/klant.
Opgroeien
Met betrekking tot de kinderopvang werd het Vergunningsbesluit van 22 november 
2013 aangepast:
-Het nieuwe artikel m.b.t. beleidsvoerend vermogen (artikel 13/0 
Vergunningsbesluit, dat in werking treedt op 1 januari 2024) bepaalt, naast dragers 
van kwaliteit, op algemene wijze dat men zich moet documenteren, zonder te 
bepalen hoe dat moet gebeuren;
-Naar aanleiding van dat nieuwe artikel werden bestaande procedures opgeheven 
(zoals link naar een kwaliteitshandboek);
-Omdat ook voor de sector van de kinderopvang de cultuuromslag nodig is van 
instrumentele naar functionele registratie (momenteel gebeuren registraties vooral 
in functie van de aantoonbaarheid naar de overheid), werd een participatief traject 
rond het ‘beleidsvoerend vermogen’ gestart, met als bedoeling o.a. om na te denken 
over de uitdagingen inzake administratieve planlast (de noodzaak van dit 
participatief traject is zo aangegeven in de nota Vlaamse Regering bij principiële 
goedkeuring).
Dit recente BVR is een eerste stap voor de kinderopvang, maar het loont zeker de 
moeite nog verder te screenen naar overbodige plichten, m.b.t. de 
vergunningsvoorwaarden enerzijds maar zeker ook m.b.t. de subsidievoorwaarden (bij 
kinderopvang zijn kwaliteit/vergunning en subsidie gevat in andere besluiten).
VAPH
Algemeen 
•Aanbeveling 1 (inventarisatie informatieverplichtingen)
Het VAPH is intern aan de slag om de informatieverplichtingen op te lijsten en 
opties ter vereenvoudiging te bekijken. Deze oefening is lopende.
•Aanbeveling 2 (eenmalige gegevensregistratie)
Bij mijnvaph.be en onze belendende applicaties zetten we in op het efficiënt 
verzamelen van informatie (zaken die we al weten niet meer opnieuw opvragen).
•Aanbeveling 3 (ondersteunend dataverzameling en -uitwisseling, digitalisering)
We zetten blijvend in op digitalisering via uitbreiding en systematische 
optimalisatie van ons portaal mijnvaph.be.
Er zijn intervisies met professionals om hen te informeren en hun vertrouwen in 
technologische toepassingen te versterken. We werken met een testersgroep 
bestaande uit medewerkers van MDT's die onze digitale toepassingen testen en 
verbeteropties formuleren. De groep komt periodiek samen. 
Het VAPH stelt veel gegevens ter beschikking aan andere overheden via MAGDA 
dienst.
•Aanbeveling 4 (afstemming op te vragen informatie)
Initiatiefnemers en professionals worden betrokken om te bepalen welke gegevens 
zinvol en relevant zijn om te registreren. De eerste focus ligt nu op de vergunde 
zorgaanbieders. Via de organisatie van kwaliteitstafels is er eerste informatie 
verzameld rond administratieve vereenvoudiging en vermindering van regeldruk. 
Het concreter maken van deze input is lopende. 
Via onze permanente werkgroepen en het raadgevend comité worden 
initiatiefnemers en professionals in een vroeg stadium betrokken bij opmaak of 
herziening van regelgeving
•Aanbeveling 5 (onderzoek administratieve lasten)
Er worden periodiek evaluaties uitgevoerd van administratieve 
handelingen/processen (o.a. via tweejaarlijkse risico-oefening).
Procedures die inhoudelijk samenhangen worden geïntegreerd (concreet 
voorbeeld: integratie van procedures maatschappelijke noodzaak en 
noodsituatie). 
•Aanbeveling 6 (regelluwte)
In het VAPH werken we al met de principes van doelregelgeving. Er is een project 
lopende (met prof. Marneffe en Deloitte) inzake vermindering van regeldruk bij 
MFC's. Binnen dit project wordt bekeken waar onze regelgeving MFC beter 
uitgewerkt kan worden. We bekijken regelluwte/vermindering regeldruk ook altijd 
in combinatie met administratieve vereenvoudiging/lastenverlaging.
Kwaliteit van de modules van het MDT 
Het VAPH onderneemt verschillende initiatieven om de kwaliteit van de verslaggeving 
van multidisciplinaire teams te monitoren. Dit gebeurt niet enkel door middel van het 
gericht opvragen van ontbrekende informatie in de modules (bv. module A en module 
D), maar ook via andere kanalen. In eerste instantie worden er opleidingen voorzien 
waarin de opmaak van de verschillende modules wordt toegelicht. Bepaalde 
opleidingen worden ook online ter beschikking gesteld, zodat deze op elk moment 
raadpleegbaar zijn.
De website van het VAPH biedt een handleiding bij de opmaak van het multidisciplinair 
verslag. Per module (met uitzondering van module B) wordt een overzicht gegeven 
van de verschillende rubrieken en wordt toegelicht welke gegevens verwacht worden 
in het verslag. Bij wijzigingen worden de MDT’s op de hoogte gebracht via een infonota 
of via de nieuwsbrief voor professionelen. 
Recent werd ook een proefproject gestart waarbij MDT’s een afspraak via videobellen 
kunnen inboeken om korter op de bal te kunnen spelen bij vragen. Er is ook een 
rechtstreekse telefoonlijn voorzien waar MDT-medewerkers vragen kunnen stellen en 
ook via mail kunnen zij het VAPH steeds contacteren. 
VUTG
Met betrekking tot het Groeipakket wordt vandaag al hard ingezet op de vraag rond 
administratieve lastenverlaging. 
Automatische rechtentoekenning maakt dat mensen in heel veel gevallen geen 
aanvraag meer dienen te doen om hun rechten te vrijwaren. Daarbij tracht het Vlaams 
Agentschap voor de Uitbetaling van Toelagen in het kader van het Gezinsbeleid (VUTG) 
maximaal het only once–principe te hanteren en hergebruikt het heel veel authentieke 
data uit externe gegevensbronnen (rijksregister, financiën,…). 
Het past deze principes toe in de toeslagen die geïntegreerd worden binnen het 
Groeipakket. Bij de integratie van de schooltoeslag, de ondersteuningstoeslag en de 
crisistoeslagen van de afgelopen jaren, heeft het steeds de toekenning automatisch 
kunnen uitvoeren zonder al te veel administratieve druk op de burger. 
Waar er toch extra input nodig is van de burger, tracht het steeds zelf te outreachen 
naar burgers om ons de informatie te bezorgen. Het probeert die drempel ook zo laag 
mogelijk te houden en ondersteunt daarbij maximaal, tot zelfs de begeleiding van 
mensen bij een huisbezoek door het team sociale begeleiding en toezicht om hen te 
helpen bij de administratieve gegevensverzameling. 
Daarnaast worden de rapporteringsverplichtingen van de uitbetalers van het 
Groeipakket zo laag mogelijk gehouden door de aanwezige administratieve data 
maximaal te hergebruiken, zodat extra rapportering door de uitbetalers zo veel 
mogelijk wordt vermeden.
