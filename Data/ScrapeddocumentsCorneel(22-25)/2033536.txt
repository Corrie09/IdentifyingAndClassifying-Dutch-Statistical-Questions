title: Winkelarme gebieden - Vrijstelling van onroerende voorheffing na verbouwing van handelspand naar woning
thema: Financiën
Ruimtelijke ordening
pdf link: https://docs.vlaamsparlement.be/pfile?id=2033536
thema link: https://www.vlaamsparlement.be/parlementaire-documenten/schriftelijke-vragen/1796362
SCHRIFTELIJKE VRAAG
nr. 258
van FILIP DEWINTER
datum: 19 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Winkelarme gebieden  -  Vrijstelling van onroerende voorheffing na verbouwing van 
handelspand naar woning
Een winkelarm gebied is een gebied waar via provinciale, gemeentelijke of 
stedenbouwkundige voorschriften beperkingen aan de kleinhandel worden opgelegd. Als 
men een handelspand tot woning verbouwt, kan men sinds aanslagjaar 2019 voor een 
periode van vijf aanslagjaren een volledige vrijstelling van de onroerende voorheffing 
genieten indien men aan bepaalde voorwaarden voldoet.
Men komt in aanmerking voor die vrijstelling wanneer men aan volgende voorwaarden 
voldoet:
- het onroerend goed moet gebruikt zijn voor een kleinhandelsactiviteit. Kleinhandel is 
wettelijk gedefinieerd; als het pand gebruikt werd voor een vrij beroep (arts, advocaat, 
notaris enzovoort) geldt de vrijstelling dus niet;
- het onroerend goed ligt in een winkelarm gebied;
- het onroerend goed wordt verbouwd tot een of meerdere woningen;
- de verbouwing gebeurt volgens een geldige omgevingsvergunning (stedenbouwkundige 
vergunning); als er geen vergunning nodig is, volstaat een attest van de gemeente dat 
voor de verbouwingswerken geen vergunning nodig is;
- binnen de vijf jaar na de voorlopige oplevering van de verbouwingswerken moeten de 
nieuwe bewoners er gedomicilieerd zijn.
Diverse aanvragen werden al gedaan teneinde de desbetreffende vrijstelling van vijf jaar 
onroerende voorheffing te verkrijgen. Ze werden echter geweigerd omdat geen attest kon 
voorgelegd worden van ligging in winkelarm gebied. Na raadpleging van verschillende 
stads- en gemeentediensten wordt vaak geadviseerd aanvragen alsnog in te dienen met 
de bouwvergunning indien die ook melding maakt van ligging in winkelarm gebied. Deze 
aanvragen worden evenwel verworpen door de Vlaamse Belastingdienst aangezien het 
attest van winkelarm gebied niet bijgevoegd is. Het probleem echter is dat, hoewel de stad 
of gemeente de betrokken straat als winkelarm erkend heeft in college en gemeenteraad, 
dat niet vertaald is in een ruimtelijk uitvoeringsplan (RUP) of verordening. Enkel als de 
afbakening vertaald wordt in ruimtelijke voorschriften (RUP of verordening) kan een attest 
afgeleverd worden voor die vrijstelling.
Ook de stads- en gemeentediensten erkennen talrijke soortgelijke problemen en vragen 
ontvangen te hebben.
1. Heeft de minister weet van dergelijke problemen? Wat zal de minister ondernemen om 
steden en gemeenten alsnog op hun verantwoordelijkheid te wijzen teneinde hun 
goedgekeurd afbakeningskader te vertalen in een ruimtelijk uitvoeringsplan?
2. Kunnen burgers in dergelijke gevallen alsnog een beroep doen op de geclaimde 
vrijstelling?
3. Hoeveel steden en gemeenten hebben hun goedgekeurde afbakening nog niet vertaald 
in een RUP? Graag een overzicht per provincie.
Deze vraag werd gesteld aan de ministers Zuhal Demir (258), Matthias Diependaele (152)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 258 van 19 januari 2024
van FILIP DEWINTER
1. Overeenkomstig artikel 10, §1 van het Decreet betreffende het Integraal 
Handelsvestigingsbeleid kunnen lokale besturen met gemeentelijke en provinciale 
uitvoeringsplannen en stedenbouwkundige verordeningen o.a. winkelarme gebieden 
aanduiden. De decreetgever heeft er dus voor gekozen om deze bevoegdheid bij de 
gemeenten en provincies te leggen. Als minister respecteer ik deze keuze en dien ik te 
wijzen op de autonome bevoegdheid en verantwoordelijkheid van de lokale besturen 
ter zake.
2. Uit artikel 2.1.6.0.2., eerste lid, 1° en 2° van de Vlaamse Codex Fiscaliteit blijkt 
duidelijk dat het liggen van het onroerend goed in respectievelijk een winkelarm gebied 
(1°) of kernwinkelgebied (2°) een van de voorwaarden is voor de vrijstelling van 
onroerende voorheffing. Als de gemeente in toepassing van het Decreet van 15 juli 
2016 betreffende het Integraal Handelsvestigingsbeleid geen dergelijk gebied heeft 
afgebakend, kan de vrijstelling niet toegekend worden.
Vrijstellingen van belasting dienen steeds restrictief te worden geïnterpreteerd. Een 
vrijstelling retroactief toepassen kan enkel indien dat regelgevend zo voorzien is. Dat 
is hier niet het geval. Bovendien vindt een eventuele retroactieve toepassing geen 
steun in de Memorie van Toelichting bij het Decreet dat deze vrijstellingen invoerde, 
gezien die het volgende stelt: ”Met betrekking tot de verbouwing van winkelpanden ligt 
het initiatief bij de gemeente, aangezien zij voorafgaand aan de mogelijke toepassing 
van het fiscaal voordeel via een gewestelijk ruimtelijk uitvoeringsplan (GRUP) een 
kernwinkelgebied of winkelarm gebied dient af te bakenen”. Uit de regelgeving blijkt 
dus duidelijk dat, om beroep te kunnen doen op deze vrijstelling, de gebieden vooraf 
al moeten zijn afgebakend.
3. Noch de minister van Omgeving noch het Departement Omgeving hebben een overzicht 
van lokale besturen die delen van hun grondgebied hebben aangeduid als ‘winkelarm’ 
via een college- of gemeenteraadsbeslissing. Het is dan ook niet mogelijk een overzicht 
te maken van gemeenten waar deze eventuele beslissing wel of niet vertaald is in een 
verordening of RUP. 
Een snelle screening van het DSI-platform met als zoekterm ‘winkelarm’ heeft geen 
resultaat opgeleverd. Dit betekent evenwel niet dat er geen verordeningen of RUP’s 
zouden zijn waar in het specifieke plan/voorschriften gebieden als ‘winkelarm’ worden 
aangeduid.
