title: Gasuitstap - Financiële gevolgen voor Vlaanderen
thema: Energie
pdf link: https://docs.vlaamsparlement.be/pfile?id=2062502
thema link: https://www.vlaamsparlement.be/parlementaire-documenten/schriftelijke-vragen/1816264
SCHRIFTELIJKE VRAAG
nr. 476
van SAM VAN ROOY
datum: 27 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Gasuitstap  -  Financiële gevolgen voor Vlaanderen
De gasfacturen van 1,9 miljoen gezinnen en bedrijven zullen almaar duurder worden door 
de gasuitstap in 2050. Toch blijft de minister volhouden dat haar beleid haalbaar en 
betaalbaar is. Bij Fluvius heerst grote ongerustheid. De inkomsten van Fluvius zullen op 
termijn halveren: 2,2 miljard euro aan leidingen dreigt waardeloos te worden (een 
investering die nog lang niet terugbetaald is) en de nettarieven dreigen ontzettend te 
stijgen. Kortom, de gasuitstap dreigt een extreem dure grap te worden.
Die bezorgdheden worden gedeeld door de eerste ondervoorzitter van Fluvius, Koen 
Kennis, tevens schepen in Antwerpen. Hij is bezorgd over het voortbestaan van Fluvius, 
maar hij onderstreept dat er geen andere keuze is. Fluvius is een monopolist, wat betekent 
dat er geen alternatief beschikbaar is als Fluvius kopje onder gaat. Hij noemt de richtlijnen 
van voormalig EU-commissaris Frans Timmermans haalbaar noch betaalbaar en 
waarschuwt ervoor dat bestaande gasleidingen onderhouden moeten worden om risicovolle 
situaties te vermijden. Hij vindt dat de EU de kosten van de gevolgen moet financieren.
Het feit dat 2,2 miljard euro aan leidingen waardeloos dreigt te worden, is een gigantisch 
probleem voor de gasnettarieven. Die worden berekend op basis van de afschrijvingen van 
het bestaande, nog niet afbetaalde gasnetwerk. Als dat netwerk onbruikbaar zou worden, 
moet het afschrijven worden versneld, waardoor de gasnettarieven drastisch zullen stijgen 
en de energiefactuur een pak duurder wordt. Het doet denken aan het fiasco met de 
groenestroomcertificaten. 
Tot slot concludeert Kennis dat er weinig opties zijn om verder te gaan: een 
kapitaalsverhoging of doorrekenen aan de eindgebruikers. Beide opties liggen gevoelig. 
Een kapitaalsverhoging heeft een negatieve impact op de aandeelhouders die nu al klagen 
over een te laag rendement op hun investeringen in Fluvius. Daardoor zouden 
investeringen in Fluvius kunnen stilvallen. Investeringen vanuit de Vlaamse Regering 
veranderen de machtsverhoudingen tussen verschillende steden en gemeenten, wat voor 
een verwatering van dividenden zorgt die ook in de begroting worden ingeschreven. 
Daarom zijn de aandeelhouders voorstander van bijkomende subsidies, maar die zouden 
dan weer doorgerekend worden aan de Vlaming via extra belastingen.
1. Wat is de reactie daarop van de minister? Treedt zij Koen Kennis bij? 
2. Welke stappen zal de minister ondernemen om ervoor te zorgen dat de gasfactuur van 
de Vlamingen niet stijgt en de Vlaming niet wordt geconfronteerd met extra of hogere 
belastingen als gevolg van de gasuitstap?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 476 van 27 maart 2024
van SAM VAN ROOY
1. U spreekt over een gasuitstap, maar er is helemaal geen gasuitstap beslist voor het 
jaar 2050. Het tegendeel is immers waar; het is vandaag helemaal niet verboden om 
aan te sluiten op het aardgasnet, laat staan om aangesloten te blijven. Er zijn 
jaarlijks nog duizenden gezinnen die van stookolie op aardgas overschakelen.
Er zijn vandaag in Vlaanderen ook helemaal geen plannen voor een gasverbod of een 
gasuitstap. In Duitsland en Nederland heeft men weliswaar een dergelijke gasuitstap 
aangekondigd, maar daar is men snel op teruggekomen wegens niet haalbaar.
Op basis van simulaties gaat Fluvius er zelfs van uit dat er, bij ongewijzigd beleid, in 
2050 nog tussen 1 en 2,7 miljoen gasaansluitingen zullen zijn.
2. De netbeheerder, de regulator en de administratie zitten geregeld samen om een 
toekomstvisie voor het aardgasnet uit te werken. Zo beperkt Fluvius zich vandaag al 
tot minimale investeringen die noodzakelijk zijn omwille van veiligheid. Daarnaast 
wordt ook hergebruik van het bestaande aardgasnet onderzocht, bijvoorbeeld voor 
waterstof voor kmo-zones. Op deze wijze dalen de uitbatingskosten, investeringen en 
afschrijvingen tegelijk met het verbruik. Zo kunnen de tarieven onder controle 
gehouden worden.
