title: Sociale woningen - Dakisolatie en dubbele beglazing
thema: Wonen
pdf link: https://docs.vlaamsparlement.be/pfile?id=2062480
thema link: https://www.vlaamsparlement.be/parlementaire-documenten/schriftelijke-vragen/1816130
SCHRIFTELIJKE VRAAG
nr. 249
van GUY D'HAESELEER
datum: 27 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale woningen  -  Dakisolatie en dubbele beglazing
Vanaf 1 januari 2020 is de verplichting voor dubbele beglazing in werking getreden, de 
zogenaamde dubbelglasnorm. Die norm bepaalt dat alle woningen in Vlaanderen over 
dubbele beglazing moeten beschikken. Er wordt niet in uitzonderingen op de norm 
voorzien. Vanaf 1 januari 2021 wordt er wel rekening gehouden met de energiescore van 
de woning, vermeld op het energieprestatiecertificaat (EPC).
Het ontbreken van dubbele beglazing zal geleidelijk zwaarder doorwegen in de beoordeling 
van de woningkwaliteit en kan vanaf 2023 leiden tot de ongeschiktverklaring van de 
woning. Wat dakisolatie betreft, moeten zowel woningen voor eigen gebruik als 
huurwoningen verplicht een geïsoleerd dak hebben om te voldoen aan de dakisolatienorm 
die door de overheid wordt opgelegd. Beide normen zijn ook verplicht voor sociale 
woningen. 
‘Energie-efficiëntie van sociale woningen - De energetische renovatie van het Vlaams 
sociaal huurpatrimonium’, het rapport van het Rekenhof van januari 2021, gaf duidelijk 
aan dat er nog een stevige inhaalbeweging gemaakt moet worden vanuit de sociale 
huisvestingssector.
1. Wat is de stand van zaken met betrekking tot de dakisolatie en dubbele beglazing van 
de Vlaamse sociale woningen? Hoeveel woningen van hoeveel 
huisvestingsmaatschappijen beschikken op dit moment (nog) niet over dakisolatie 
en/of dubbele beglazing? 
2. Welke bedragen aan subsidies en financiële steunmaatregelen werden in 2023 
toegekend aan sociale woonactoren voor het realiseren van dakisolatie en dubbele 
beglazing?
3. Met hoeveel is de gemiddelde huurprijs gestegen als gevolg van het toepassen van de 
energiecorrectie op de huurprijs van sociale huurwoningen?
4. Hoeveel patrimoniumkortingen werden er uitgereikt in 2022 en 2023? Kunnen de 
cijfers op basis van gebrek aan dakisolatie en/of dubbelglas uitgefilterd worden?
5. Zal de minister nog bijkomende stappen ondernemen om die achterstand weg te 
werken?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 249 van 27 maart 2024
van GUY D'HAESELEER
1. Momenteel (data 1 april 2024) zouden 4.213 op 167.030 woningen nog niet beschikken 
over dakisolatie, het betreft 2.805 huizen en 1.408 appartementen (incl. deze op 
gelijkvloerse of tussenverdiepingen). Dit komt neer op circa 2,5% van het sociale 
huurpatrimonium, verspreid over 38 van de 41 woonmaatschappijen. Het aantal 
woningen met deels of overwegend enkele beglazing bedraagt met 9.148 woningen nog 
circa 5,5% van het patrimonium, eveneens verspreid over 38 woonmaatschappijen. De 
helft hiervan beschikt deels wel reeds over dubbele beglazing. Bij 1.915 woningen 
betreft het beide gebreken. Veel van deze woningen worden inmiddels niet langer 
verhuurd.
Tegenover de cijfers op 31 december 2022, zoals gegeven als antwoord op vraag nr. 
143 van 18 januari 2023, is het aantal woningen zonder dakisolatie sindsdien gedaald 
met 883 eenheden, voor beglazing betreft het een daling met 964 eenheden.
2. In 2023 werd voor 4,7 miljoen euro aan VKF-subsidies voor dubbele beglazing (1.996 
woningen) en 2,7 miljoen euro voor dakisolatie (2.241 woningen) toegekend of samen 
7.449.872 euro. Let wel: tot 15 oktober 2023 zat vervangingsbouw en ingrijpende 
energetische renovaties (IER) mee inbegrepen in deze cijfers. Op 15 oktober 2023 trad 
een grondig hervormd VKF-subsidiesysteem in werking. Vanaf die datum ontvangen 
vervangingsbouw en IER een totaalpremie die geen opsplitsing meer maakt in m² 
dakisolatie en m² buitenschrijnwerk. Deze cijfers zijn niet opgenomen in bovenstaande 
resultaten.
3. Niet elke huurder betaalt een energiecorrectie. In 2022 betaalden 39.137 huurders 
aanvullend een energiecorrectie. Dit is een stijging met 4.361 huurders t.o.v. 2021 (ten 
gevolge van extra nieuwbouwwoningen en energetische renovaties). De 
energiecorrectie bedroeg gemiddeld 9,69 euro/maand boven de berekende huurprijs. 
4. De gemiddelde patrimoniumkorting in 2022 bedroeg 41,13 euro voor 113.748 
toegekende patrimoniumkortingen op 145.739 verhuurde woningen. De 
patrimoniumkorting is omgekeerd evenredig met de markthuurwaarde berekend 
volgens het schattingsmodel sociale huur. Deze is van meerdere factoren afhankelijk 
zoals de grootte van de woning, de voorzieningen, de ligging, de ouderdom en de staat. 
De aanwezigheid van dubbele beglazing en dakisolatie zijn slechts 2 van in totaliteit 18 
parameters. Zo zal de hoogst mogelijke korting gaan naar de kleinste en slechtste 
woning op de goedkoopste locatie. Maar er blijkt wel degelijk een correlatie tussen de 
aard van de beglazing en dakisolatie en de hoogte van de markthuurwaarde en 
omgekeerd evenredig hiermee dus ook de patrimoniumkorting. Zo ontvangt een woning 
met de beste dakisolatie en beglazing in 2022 een gemiddelde patrimoniumkorting van 
20,75 euro. Voor woningen zonder dakisolatie en met enkel glas bedraagt deze korting 
gemiddeld 65,52 euro.
5. Het resterende patrimonium met nog enkele beglazing en/of zonder dakisolatie betreft 
patrimonium dat zich ook meer algemeen in een slechtere onderhoudstoestand bevindt. 
Een groot deel van de woningen met enkele beglazing en zonder dakisolatie draagt een 
energielabel E of F en hebben conditiescores onder 50%. Deze woningen zijn dus 
sowieso toe aan een grondige renovatie of vervangingsbouw. Ten dele betreft het ook 
hoogbouw appartementencomplexen die slechts fasegewijs kunnen worden 
gerenoveerd vanwege de noodzakelijke doorschuif-verhuisoperaties.
De Design & Insulate formule voor de renovatie en na-isolatie van daken werd met twee 
jaar verlengd en loopt momenteel nog. Een nieuw initiatief is de renovatieformule 
Design&Renovate waar zal worden ingezet op de sociale energiesprong waarbij de 
gehele gebouwschil van woningen d.m.v. geprefabriceerde elementen wordt ‘ingepakt’, 
samen met een eventuele upgrade van de technieken. Voorlopig werden reeds 9 
hiervoor geschikte projecten geselecteerd. Woonmaatschappij WIL (Cordium) 
realiseerde al een dergelijk proefproject. Meer info rond het principe vindt u op  
www.socialeenergiesprong.be Tevens zijn er de nodige incentives met VKF-premies 
zowel voor dakisolatie als HR-beglazing, de zoals hierboven vermelde totaalpremies 
voor vervangingsbouw en IER renovaties, alsook premies afgestemd op de sociale 
energiesprong.
