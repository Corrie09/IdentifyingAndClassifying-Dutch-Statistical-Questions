title: Gezinnen met budgetmeter en zonnepanelen - Terugleververgoeding
thema: Energie
pdf link: https://docs.vlaamsparlement.be/pfile?id=2062804
thema link: https://www.vlaamsparlement.be/parlementaire-documenten/schriftelijke-vragen/1818051
SCHRIFTELIJKE VRAAG
nr. 500
van ROBRECHT BOTHUYNE
datum: 4 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Gezinnen met budgetmeter en zonnepanelen  -  Terugleververgoeding
Sinds begin 2021 kunnen in Vlaanderen twee grote groepen PV-eigenaars (vermogen <10 
kVA) worden onderscheiden: de ene groep heeft een analoge meter die werkt volgens het 
principe van de terugdraaiende teller, de andere groep heeft een digitale meter en kan een 
teruglevercontract afsluiten om de op het net geïnjecteerde stroom te valoriseren. De 
huidige historisch hoge energieprijzen kunnen bij die laatste groep deels worden 
gecompenseerd door de injectievergoeding, die mee is gestegen met de energieprijzen. 
Een derde, weliswaar kleine, maar kwetsbare groep zijn de gezinnen met een budgetmeter 
én zonnepanelen. Die klanten zouden door Fluvius niet vergoed worden voor de stroom die 
ze op het net injecteren.
1. Hoeveel gezinnen hadden er in 2023 een budgetmeter voor elektriciteit? Graag 
totaalaantal en opdeling naar digitale of klassieke budgetmeter.
2. Wat was in 2023 de mediane (energie-gerelateerde) schuld van die gezinnen (zowel 
bij de netbeheerder als bij de commerciële energieleverancier)? 
3. Hoeveel van de gezinnen uit deelvraag 1 woonden in 2023 in een woning met 
zonnepanelen? Graag totaalaantal en opdeling naar:
a) provincie;
b) digitale of klassieke budgetmeter.
4. Hoeveel stroom injecteerden die gezinnen in 2023 op het distributienet (totaal en de 
mediane waarde per gezin)?
5. Met welke monetaire waarde komt die stroom overeen (uitgaande van het mediaan 
injectietarief in 2023)?
6. Hoe evalueert de minister bovenstaande cijfers? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 500 van 4 april 2024
van ROBRECHT BOTHUYNE
1. Consultatie van de cijfers op het publiek toegankelijke dashboard ‘Sociale statistieken’ 
van de VREG ( https://dashboard.vreg.be/report/DMR_SODV%20DNB.html) leert dat 
er eind 2023 in Vlaanderen 59.696 actieve budgetmeters voor elektriciteit waren. De 
opdeling per provincie is niet opgenomen in de rapportaering van Fluvius. Zoals al 
aangegeven zijn er sinds 1 januari 2023 geen analoge budgetmeters meer in gebruik 
in Vlaanderen.
2. Voor de energiegerelateerde schuld bij de commerciële leveranciers verwijs ik naar het  
dashboard van de VREG waar men de maandelijkse evolutie van deze parameter in 
2023 kan terugvinden. Medio juni publiceert de VREG ook het sociaal rapport waarin 
ook de mediane (energiegerelateerde) schuld van gezinnen bij commerciële 
leveranciers opgenomen is. Op dit moment is de analyse van de aangeleverde 
statistieken volop bezig. Bij de netbeheerders was in 2023 de gemiddelde uitstaande 
schuld voor elektriciteit 1.024 euro en voor aardgas 958 euro.
3. In 2023 waren er 1.930 gezinnen met een digitale budgetmeter en zonnepanelen. De 
opsplitsing tussen een digitale en klassieke budgetmeter is sinds januari 2023 niet meer 
relevant aangezien de klassieke meters intussen allemaal vervangen werden door 
digitale meters met prepaidfunctie. De meters zijn als volgt verdeeld over de 
provincies:
Provincie Aantal gezinnen met budgetmeter en PV
Antwerpen 396
Limburg 289
Oost-Vlaanderen 561
Vlaams-Brabant 259
West-Vlaanderen 425
TOTAAL 1930
4. In 2023 bedroeg de totaal geïnjecteerde stroom 3.125.591 kWh, ofwel gemiddeld 1.619 
kWh per gezin.
5. Gerekend met een gemiddeld injectietarief van 0,07 euro/kWh in 2023 komt de 
hoeveelheid geïnjecteerde stroom overeen met een monetaire waarde van 113,33 euro 
per gezin.
6. Het aandeel van de 1.930 gezinnen met een actieve budgetmeter en zonnepanelen 
bedraagt ongeveer 0,06% van de Vlaamse huishoudelijke afnemers. Het klopt dat er 
enkel op de commerciële markt een aanbod van terugleveringscontracten is voor 
klanten met zonnepanelen en een digitale meter. Dat kan met een leverancier naar 
keuze. Als een afnemer geen terugleveringscontract afsluit, dan wordt de geïnjecteerde 
elektriciteit toegewezen aan de distributienetbeheerder. De regelgeving bepaalt dat die 
daarvoor geen vergoeding toekent.
De sociale openbaredienstverplichtingen van hun kant bepalen dat gedropte klanten 
die worden beleverd door de netbeheerder terug kunnen keren naar de commerciële 
markt vanaf het moment dat ze schuldenvrij zijn bij de netbeheerder. Uiteraard geldt 
dit ook voor afnemers met een digitale budgetmeter en zonnepanelen. Sinds juli 2022 
kunnen elektriciteitsklanten wiens contract wegens wanbetaling wordt opgezegd enkel 
nog via voorafbetaling elektriciteit afnemen bij Fluvius. Bijgevolg worden daar ook geen 
schulden meer opgebouwd, wat een snelle terugkeer naar een voordeliger contract op 
de markt sterk faciliteert. Naast een voordeliger tarief voor afname kunnen deze 
klanten daar dan bijkomend genieten van de terugleveringsvergoeding. Het voordeel 
van een switch naar een commercieel contract kan op jaarbasis momenteel tot 280 
euro bedragen; zo leert de V-test voor een elektriciteitsgebruik van 3500 kWh en 
injectie van 1619 kWh (niet-beschermde afnemer, V-test dd. 19 april 2024). Het is 
voor mij alleszins erg belangrijk dat we afnemers niet langer dan nodig laten beleveren 
door Fluvius als sociale leverancier.
