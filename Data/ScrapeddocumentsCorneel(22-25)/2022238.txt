title: Wapenexport - Maandverslag wapens augustus 2023
thema: Buitenlands beleid
Internationaal ondernemen
Wapenhandel
pdf link: https://docs.vlaamsparlement.be/pfile?id=2022238
thema link: https://www.vlaamsparlement.be/parlementaire-documenten/schriftelijke-vragen/1784281
SCHRIFTELIJKE VRAAG
nr. 74
van ANNICK LAMBRECHT
datum: 1 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Wapenexport  -  Maandverslag wapens augustus 2023
In het maandverslag wapens van augustus 2023 vallen de volgende vergunningen op:
- Vergunning voor doorvoer van Noorwegen naar Zuid-Afrika van goederen uit de 
controlelijst ML03a (Munitie voor wapens genoemd in ML01, ML02 of ML12), met als 
bestemmeling andere industrie en als eindgebruiker de krijgsmacht, met een waarde 
van 250.000 euro.
- Vergunning voor uitvoer van België naar het Verenigd Koninkrijk van goederen uit de 
controlelijst ML22a en ML10a (technologie, anders dan omschreven in ML22b, welke 
"noodzakelijk" is voor de "ontwikkeling", de "productie", de bediening, de installatie, 
het onderhoud (controle), de reparatie, de revisie en het opknappen van goederen 
bedoeld in de gemeenschappelijke EU-lijst van militaire goederen; bemande 
"vliegtuigen" en "lichter-dan-luchttoestellen" en speciaal ontworpen onderdelen 
daarvoor), met als bestemmeling de defensie-industrie, met een waarde van 240.000 
euro.
- Vergunning voor een tijdelijke uitvoer van België naar Israël van goederen uit de 
controlelijst ML05b (Systemen voor het detecteren, identificeren, verkennen of volgen 
van het doelwit en voor het bepalen van de schootsafstand; toestellen voor opsporing, 
het samenvoegen van gegevens, herkenning en identificatie; en toestellen voor 
sensorintegratie), met als bestemmeling de defensie-industrie, met een waarde van 
100.000 euro.
- Vergunning voor een tijdelijke uitvoer van België naar het Verenigd Koninkrijk uit de 
controlelijst ML11a (elektronische apparatuur die speciaal is ontworpen voor militair 
gebruik en speciaal ontworpen onderdelen daarvoor), met als bestemmeling de 
defensie-industrie, met een waarde van 15.379 euro. 
1. Voor de vergunning voor doorvoer van Noorwegen naar Zuid-Afrika (ML03a), gaat het 
daarbij om een doorvoer met of zonder overlading? 
2. Voor de vergunning voor uitvoer naar het Verenigd Koninkrijk (ML22a en ML10a), om 
welke goederen gaat het specifiek? Wat is het specifieke eindgebruik? Wie is de 
specifieke bestemmeling? Waarom is er geen specifieke eindgebruiker bekend, 
aangezien de bestemmeling de defensie-industrie is? Aan welke landen levert de 
bestemmeling in kwestie? 
3. Voor de vergunning voor tijdelijke uitvoer naar Israël (ML05b), om welke goederen 
gaat het specifiek? Wat is het specifieke eindgebruik? Wie is de specifieke 
bestemmeling? Waarom gaat het hier om een tijdelijke uitvoer? Hoe valt dit te rijmen 
met de algemene beleidslijn ten opzichte van de uitvoer en doorvoer naar Israël?
4. Voor de vergunning voor tijdelijke uitvoer naar het Verenigd Koninkrijk (ML11a), om 
welke goederen gaat het specifiek? Wat is het specifieke eindgebruik? Wie is de 
specifieke bestemmeling? Waarom gaat het hier om een tijdelijke uitvoer? 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 74 van 1 december 2023
van ANNICK LAMBRECHT
1. Wat de vergunning voor doorvoer van Noorwegen naar Zuid-Afrika van goederen uit 
de controlelijst ML03a, met als bestemmeling andere industrie en als eindgebruiker 
de krijgsmacht, met een waarde van 250.000 euro betreft:
 
a) Het betreft een doorvoer met overlading.
2. Wat de vergunning voor uitvoer van België naar het Verenigd Koninkrijk van 
goederen uit de controlelijst ML22a en ML10a, met als bestemmeling de defensie-
industrie, met een waarde van 240.000 euro betreft:
a) Het betreft subonderdelen en technologie voor een militair vliegtuig.
b) Het eindgebruik is voorraad voor onderhoud en/of herstelling van militaire 
vliegtuigen.
c) De bestemmeling is een defensiegerelateerd bedrijf in het Verenigd Koninkrijk, 
tevens de laatst gekende eindgebruiker.
3. Wat de vergunning voor een tijdelijke uitvoer van België naar Israël van goederen uit 
de controlelijst ML05b, met als bestemmeling de defensie-industrie, met een waarde 
van 100.000 euro betreft:
a) Het betreft een onderdeel van een vuurgeleidingssysteem.
b) Het betreft een tijdelijke uitvoer voor het testen in Israël waarna deze terug naar 
België komen.
c) De bestemmeling is een defensiegerelateerd bedrijf in Israël.
d) Aangezien de goederen terugkeren naar België, is er geen sprake van een 
eindgebruik in Israël. Deze transacties is dus niet in strijd met de algemene 
beleidslijn ten aanzien van de uitvoer en doorvoer van strategische goederen 
naar Israël. 
4. Wat de vergunning voor een tijdelijke uitvoer van België naar het Verenigd 
Koninkrijk uit de controlelijst ML11a, met als bestemmeling de defensie-industrie, 
met een waarde van 15.379 euro betreft:
a) Het betreft testapparatuur voor luchtvaartnavigatiesystemen.
b) Het tijdelijk eindgebruik is een grondondersteunend testsysteem voor militaire 
vliegtuigen.
c) De bestemmeling is een defensiegerelateerd bedrijf in het Verenigd Koninkrijk. 
Het betreft een tijdelijke uitvoer voor herstelling in het Verenigd Koninkrijk 
waarna deze terug naar België komen.
