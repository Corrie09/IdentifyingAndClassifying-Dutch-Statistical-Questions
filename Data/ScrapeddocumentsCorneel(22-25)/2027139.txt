title: Kopenhagenplan - Stand van zaken
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2027139
thema link: https://www.vlaamsparlement.be/parlementaire-documenten/schriftelijke-vragen/1789329
SCHRIFTELIJKE VRAAG
nr. 78
van STIJN BEX
datum: 15 december 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Kopenhagenplan  -  Stand van zaken
In het kader van het relanceplan Vlaamse Veerkracht werd het Kopenhagenplan gelanceerd 
om gemeentebesturen te stimuleren om lokale fietsinfrastructuur aan te leggen en te 
verbeteren. Daarvoor werd 150 miljoen euro gereserveerd. In de commissie Binnenlands 
Bestuur van 6 oktober 2022 liet minister Somers verstaan dat daarvan uiteindelijk 96 
miljoen euro uit Europese relancemiddelen kwam. De regering uitte bij de lancering van 
het plan in maart 2021 de ambitie om 450 miljoen euro extra in fietsinfrastructuur te 
investeren. 
Op 6 oktober 2022 antwoordde minister Somers op mijn vraag om uitleg nr. 3845 in de 
commissie Binnenlands Bestuur dat zich toen 113 besturen voor samen 473 projecten 
hadden aangemeld, goed voor 523 kilometer aan fietspaden en een totale investering van 
190 miljoen euro. Daarbovenop gaf de minister mee dat er in het digitaal aanmeldingsloket 
nog eens 160 projecten klaarstonden om ingediend te worden en dat zo een totaal van 
153 gemeenten al deelnamen aan het Kopenhagenplan.
Op 15 november 2022 communiceerde de minister dat 218 lokale besturen finaal op het 
plan hebben ingetekend. Ze zijn samen goed voor 1644 kilometer aan projecten verspreid 
over meer dan 1200 locaties. De minister deelt mee dat het in het totaal gaat over een 
bedrag van meer dan 400 miljoen euro aan geplande investeringen.
1. Graag een overzicht van de vastlegging en vereffening van de middelen onder het 
Kopenhagenplan, opgesplitst per
a) provincie;
b) gemeente;
c) projectlocatie;
d) gepland jaar van uitvoering;
e) jaar van uitvoering;
f) aantal kilometer herstelde fietspaden;
g) aantal kilometer nieuwe fietspaden.
2. Komt er een vervolg op het Kopenhagenplan?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 78 van 15 december 2023
van STIJN BEX
Voor een overzicht van alle aangemelde projecten van de gemeenten en provincies 
(waarvoor enkel een vastlegging werd gedaan), verwijzen we naar vraag 144 van 17 
januari 2023, waarbij in de bijlagen alle info is opgenomen:
https://www.vlaamsparlement.be/nl/parlementaire-documenten/schriftelijke-
vragen/1697610. 
Voor de projecten waarvoor een vastlegging én vereffening werd gedaan:
1. Voor de provincies Antwerpen, Vlaams-Brabant, Oost-Vlaanderen en Limburg werd een 
maximaal subsidiebedrag van 9 miljoen euro vastgelegd. Voor West-Vlaanderen werd 
maximaal 8.731.753,54 euro vastgelegd. De vastlegging gebeurde op basis van de 
geraamde kostprijs van de projecten. Het maximaal vastgelegd subsidiebedrag vormt 
een enveloppe. Binnen deze enveloppe bepaalt elke provincie zelf welke projecten het 
selecteert en uiteindelijk aan de projectstuurgroep (PSG) voorlegt. De volgorde van 
aanmelding speelt geen rol. De vastlegging van het maximale subsidiebedrag omvat 
niet de goedkeuring van de projecten. De inhoudelijke en functionele beoordeling 
gebeurt door de projectstuurgroep (PSG). Na de aanbesteding kan het voorschot (80%) 
aangevraagd worden, het saldo na de oplevering van de werken. 
Bijlage 1 bevat een overzicht van de provinciale projecten waarvoor reeds een voorschot 
en/of saldo werd vastgelegd en waarbij de betaling werd uitgevoerd of gepland is. 
Voor de gemeenten werd gezamenlijk een maximaal subsidiebedrag van 
112.546.246,47 euro vastgelegd. Deze vastlegging gebeurde op basis van de geraamde 
kostprijs van de projecten. Het maximaal vastgelegd subsidiebedrag vormt een 
enveloppe. Binnen deze enveloppe bepaalt elk bestuur zelf welke projecten het 
selecteert en uiteindelijk aan de projectstuurgroep (PSG) voorlegt. De volgorde van 
aanmelding speelt geen rol. De vastlegging van het maximale subsidiebedrag omvat 
niet de goedkeuring van de projecten. De inhoudelijke en functionele beoordeling 
gebeurt door de projectstuurgroep (PSG). Na de aanbesteding kan het voorschot (80%) 
aangevraagd worden, het saldo na de oplevering van de werken.
Bijlage 2 bevat een overzicht van de gemeentelijke projecten waarvoor reeds een 
voorschot en/of saldo werd vastgelegd en waarbij de betaling werd uitgevoerd of 
gepland is. 
2. Het Kopenhagenplan is een onderdeel van het brede Vlaamse relanceplan “Vlaamse 
Verkeerkracht” en vormt een éénmalige aanvulling op het reguliere fietsbeleid onder de 
bevoegdheid van mijn collega Lydia Peeters. Alle projectaanvragen en -oproepen voor 
het Kopenhagenplan zijn inmiddels afgerond. Er is geen vervolg op het Kopenhagenplan 
gepland. Het stond de lokale besturen vrij om al dan niet gebruik te maken van dit 
aanbod om de fietsinfrastructuur op hun grondgebied te versterken. Het succes van het 
Kopenhagenplan duidt wel op het belang om ook te blijven inzetten op de reguliere 
middelen voor het fietsbeleid. Daarvoor verwijs ik naar mijn collega Lydia Peeters.
BIJLAGEN
1.Overzicht van de provinciale projecten
2.Overzicht van de gemeentelijke projecten
