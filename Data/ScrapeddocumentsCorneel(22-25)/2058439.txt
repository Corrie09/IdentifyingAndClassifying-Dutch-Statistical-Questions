title: Samenwerking met China in wetenschap en onderwijs - Risico's
thema: Onderwijs en Vorming
Wetenschap en Innovatie
pdf link: https://docs.vlaamsparlement.be/pfile?id=2058439
thema link: https://www.vlaamsparlement.be/parlementaire-documenten/schriftelijke-vragen/1814370
SCHRIFTELIJKE VRAAG
nr. 351
van KARL VANLOUWE
datum: 20 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Samenwerking met China in wetenschap en onderwijs  -  Risico's
In de commissie van 13 maart 2024 werd gepeild naar de Chinese invloed in onder meer 
het hoger onderwijs en de bescherming van onze wetenschappelijke kennis. Terechte 
bezorgdheden werden geuit rond de samenwerkingen met Chinese instellingen.
Via de ASPI-tracker (ASPI: Activity, Sport and Play for the Inclusion of Refugees in Europe) 
worden samenwerkingsakkoorden tussen de Vlaamse universiteit en Chinese instellingen 
beoordeeld op het risico van blootstelling aan inmenging en spionage. Nu blijkt dat de 
Chinese hoogrisicoinstellingen voor 20 procent deel uitmaken van het totale volume aan 
Vlaams-Chinese samenwerkingen. Hoewel dat verontrustende cijfers zijn, wil het echter 
nog niet zeggen dat er zich effectief in de praktijk een risico heeft voorgedaan. Enkel op 
de ASPI-kwalificatie afgaan is daarvoor een te ruw criterium. De minister-president stelde 
duidelijk dat het niet de bedoeling is om alle vormen van samenwerking met China stop te 
zetten. We volgen namelijk op het vlak van samenwerking met China het standpunt van 
de Europese Commissie, waarbij men niet wil spreken van een ‘decoupling’, maar een 
‘derisking’.
In het kader van het Vlaamse kennisveiligheidsbeleid van 28 oktober 2022 werden enkele 
acties opgesomd om onder andere Chinese invloed tegen te gaan. Enkele daarvan werden 
in de commissie door minister-president Jambon opgesomd. Ten eerste is er binnen de 
werkgroep Kennisveiligheid een rapport opgesteld over de basisfunctionaliteiten die een 
toekomstig kennisveiligheidsloket zou aanbieden, waarbij het Nederlandse loket als 
voorbeeld geldt.
Ten tweede is het Fonds Wetenschappelijk Onderzoek - Vlaanderen (FWO) een 
pilootproject gestart waarbij projectindieners een vragenlijst moeten invullen om zo tot 
een beter inzicht te komen over het risicogehalte van hun geplande samenwerking met 
partijen uit derde landen.
Ten derde start binnenkort een nieuwe intra-Belgische werkgroep om het 
kennisveiligheidsbeleid in België in de praktijk vorm te geven. Gezien de 
bevoegdheidsverdeling zal Vlaanderen moeten samenwerken met andere Belgische 
entiteiten, zoals bijvoorbeeld met de diensten van Staatsveiligheid.
Verder neemt Vlaanderen ook zeer actief deel in Europese werkgroepen rond 
Kennisveiligheid en Chinabeleid en behandelt mee, naar aanleiding van het Belgische 
voorzitterschap, de Raadsaanbevelingen rond onderzoeksveiligheid.
Ten slotte wordt er ook gewerkt aan een ontwerp van een afsprakenkader ter bevordering 
van kennisveiligheid die dan zal voorgelegd worden aan de leden van de werkgroep 
kennisveiligheid.
Het is duidelijk dat er binnen Vlaanderen wel degelijk stappen worden gezet om instellingen 
en onderzoekers bewust te maken van de mogelijke risico’s die gepaard kunnen gaan met 
buitenlandse inmenging. Graag nog verdere duiding op onderstaande vragen met 
betrekking tot de bovenvermelde acties.
1. Welke functies zou het kennisveiligheidsloket uitvoeren? Hoe zal dat concreet bijdragen 
aan het vermijden van Chinese, of breder, buitenlandse beïnvloeding?
2. Zijn er al enige bevindingen te concluderen uit die pilootprojecten? Hoe transparant 
zijn de projectindieners?
3. Hoe zal Vlaanderen vertegenwoordigd zijn in de intra-Belgische werkgroep inzake 
kennisveiligheidsbeleid? Hoe zal de werkgroep concreet vorm krijgen en hoe kunnen 
we inzetten op een vlotte samenwerking tussen de betrokken diensten?
4. Wat waren de voornaamste conclusies van de Raadsaanbevelingen rond 
onderzoeksveiligheid?
5. Hoe ziet het ontwerp van een afsprakenkader eruit? Kunnen er concrete voorbeelden 
worden gegeven van waarop het afsprakenkader zich voornamelijk focust?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 351 van 20 maart 2024
van KARL VANLOUWE
1. Het overleg zowel binnen de Vlaamse werkgroep kennisveiligheid als de Belgische 
overleggroep, uiteraard telkens met politieke validering, rond kennisveiligheid moet 
klaarheid scheppen over het hoe en wat van een kennisveiligheidsloket in de praktijk 
kan en zal opnemen als functies en hoe dit in de praktijk zal geoperationaliseerd 
worden. Het eerder vermelde rapport had als doelstelling de wensen van de actoren 
in het veld te capteren. Dit betekent niet dat aan alles zal kunnen tegemoet gekomen 
worden. Maar in essentie is het de bedoeling dat via een kennisveiligheidsloket 
informatie circuleert dat de actoren helpt bij hun analyse en inschatting van de balans 
tussen de opportuniteit versus risicogehalte van een bepaalde samenwerking met een 
derde partij.
2. Het pilootproject is pas van start gegaan. Het is dus veel te vroeg om het proces en 
resultaten te analyseren, laat staan conclusies te trekken. 
3. Vanuit het departement Economie, Wetenschap en Innovatie neemt een vaste 
vertegenwoordiger deel aan de vergaderingen van deze werkgroep, die enkele weken 
geleden voor de eerste keer bijeengekomen is. Ook de andere Belgische entiteiten 
sturen een vertegenwoordiger, waarbij uiteraard ook o.a. de Veiligheid van de Staat, 
de Federale Overheidsdienst Buitenlandse Zaken mee rond de tafel zitten. Een vlotte 
samenwerking kan er komen indien elke deelnemer een duidelijk beeld heeft enerzijds 
van de functies en type van informatie die zijn/haar entiteit kan en wenst aan te bieden 
en anderzijds welke type(s) van informatie nodig is van de andere entiteiten.
4. De Raadsaanbevelingen worden momenteel (op het moment van het opstellen van dit 
antwoord) nog altijd onderhandeld, en daardoor kunnen evenmin nu al conclusies 
voorgesteld worden. Het is wel duidelijk dat het thema over al in Europa, en ook 
daarbuiten, duidelijk op de radar staat. Eenmaal de onderhandelingen afgelopen zijn, 
en de tekst definitief aanvaard wordt kan ik dieper ingaan op de Raadsaanbevelingen 
mocht het nog nodig zijn.
5. Het afsprakenkader is nog in voorbereiding. Daarenboven heeft er hierover nog geen 
interne politieke afstemming plaatsgevonden. Evenmin hebben de actoren de kans 
gekregen om over het ontwerp van gedachten te wisselen. U zult dan ook begrijpen 
dat ik nu nog geen concrete voorbeelden kan geven.
