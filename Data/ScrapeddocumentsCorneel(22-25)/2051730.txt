title: Jeugdinfrastructuur - Inventarisatieproject
thema: Jeugdbeleid
pdf link: https://docs.vlaamsparlement.be/pfile?id=2051730
thema link: https://www.vlaamsparlement.be/parlementaire-documenten/schriftelijke-vragen/1808469
SCHRIFTELIJKE VRAAG
nr. 85
van FILIP BRUSSELMANS
datum: 29 februari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Jeugdinfrastructuur  -  Inventarisatieproject
Naar aanleiding van de coronacrisis en de aanbevelingen van het Maatschappelijk 
Relancecomité werden in het relanceplan Vlaamse Veerkracht bijkomende investeringen 
opgenomen voor jeugdinfrastructuur van jeugdverenigingen die een bovenlokale werking 
hebben. In totaal werd een historische investering van meer dan 30 miljoen euro 
gerealiseerd. In de marge van het relanceplan Vlaamse Veerkracht werd onder het 
leitmotiv ‘Meten is Weten’ een project opgenomen om de culturele en jeugdinfrastructuur 
te inventariseren. 
1. Voorafgaand aan dat project werd een voorbereidend onderzoek van IDEA Consult met 
betrekking tot de inventaris cultuur- en jeugdinfrastructuur opgeleverd. 
Wat waren de belangrijkste vaststellingen en aanbevelingen van dat voorbereidend 
onderzoek? Wat was de kostprijs ervan? 
2. Als ik me niet vergis, zou de eerste fase van het inventarisatieproject tegen het einde 
van 2023 opgeleverd zijn. Het ging onder meer over het creëren van een 
basisinventaris en enkele eerste gebruikerstools. 
Is die eerste fase intussen gefinaliseerd? Zo niet, graag duiding waarom de timing niet 
werd gehaald.
3. Hoe ziet de verdere timing van dat project er concreet uit? Wanneer wordt het 
afgerond? 
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 85 van 29 februari 2024
van FILIP BRUSSELMANS
1. In 2022 leverde IDEA Consult in opdracht van de administratie een voorbereidend 
onderzoek rond de mogelijkheid tot het opbouwen van een inventaris cultuur- en 
jeugdinfrastructuur. Zoals reeds aangegeven in de antwoorden op SV 130 en 181, 
financierde het departement dit onderzoek op de onderzoeksmiddelen en bedroeg de 
kostprijs 57.049 euro (inclusief BTW). 
Na grondige analyse van de voorstudie kwam de administratie tot de conclusie dat  de 
bouw van een inventaris verantwoord is. De studie toonde namelijk aan dat een 
inventaris voor cultuur- en jeugdinfrastructuur een centrale bouwsteen kan worden in 
het Vlaamse digitale ecosysteem. Dit niet enkel voor het digitaal inventariseren en 
beheren van het volledige infrastructuurlandschap, maar ook om in de toekomst 
gerichte dienstverlening te kunnen realiseren aan de betrokken belanghebbenden.
Op aanbeveling van het voorbereidend onderzoek werd gekozen om de inventaris op 
te bouwen als een groeiverhaal, waarbij in een eerste fase de basisbouwstenen worden 
voorzien. Drie redenen liggen aan de basis van deze beslissing: de complexiteit van 
de te ontwikkelen technische componenten, het beschikbare budget en de 
heterogeniteit in het bestaande (data-)landschap met betrekking tot cultuur- en 
jeugdinfrastructuur. 
2. Zoals aangegeven in de antwoorden op SV 130 en 181, werd de oplevering van de 
eerste versie van de basisinventaris cultuur- en jeugdinfrastructuur gepland in februari 
2024. Het departement CJM laat mij weten dat hierop vertraging zit door het complexe 
karakter van het traject. Volgens de huidige planning zal de eerste oplevering van de 
inventaris gerealiseerd worden tegen het einde van het tweede kwartaal 2024. In 
samenwerking met de gekozen ontwikkelpartner werkt de administratie volop verder 
aan de realisering en het testen van deze eerste fase.
3. Na een grondige testfase bij de eerste oplevering op het einde van het tweede kwartaal 
van 2024, zal verder gewerkt worden aan de operationalisering van de resultaten (o.a. 
afsprakenkaders met dataleveranciers, etc.). Ook zal in 2024 een aanbeveling gedaan 
worden i.f.v. het verdere groeiverhaal in de volgende regeerperiode. Dit alles betekent 
dat het project in het najaar van 2024 zal worden afgerond. 
