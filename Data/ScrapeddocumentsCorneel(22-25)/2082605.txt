title: Digitale watermeter - Facturatie
thema: Energie
pdf link: https://docs.vlaamsparlement.be/pfile?id=2082605
thema link: https://www.vlaamsparlement.be/parlementaire-documenten/schriftelijke-vragen/1839516
SCHRIFTELIJKE VRAAG
nr. 82
van GWENDOLYN RUTTEN
datum: 12 november 2024
aan JO BROUNS
VLAAMS MINISTER VAN OMGEVING EN LANDBOUW
Digitale watermeter  -  Facturatie
Door de uitrol van de digitale meters beschikken steeds meer mensen over een digitale 
watermeter. Je zou verwachten dat de digitale meter het ook mogelijk maakt om wanneer 
mensen dat wensen niet langer met voorschotfacturen te werken, maar gefactureerd 
worden op basis van reëel verbruik. Dat is het echter niet het geval.
 
1. Waarom wensen de watermaatschappijen vast te houden aan voorschotfacturen en 
weigeren ze het reële verbruik te factureren op basis van de digitale meters?
2. Zijn er verschillen in aanpak tussen de verschillende watermaatschappijen?
3. Is de minister bereid om, net zoals dat bestaat voor energiebedrijven, te verplichten 
reëel verbruik te factureren en niet te werken met voorschotten wanneer de klant 
daarom vraagt? Zo ja, wanneer zou die verplichting ingaan? Zo niet, waarom niet?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 82 van 12 november 2024
van GWENDOLYN RUTTEN
1. De uitrol van de digitale meter, waarbij de volledige uitrol voorzien is tegen 2030, is 
nog niet voldoende gevorderd om op een geharmoniseerde en universele wijze 
tussentijdse facturatie op basis van reëel verbruik mogelijk te maken. 
De huidige regelgeving bepaalt dat op jaarbasis bepaald wordt of de schijfgrenzen van 
het verbruik, die bepalen of dit verbruik aangerekend wordt aan basis-of comforttarief, 
al dan niet overschreden worden. Dit bemoeilijkt het uitsturen van maandelijkse of 
driemaandelijkse verbruiksfacturen naar klanten in de huishoudelijke, progressieve 
tariefstructuur.
2. Neen. Alle waterbedrijven factureren voor huishoudelijke klanten met tussentijdse 
aanrekeningen op basis van eerdere afnamekarakteristieken en een jaarlijkse 
verbruiksfactuur, conform de regelgevende bepalingen.
3. Zoals aangegeven in het regeerakkoord zal de drinkwaterfactuur de komende 
legislatuur hervormd worden. In het kader hiervan zal de mogelijkheid van 
tussentijdse facturen op basis van reëel verbruik worden onderzocht.
