title: Pedagogische coaches kinderopvang - Stand van zaken
thema: Welzijn en Gezin
pdf link: https://docs.vlaamsparlement.be/pfile?id=2042865
thema link: https://www.vlaamsparlement.be/parlementaire-documenten/schriftelijke-vragen/1800754
SCHRIFTELIJKE VRAAG
nr. 233
van KATRIEN SCHRYVERS
datum: 2 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Pedagogische coaches kinderopvang  -  Stand van zaken
In VIA (Vlaams Intersectoraal Akkoord) 6 werd voorzien in een competentieversterking 
van de kinderbegeleiders via het inzetten van 264 voltijdsequivalenten (vte’s) 
pedagogische coaches op de werkvloer. In 2021 konden kinderopvanginitiatieven daarvoor 
een eenmalige projectsubsidie krijgen, sinds 2022 zijn de middelen daarvoor structureel 
beschikbaar. De subsidies worden toegekend op basis van het aantal vergunde plaatsen 
(kinderopvang van baby’s en peuters) of van het aantal erkende of geattesteerde plaatsen 
(buitenschoolse opvang). De subsidies worden per kalenderjaar automatisch aan de 
rechthebbenden uitbetaald. VIA6 voorziet in een grondige evaluatie van de subsidie na 3 
jaar.
Ook in de aanbevelingen van de parlementaire onderzoekscommissie Kinderopvang is de 
vraag opgenomen om een “evaluatie [te maken] van alle begeleidingsdiensten en de inzet 
van de pedagogische coaches. Er moet een kwaliteitskader komen waaraan alle 
begeleidingsdiensten dienen te voldoen en waarin resultaatsgebonden opdrachten omtrent 
coaching worden gespecifieerd, met een periodieke controle hiervan.”
1. Hoeveel pedagogische coaches waren op 31 december 2023 actief in de kinderopvang? 
Graag een opdeling naargelang de rechthebbenden en waar mogelijk per provincie.
2. De subsidies voor het inzetten van pedagogische coaches op de werkvloer ter 
versterking van de kinderbegeleiders in de kinderopvanginitiatieven worden nu al drie 
jaar toebedeeld. 
Hoe wordt die subsidie geëvalueerd? Wat zijn de belangrijkste conclusies? Welke acties 
worden eraan verbonden?
3. Wat is de stand van zaken met betrekking tot het opmaken van een kwaliteitskader 
waaraan alle begeleidingsdiensten dienen te voldoen, zoals gevraagd door de 
parlementaire onderzoekscommissie? Hoe zal de periodieke controle daarop 
gebeuren?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 233 van 2 februari 2024
van KATRIEN SCHRYVERS
1. In VIA6 werd voorzien in een competentieversterking van de kinderbegeleiders via het 
inzetten van 264 VTE coaches op de werkvloer, uitgaande van gemiddeld 53.500 euro 
per VTE (bachelor pedagogiek voor het jonge kind). De middelen zijn sinds 
kalenderjaar 2022 op structurele basis beschikbaar.
De subsidies worden op basis van het aantal vergunde plaatsen (kinderopvang van 
baby’s en peuters) of het aantal erkende of geattesteerde plaatsen (buitenschoolse 
opvang), automatisch uitbetaald aan de volgende begunstigden:
Mentes - Groepsopvang subsidie inkomenstarief, t.e.m. 18 plaatsen
- Groepsopvang zonder subsidie inkomenstarief
- Gezinsopvang subsidie inkomenstarief, geen sociaal statuut
   en geen werknemersstatuut
- Gezinsopvang zonder subsidie inkomenstarief
Pools gezinsopvang - Gezinsopvang subsidie inkomenstarief, sociaal statuut of
   Werknemersstatuut
Organisatoren - Groepsopvang subsidie inkomenstarief, vanaf 19 plaatsen
- Buitenschoolse opvang (publieke sector)
De subsidies worden niet toegekend op niveau kinderopvanglocatie of subsidiegroep.
Voor de pools gezinsopvang gaat het over 39,35 VTE (geen provinciale opdeling):
- Ferm: 11,95 VTE
- Felies: 5,8 VTE
- i-Mens: 5 VTE
- Vlaams Welzijnsverbond: 4,2 VTE
- VVSG: 12,4 VTE
Voor Mentes gaat het over 38.8 VTE, verdeeld per provincie pro rato van het aantal 
kinderopvanglocaties binnen de doelgroep:
- Antwerpen: 10,4 VTE
- West-Vlaanderen: 9 VTE
- Oost-Vlaanderen: 7,4 VTE
- Vlaams-Brabant: 7 VTE
- Limburg: 3 VTE
- Brussel: 2 VTE
Voor organisatoren is momenteel geen overzicht beschikbaar.
2. VIA6 voorziet in een grondige evaluatie van de subsidie na 3 jaar. Dit voorjaar zullen 
daarover afspraken worden gemaakt met de sociale partners.
3. In uitvoering van de aanbevelingen van de parlementaire onderzoekscommissie is 
begin dit jaar een participatief traject opgestart met stakeholders. Daarbij wordt 
stilgestaan bij de volgende vragen:
-Wat is er nodig aan ondersteuning voor de organisatoren kinderopvang?
-Hoe kunnen we de ondersteuning slagkrachtig en efficiënt organiseren, zowel qua 
operationele werking, samenwerking als financieringsmodel?
-Hoe kan de ondersteuning op een kwaliteitsvolle manier worden gerealiseerd en 
opgevolgd?
Het eindproduct is een rapport met concrete voorstellen tot bijsturing van de 
(gesubsidieerde) ondersteuning van de organisatoren kinderopvang. 
Dit rapport wordt verwacht tegen uiterlijk 31 juli 2024.
