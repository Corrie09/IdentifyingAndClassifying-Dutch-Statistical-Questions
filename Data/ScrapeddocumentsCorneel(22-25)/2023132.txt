title: Onderwijspersoneel - Terbeschikkingstelling gratis griepvaccin
thema: Gezondheid
Onderwijs en Vorming
pdf link: https://docs.vlaamsparlement.be/pfile?id=2023132
thema link: https://www.vlaamsparlement.be/parlementaire-documenten/schriftelijke-vragen/1784679
SCHRIFTELIJKE VRAAG
nr. 177 
van LOES VANDROMME
datum: 5 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijspersoneel  -  Terbeschikkingstelling gratis griepvaccin
In Vlaanderen wordt het griepvaccin aanbevolen voor mensen ouder dan vijftig jaar en ook 
voor bepaalde prioritaire groepen zoals chronisch zieken, zwangere vrouwen enzovoort. 
Bij personen uit risicogroepen zoals chronisch zieken, ouderen enzovoort, wordt het vaccin 
voor bijna de helft terugbetaald. In de Vlaamse woonzorgcentra wordt het griepvaccin 
gratis aangeboden.
Anderzijds bieden ook verschillende werkgevers, waaronder de Vlaamse overheid, het 
griepvaccin gratis aan aan hun werknemers. Werkgevers willen zo verhinderen dat de 
bedrijfscontinuïteit in het gedrang komt. Zeker voor maatschappelijk relevante sectoren, 
zoals de onderwijssector, is dat een zeer verstandige keuze.
1. Becijferde de minister al welke maatschappelijke winst het gratis ter beschikking 
stellen van het griepvaccin voor onderwijspersoneel zou kunnen opleveren? 
2. Overweegt de minister om het griepvaccin ook voor onderwijspersoneelsleden gratis 
ter beschikking te stellen? Zo ja, wanneer zal hij daartoe actie ondernemen? Zo niet, 
waarom niet?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 177 van 5 december 2023
van LOES VANDROMME
Het griepvaccin wordt door de Hoge Gezondheidsraad aanbevolen voor specifieke 
risicogroepen zoals personen met een risico op complicaties, personen werkzaam in de 
gezondheidssector, personen die onder hetzelfde dak wonen als de eerste risicogroep of 
met kinderen jonger dan 6 maanden. Zij maken deel uit van categorie A. Zij kunnen het 
griepvaccin aan sterk verminderd tarief bekomen. 
Onder categorie B vallen alle personen tussen 50 en 65 jaar, zelfs als ze niet aan een 
risicoaandoening lijden (zoals groep 1 uit categorie A). Ook voor deze groep is er een 
aangepast tarief voor het griepvaccin als zij zich op eigen initiatief laten vaccineren.  
De Hoge Gezondheidsraad onderscheidt ook nog een categorie C waarvoor zij het volgende 
advies geeft: “Systematische vaccinatie van gezonde volwassenen tussen 18 en 65 jaar 
wordt niet aanbevolen door de HGR. Op individuele basis kan de rest van de gezonde 
bevolking zich laten vaccineren. Gegevens tonen aan dat systematische vaccinatie van 
gezonde volwassenen tussen 18 en 65 jaar geen invloed heeft op het aantal 
doktersbezoeken, ziektedagen, antibioticavoorschriften en hospitalisaties en mogelijk een 
zeer beperkt effect op absenteïsme heeft (Worel, 2018).” (bron: 20220408_hgr-
9699_advies_seizoensgriep_22-23_vweb.pdf (belgium.be) p. 3).
Daarom overweeg ik momenteel geen gratis griepvaccin voor alle personeelsleden 
onderwijs, en baseer me daarvoor op het advies van de Hoge Gezondheidsraad.
De maatschappelijke winst kan ik niet berekenen omdat die afhankelijk is van veel factoren 
waarop wij geen zicht hebben. 
