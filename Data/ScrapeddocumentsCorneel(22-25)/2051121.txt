title: Werkgroep Institutionele Zaken - Een coherent beleid en een geïntegreerd zorgaanbod geestelijke gezondheidszorg (ggz)
thema: Gezondheid
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2051121
thema link: https://www.vlaamsparlement.be/parlementaire-documenten/schriftelijke-vragen/1806561
SCHRIFTELIJKE VRAAG
nr. 259
van KARL VANLOUWE
datum: 27 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Werkgroep Institutionele Zaken  -  Een coherent beleid en een geïntegreerd zorgaanbod 
geestelijke gezondheidszorg (ggz)
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting. 
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer overleg met de federale overheid om tot een coherent beleid en tot 
een geïntegreerd zorgaanbod te komen op het vlak van geestelijke gezondheidszorg als 
prioriteit naar voren geschoven.
1. Graag een overzicht van al de (interfederale) overlegmomenten die een coherent 
beleid en een geïntegreerd zorgaanbod op het vlak van geestelijke gezondheidszorg 
tot doel hadden.
2. Graag een overzicht van de concrete output van die overlegmomenten.
3. Hoe evalueert de minister de institutionele versnippering van het ggz-landschap en 
acht ze de inspanningen om voor de nodige coherentie te zorgen voldoende? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 259 van 27 februari 2024
van KARL VANLOUWE
Sta me toe vraag 1, 2 en 3 samen te beantwoorden. Ik verwijs ook graag naar schriftelijke 
vraag nr. 20 en nr. 964 die gelijkaardig zijn.
Vlaanderen en de federale overheid delen de ambitie om de vele uitdagingen die zich 
stellen op vlak van geestelijke gezondheid en geestelijke gezondheidszorg gezamenlijk te 
beantwoorden. 
De federale overheid en de deelstaten stemmen hun gezamenlijke ambities rond 
geestelijke gezondheid af binnen de InterkabinettenWerkgroep Geestelijke 
Gezondheidszorg (IKW GGZ). In 2010 en 2015 werd door de IKW GGZ, bekrachtigd door 
de IMC Volksgezondheid, beslist tot hervorming van de geestelijke gezondheidszorg voor 
volwassenen, respectievelijk voor kinderen en jongeren. 
Er werden daarbij 3 overlegorganen in het leven geroepen: 
1) het overlegorgaan GGZ-volwassenen
2) het comité voor het nieuw geestelijk gezondheidsbeleid voor kinderen en jongeren 
(COMMGKJ) 
3) de technische Werkgroep Ouderen
Om de vele ambities waar te maken, vormen de bestaande geestelijke 
gezondheidsnetwerken zowel voor Vlaanderen als de federale overheid de 
samenwerkingsverbanden bij uitstek om het geestelijke gezondheidsaanbod beter op 
elkaar af te stemmen, toegankelijker en meer betaalbaar te maken voor iedere burger, 
ongeacht zijn leeftijd en woonplaats, socio-economische en psychosociale kenmerken. 
Vlaanderen wil de bestaande geestelijke gezondheidsnetwerken daarom juridisch 
verankeren en erkennen. De Vlaamse regering geeft hiermee uitvoering aan het decreet 
van 5 april 2019 betreffende de organisatie en ondersteuning van het geestelijke 
gezondheidsaanbod. Een eerste principiële goedkeuring van het ontwerp BVR tot uitvoering 
van dit decreet, wat betreft het organiseren, programmeren en erkennen van de 
geestelijke gezondheidsnetwerken en het comité geestelijke gezondheidsnetwerken, is 
gebeurd op de Vlaamse regering van 26 januari 2024. 
Momenteel is er ook een protocolakkoord in opmaak tussen de federale overheid en 
Vlaamse gemeenschap, waarin afspraken gemaakt worden inzake de huidige en 
toekomstige organisatie, programmatie, erkenning en financiering van de netwerken 
geestelijke gezondheid. Dit protocolakkoord biedt een richtinggevend kader om het 
geestelijke gezondheidsbeleid in de Vlaamse Gemeenschap bijkomend te stroomlijnen. 
Ook qua output leverden zowel de Vlaamse als de federale overheid deze legislatuur 
gezamenlijke inspanningen om de geestelijke gezondheid van de burger te verbeteren. We 
geven enkele voorbeelden: 
Beleid t.a.v. de doelgroep kinderen en jongeren
Zoals hierboven gesteld is het COMMGKJ een overlegcomité opgericht met als doel 
aanbevelingen te formuleren i.f.v. de opvolging en evaluatie van het nieuw geestelijk 
gezondheidsbeleid voor de doelgroep kinderen en jongeren. Vanuit de COMGGKJ zijn 
verschillende thematische werkgroepen aan de slag gegaan, die na afloop een rapport 
publiceren met hun aanbevelingen. Op vandaag zijn op die manier 4 eindrapporten ter 
beschikking, waarop de verschillende overheden zich baseren bij het (complementair) 
uitwerken van hun beleid. De op vandaag beschikbare rapporten behandelen: 
‘programmatie’, ‘eetstoornissen’, ‘transitieleeftijd’ en ‘zorgcontinuïteit door 
zorgtransmissie’. 
Beleid t.a.v. de doelgroep volwassenen en ouderen 
De IMC ondertekende op 5 november 2018 de gemeenschappelijke verklaring voor de 
realisatie van een nieuw geestelijk gezondheidsbeleid voor volwassenen en ouderen. Van 
daaruit werd de technische werkgroep ouderen geïnstalleerd, en werden er verschillende 
subwerkgroepen opgestart. Dit leidde tot de opmaak van een ontwerpgids 2.0. betreffende 
een nieuw geestelijk gezondheidsbeleid voor volwassenen en ouderen. Het uiteindelijke 
doel is dat de technische werkgroep ouderen geïntegreerd wordt in het overlegorgaan 
volwassenen.
Riziv-conventie inzake eerstelijns psychologische hulpverlening (verder Riziv-conventie)
In opvolging van de pilootprojecten eerstelijns psychologische functie  rond volwassenen 
en ouderen die de Vlaamse overheid had opgezet, heeft de federale overheid deze 
legislatuur bovengenoemde Riziv-conventie opgezet. De conventie heeft tot doel om 
psychologische zorg toegankelijk en betaalbaar te maken. De prijzen van individuele en 
groepssessies voor volwassenen zijn afgestemd op de prijzen van de Vlaamse Centra voor 
Geestelijke Gezondheidszorg (CGG). De federale overheid en de Vlaamse overheid werken 
samen door deze psychologische zorg vindplaatsgericht te gaan organiseren. Een 
vindplaats is een plaats waar personen met een psychische kwetsbaarheid elkaar 
ontmoeten met een ander doel dan psychische ondersteuning, bijvoorbeeld voor algemene 
zorg of vrijetijdsbesteding. Doordat de personen reeds op deze plaatsten komen werkt het 
drempelverlagend. Verschillende organisaties onder Vlaamse bevoegdheid zoals de CGG, 
woonzorgcentra, CLB, Huizen van het Kind, enz. werken reeds met geconventioneerde 
eerstelijnspsychologen. Wijzigingen en besprekingen rond de nieuwe conventie worden ook 
opgevolgd door de Vlaamse overheid. 
Een volgend punt waarrond afgestemd wordt is de forensische zorg. 
Masterplan Forensische Zorg:
Samen met voormalig Minister van Justitie Vincent Van Quickenborne, minister van 
Volksgezondheid Frank Vandenbroucke en Vlaams minister van Justitie en Handhaving 
Zuhal Demir, en samen met het werkveld, heb ik de handen in elkaar geslagen om tot een 
toekomstplan forensische geestelijke gezondheidszorg te komen. Binnen de bestaande 
capaciteit en organisatie van het zorg- en welzijnslandschap kan er onvoldoende tegemoet 
gekomen worden aan de noden op het vlak van geestelijke gezondheidszorg (voor-, tijdens 
en na detentie) bij personen die strafbare feiten gepleegd hebben en waar een verband 
wordt gelegd met een onderliggende psychiatrische problematiek. Er is nood aan een 
globale en geïntegreerde aanpak rond forensische zorg, waarbij de zorgnood gekoppeld 
wordt aan behandeldoelen en beoogde resultaten, in plaats van dat het ‘statuut van de 
zorggebruiker’ zal bepalen welke behandeling er wordt voorzien. Om dit te bereiken hebben 
de betrokken ministers aan vzw Psyche de opdracht gegeven om de uitwerking van een 
Masterplan Forensische Geestelijke Gezondheidszorg te coördineren. Het masterplan 
beschrijft de toekomst van de zorg voor, tijdens en na detentie. De insteek is over 
bevoegdheden heen, met aandacht voor zorgcontinuïteit, regulier waar kan en forensisch 
waar nodig. Het masterplan moet de toekomstige richting aangeven (afspraken en 
eventuele bijkomende investeringen) en kan gebruikt worden bij de toekomstige 
regeringsonderhandelingen. Vzw Psyche staat in voor de omkadering van het proces om 
samen met de stakeholders en experten uit het werkveld tot dit masterplan te komen. Een 
stuurgroep bestaande uit de betrokken kabinetten en respectievelijke administraties stuurt 
dit proces gezamenlijk aan.
Hervorming penitentiaire gezondheidszorg
In de Interministeriële Conferentie Volksgezondheid van maart 2018 werd beslist om te 
evalueren hoe de gezondheidszorg er binnen de muren van de gevangenissen optimaal 
zou moeten uitzien en het best zou worden georganiseerd binnen de Vlaamse en federale 
bevoegdheden. De bevoegdheden op het vlak van gezondheidszorg tijdens detentie zijn 
immers verdeeld over de federale overheid en de deelstaten. Binnen deze  hervorming 
werden diverse werkgroepen (met vertegenwoordigers vanuit de verschillende 
administraties, koepels en werkveld) opgericht die rond specifieke thema’s m.b.t. 
gezondheidszorg in de Belgische gevangenissen een aantal aanbevelingen hebben 
geformuleerd. Aan de hand van de werkzaamheden van de werkgroepen werd een nieuw 
model voor penitentiaire gezondheidszorg uitgewerkt, dat stapsgewijs zal worden uitgerold 
aan de hand van pilootprojecten en bijkomende investeringen (zowel op federaal niveau 
als vanuit de deelstaten). Vanuit dit gezamenlijk streven naar een gelijkwaardige 
gezondheidszorg werken we toe naar een beleid aan goede gezondheids- en welzijnszorg 
voor personen in detentie. 
Investeringen in het kader van de doorstroom van geïnterneerde personen
Gezien de stijging van het aantal geïnterneerde patiënten in detentie en de beperkte 
doorstroom van geïnterneerde personen doorheen het bestaande zorgtraject, werd in 2022 
aan de netwerken ZTG (Zorgtrajecten Geïnterneerden) gevraagd om het bestaande 
zorgaanbod voor geïnterneerden te evalueren en op basis van eventuele noden 
projectvoorstellen in te dienen met het oog op optimalisering. De finaliteit is het verbeteren 
van de toeleiding van geïnterneerden naar de gepaste zorgomkadering en een verbetering 
van de doorstroming in het zorglandschap. Gezien de federale overheid binnen dit traject 
investeert in plaatsen en doelgroepen die behoren tot de Vlaamse bevoegdheid (Beschut 
Wonen, PVT, aanbod voor personen met een verstandelijke beperking) werden de 
projectvoorstellen met de verschillende administraties besproken. 
Zowel op Vlaams als federaal niveau worden er inspanningen gedaan om de zorg en 
ondersteuning voor geïnterneerden te optimaliseren. Op federaal niveau worden er 
bijkomende plaatsen voorzien buiten de gevangenissen. Gezien de nieuwe forensisch 
psychiatrische centra (FPC’s) pas openen tegen 2027, heeft de federale regering beslist 
om, in afwachting van deze bijkomende capaciteit binnen de FPC’s, bijkomend te 
investeren in de behandeling van geïnterneerden binnen de gevangenissen (o.a. 
uitbreiding zorgteams binnen gevangenissen en aanwerving van bijkomende psychiaters) 
om zo meer begeleiding op maat uit te werken voor de geïnterneerden die in de 
gevangenissen verblijven. De Vlaamse overheid investeerde de voorbije jaren onder meer 
in de versterking van de forensische teams van de CGG, die o.a. instaan voor de ambulante 
begeleiding van geïnterneerden (zowel buiten als binnen detentie).
Naast deze individuele investeringen, die vooral inspelen op de bestaande 
capaciteitstekorten, werd er de voorbije jaren ook gewerkt aan een meer integraal beleid 
voor het forensische doelpubliek (o.a. geïnterneerden). 
Er werd een protocolakkoord afgesloten tussen de Federale Staat en de Vlaamse 
Gemeenschap, opdat Zorginspectie inspecties kan uitvoeren binnen de FPC’s. 
Zorginspectie werd hierbij belast met de controle van de organisatie en de kwaliteit van de 
verstrekte zorg binnen het FPC Gent en FPC Antwerpen. In beide voorzieningen werd 
ondertussen een oriënterende en een opvolgingsinspectie uitgevoerd. 
De uitdagingen op vlak van geestelijke gezondheid zijn complex, we moeten blijvend werk 
maken van een geïntegreerd zorgaanbod, onderbouwd met een coherent beleid en beleid 
dat de verschillende (federale en deelstatige) bevoegdheden overstijgt.  De versnipperde 
bevoegdheden rond geestelijke gezondheidszorg maken het niet eenvoudig om een 
coherent beleid te voeren. Ik ben dan ook voorstander van homogene 
bevoegdheidspakketten, en van het verder overdragen van de bevoegdheden rond 
geestelijke gezondheid naar de Vlaamse overheid. In afwachting hiervan zetten we als 
Vlaamse overheid volop in op een goede samenwerking met de federale overheid, hiervan 
getuigen de bovenstaande voorbeelden. 
