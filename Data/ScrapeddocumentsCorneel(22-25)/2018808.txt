title: Slimme verkeerslichten - Hulpmiddelen voor blinden en slechtzienden
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018808
thema link: https://www.vlaamsparlement.be/parlementaire-documenten/schriftelijke-vragen/1782276
SCHRIFTELIJKE VRAAG
nr. 267
van MARINO KEULEN
datum: 24 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Slimme verkeerslichten  -  Hulpmiddelen voor blinden en slechtzienden
Het Agentschap Wegen en Verkeer (AWV) is volop bezig om op de kruispunten in 
Vlaanderen slimme verkeerslichten te implementeren. Op die manier wordt er rekening 
gehouden met de drukte op het kruispunt per verkeersrichting en wordt er gezorgd voor 
een zo vlot mogelijke afhandeling.
Aangezien er meestal nieuwe palen, detectiemethodes en wegmarkeringen worden 
aangepast, is dat een ingrijpend werk. Niet overal echter wordt tegelijk geïnvesteerd voor 
de gebruikers die blind of slechtziend zijn, zoals in het installeren van ratelklikkers en 
gidslijnen.
Nochtans is daar vraag naar vanuit de verschillende belangengroepen van mensen met 
een handicap. Het kan ook zijn dat het niet nodig is bij elk kruispunt, wanneer bijvoorbeeld 
een kruispunt ergens ‘te velde’ ligt.
Het is niet duidelijk welke beleidsvisie AWV toepast om te bepalen waar de nieuwe slimme 
verkeerslichten 100% inclusief moeten zijn.
1. Wat zijn de beleidsvisie en het afwegingskader van AWV waarmee zij bepalen of er 
geïnvesteerd wordt in ratelklikkers, gidslijnen en andere hulpmiddelen voor blinden en 
slechtzienden?
2. Is er een streefdoel om tegen een bepaald jaar een bepaald percentage van 
kruispunten toegankelijk te maken? 
Zo ja, welk streefdoel is dat? 
Zo niet, is de minister dan van plan om erin te voorzien?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 267 van 24 november 2023
van MARINO KEULEN
1. Tot voor kort werd akoestische/auditieve signalisatie aan lichtengeregelde kruispunten 
vooral op aanvraag geplaatst. 
Recent heeft het Agentschap Wegen en Verkeer (AWV) haar beleid omtrent het 
plaatsen van akoestische/auditieve signalisatie aangepast, waarbij dergelijke 
signalisatie op meer plaatsen proactief voorzien wordt. Zo worden bij nieuwe 
kruispunten of grondige herinrichtingen en op kruispunten waar ingrijpende 
aanpassingen aan de lichtenregeling gebeuren (bv. aanpassingen conform het 
Actieplan Verkeerslichten) standaard de nodige kabels voorzien voor eventuele 
akoestische/auditieve signalisatie. Op deze manier kan bij een latere aanvraag sneller 
en zonder ingrijpende aanpassingen overgegaan worden tot het plaatsen van 
akoestische/auditieve signalisatie. Op lichtengeregelde kruispunten die gelegen zijn in 
de bebouwde kom, worden de akoestische/auditieve signalisatie en de podotactiele 
aanpassingen in die gevallen meteen op alle takken van het betreffende kruispunt 
voorzien. 
Voor bestaande kruispunten waar geen belangrijke aanpassingen gepland zijn, zal het 
plaatsen van deze voorzieningen nog steeds op aanvraag blijven. 
De criteria die door het Agentschap Wegen en Verkeer (AWV) gehanteerd worden voor 
het plaatsen van akoestische/auditieve signalisatie aan lichtengeregelde kruispunten 
zijn in de bijlage bijgevoegd.
2. Aangezien er geen specifieke actie is om akoestische/auditieve signalisatie te voorzien, 
maar deze signalisatie steeds geplaatst wordt in combinatie met andere werken 
(grondige herinrichtingen, aanpassingen conform het Actieplan Verkeerslichten), is er 
geen specifieke doelstelling om tegen een bepaald jaar een bepaald percentage van de 
kruispunten te voorzien van dergelijke signalisatie.
BIJLAGE
Criteria voor het plaatsen van akoestische/auditieve signalisatie aan lichtengeregelde 
kruispunten 
