title: Kinderopvang - Aanbod binnen de verschillende subsidietrappen
thema: Welzijn en Gezin
pdf link: https://docs.vlaamsparlement.be/pfile?id=2062412
thema link: https://www.vlaamsparlement.be/parlementaire-documenten/schriftelijke-vragen/1815750
SCHRIFTELIJKE VRAAG
nr. 319
van ILSE MALFROOT
datum: 22 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderopvang  -  Aanbod binnen de verschillende subsidietrappen
Sinds het nieuwe decreet in werking is getreden op 1 april 2014, moet elke kinderopvang 
beschikken over een vergunning om te mogen werken. De subsidies zijn trapsgewijs 
opgebouwd: naarmate men als opvang meer maatschappelijke opdrachten opneemt, krijgt 
men een hogere subsidie. Er zijn drie trappen die elkaar opvolgen: wie wil voldoen aan 
trap 3, voldoet dus ook aan de voorwaarden van trap 2 en trap 1. Voor trap 0 heeft men 
enkel een vergunning nodig en ontvangt men geen subsidie.
In het regeerakkoord staat vooropgesteld dat er zal worden voorzien in:
- voldoende kinderopvang;
- betaalbare kinderopvang;
- flexibele kinderopvang.
1. Wat is het totale aanbod aan kinderopvangplaatsen per provincie? Graag een 
overzicht, opgesplitst per jaartal vanaf aanvang van het nieuwe decreet in 2014 tot nu 
volgens type (gezinsopvang/groepsopvang/buitenschoolse opvang/groepsopvang 
SOO) en opgesplitst volgens subsidietrap (trap 0, trap 1, trap 2 en trap 3). Graag het 
overzicht in Excel, zonder verwijzing naar de website van Opgroeien. 
2. Welke extra nood is er aan kinderopvangplaatsen per provincie? Hoe wordt die nood 
berekend? Graag een toelichting, met vermelding van de parameters.
3. Welke financiële tegemoetkoming zou het creëren van de extra plaatsen vergen? 
4. Zal er nog een marktonderzoek plaatsvinden om de behoefte aan het aantal 
kinderopvangplaatsen te bepalen? Zo ja, graag een tijdpad en raming van de financiële 
kosten.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 319 van 22 maart 2024
van ILSE MALFROOT
1. Een overzicht van het aantal plaatsen en gesubsidieerde plaatsen is te vinden op onze 
website.
Voor cijfers baby’s en peuters: Kinderopvang baby's en peuters | Opgroeien
Voor cijfers buitenschoolse opvang: Kinderopvang schoolkinderen | Opgroeien
Gegevens 2023 worden in de loop van kwartaal 2 aangevuld.
2. Er is nog niet in iedere gemeente een sluitende en betrouwbare registratie van de niet 
beantwoorde opvangvragen. Hierdoor is de exacte nood aan bijkomende 
kinderopvangplaatsen niet gekend.
Bij uitbreidingsrondes wordt, ifv programmatie van subsidies, wel een theoretische, 
potentiële vraag gedefinieerd als volgt:
-het aantal kinderen tot 3 jaar met een alleenstaande ouder die werkt of werk zoekt;
-het aantal kinderen tot 3 jaar bij een 2-oudergezin met een werkende of 
werkzoekende moeder; 
- het aantal kinderen tot 3 jaar in kansarmoede. 
3. Omdat de exacte nood aan bijkomende kinderopvangplaatsen niet gekend is, is er ook 
geen zicht op het extra budget dat er nodig zou zijn om de benodigde extra plaatsen 
te creëren. 
4. De nodige voorbereidingen zijn aan de gang om het laatste onderzoek van 2018 naar 
het gebruik van kinderopvang te actualiseren en om dit onderzoek opnieuw te 
benutten om ook de behoefte aan kinderopvang voor kinderen onder de 3 jaar in te 
schatten. Resultaten zullen volgend jaar beschikbaar zijn (vermoedelijk in de eerste 
helft van 2025). Hiervoor werd een budget van 120.000 euro uitgetrokken.
