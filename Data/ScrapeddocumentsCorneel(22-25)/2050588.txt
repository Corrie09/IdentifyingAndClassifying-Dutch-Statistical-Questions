title: Boslandbouw - Doelstellingen
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2050588
thema link: https://www.vlaamsparlement.be/parlementaire-documenten/schriftelijke-vragen/1806311
SCHRIFTELIJKE VRAAG
nr. 286
van MIEKE SCHAUVLIEGE
datum: 26 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Boslandbouw  -  Doelstellingen
In het Masterplan Agroforestry van Nederland lezen we dat zij tegen 2030 25.000 hectare 
agroforestry willen realiseren waarvan 1000 hectare voedselbos. Daarin worden ook 
verschillende programma's uitgewerkt zoals boslandbouw in combinatie met 
melkveehouderijen, kippenuitlopen en akkerbouw. Ook is er sprake van een taskforce die 
uitdagingen op het vlak van beleid en wetgeving aanpakt. In het masterplan worden ook 
projecties gemaakt van hoe die 25.000 hectare boslandbouw er kunnen uitzien, met een 
onderscheid tussen 'gebiedsinrichting met agroforestry', 'silvopastorale systemen voor 
melkveehouderijen', 'beplanten kippenuitlopen', 'agroforestry en akkerbouw' en 
'voedselbosbouw'. 
In Vlaanderen kunnen landbouwers een beroep doen op steunmaatregelen voor aanplant 
en onderhoud van agroforestrysystemen, maar concrete cijfers i.v.m. doelstellingen en 
ambities zijn onduidelijk.
1. Wat zijn de Vlaamse doelstellingen op het vlak van boslandbouw?
a) Zijn er hectaredoelstellingen? Zo ja, welke? Wat is het resultaat?
b) Zijn er verschillende programma's waarop wordt ingezet? Zo ja, welke? Graag een 
overzicht van de verschillende programma's en hun resultaat.
c) Zijn er doelstellingen voor verschillende types boslandbouw zoals in het 
Nederlandse voorbeeld, waarbij onderscheid gemaakt wordt tussen 
gebiedsinrichting met ‘agroforestry', 'silvopastorale systemen voor 
melkveehouderijen', 'beplanten kippenuitlopen', 'agroforestry en akkerbouw' en 
'voedselbosbouw'?
2. Hoeveel subsidies werden er al verleend via de steunmaatregelen voor boslandbouw? 
Hoeveel subsidies voor aanplant en onderhoud van boslandbouwsystemen? Graag een 
onderscheid tussen boslandbouw aanplantsubsidie (BLS) en boslandbouw 
onderhoudssubsidie (BLO) en onderscheid tussen toegekende subsidies en effectief 
uitgekeerde subsidies waarbij een aanplant gebeurde. Graag de financieringsbron 
vermelden.
a) Graag een overzicht van het bedrag uitgekeerd per jaar sinds 2013 en de beplante 
oppervlakte.
b) Hoeveel euro bedraagt het bedrag per dossier en het totaal uitgekeerde bedrag 
per subsidie?
c) Hoelang moet de beplanting blijven staan vooraleer voor subsidie in aanmerking 
te komen? Wat gebeurt er als de beplanting niet blijft staan, zoals in de 
voorwaarden is opgenomen? Werden al subsidies teruggevorderd? Hoeveel? 
Aantal dossiers?
3. Hoeveel bijkomende koolstofopslag wil de minister van Landbouw creëren dankzij 
boslandbouw?
4. Op welke manier worden de doelstellingen voor boslandbouw gekoppeld aan andere 
beleidsdoelstellingen, bijvoorbeeld op het vlak van biodiversiteit, waterkwaliteit, 
erosiecontrole, LULUCF (land use, land use change and forestry), ...?
5. Nederland stelt ongeveer 3,3 miljoen euro beschikbaar voor ondersteuning van de 
werkpakketten voor de ontwikkeling van agroforestrysystemen en 2,5 miljoen euro 
voor ondersteuning van programma's met praktijkonderzoek. 
Welke jaarlijkse budgetten zijn er in Vlaanderen beschikbaar voor deze ondersteuning?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 286 van 24 februari 2024
van MIEKE SCHAUVLIEGE
1. a) In het huidige GLB 2023-2027 maakt de aanplantsubsidie voor 
boslandbouwsystemen deel uit van de steunmaatregel voor niet-productieve 
investeringen. Een concrete Vlaamse doelstelling is er niet, via de GLB steun willen 
we de opname door landbouwers echter wel maximaal ondersteunen.
De eerste bomen in dit GLB werden afgelopen winter aangeplant. De betrokken 
landbouwers zullen in de loop van 2024 uitbetaald worden nadat de controles op 
deze aanplanten zijn afgerond.
b) Er wordt binnen de maatregel voor aanplant boslandbouw geen onderscheid 
gemaakt tussen types. Alle boslandbouwsystemen die voldoen aan de 
subsidievoorwaarden komen in aanmerking. Via een VLAIO-LA-traject met steun 
van het Agentschap Innoveren & Ondernemen (VLAIO) voert het Instituut voor 
Landbouw-, Visserij- en Voedingsonderzoek (ILVO) samen met het consortium 
Agroforestry onderzoek uit naar de verschillende mogelijkheden en voordelen van 
diverse boslandbouwsystemen.
c) Er zijn geen aparte doelstellingen voor verschillende types boslandbouw.
2. a) Een overzicht voor de uitgekeerde steun per campagnejaar voor de steunmaatregel 
‘Aanplant van boslandbouwsystemen’ voor de periode 2013-2022 vanuit de 
Vlaamse plattelandsontwikkelingsprogramma’s PDPO II en PDPO III is weergegeven 
in bijlage 1. De steunmaatregel ‘Onderhoud van boslandbouwsysteem’ is nieuw 
sinds het campagnejaar 2023 vanuit het Vlaams GLB-Strategisch Plan 2023-2027, 
waarvoor nog geen definitieve gegevens beschikbaar zijn.
b) Het bedrag per dossier per campagnejaar voor de steunmaatregel ‘Aanplant van 
boslandbouwsystemen’ voor de periode 2013-2022 vanuit de Vlaamse 
plattelandsontwikkelingsprogramma’s PDPO II en PDPO III is weergegeven in 
bijlage 2. De steunmaatregel ‘Onderhoud van boslandbouwsysteem’ is nieuw sinds 
het campagnejaar 2023 , waarvoor nog geen definitieve gegevens beschikbaar zijn.
c) Bij boslandbouwsystemen die werden aangelegd onder het Vlaamse Programma 
voor Plattelandsontwikkeling PDPO II (2007-2013) moeten de bomen minstens 15 
jaar blijven staan. Voor boslandbouwsystemen vanaf PDPO III is dat 10 jaar. Er is 
een terugvordering geweest voor één landbouwer voor een bedrag van 558,6 euro 
in 2019.
3. Bijlage 3 bevat een overzicht van de in het GLB-Strategisch Plan 2023-2027 vermelde 
en vooropgestelde:
- outputindicatoren voor de steunmaatregel ‘Onderhoud van boslandbouwsystemen’ 
en voor de steunmaatregel ‘niet-productieve investeringen’, waarvan ‘aanplant van 
boslandbouwsystemen’ een onderdeel is.
- resultaatindicatoren voor koolstofopslag in bodems en biomassa en voor bebost 
land. Boslandbouwsystemen dragen hieraan bij.
4. De steun voor boslandbouwsystemen binnen het Vlaamse GLB-Strategisch Plan draagt 
bij aan biodiversiteit, vasthouden van water, verminderen van erosie en opslag van 
koolstof, en dus aan de beleidsdoelstellingen terzake. Boslandbouw zorgt voor een 
ecologische meerwaarde en heeft een positieve impact op talrijke andere belangrijke 
ecosysteemdiensten. De bomen zorgen voor:
•het verhogen van de functionele agrobiodiversiteit op de akker zodat er een 
verhoogde slaagkans voor natuurlijke plaagbeheersing is, wat leidt tot minder 
gewasbeschermingsmiddelen;
•de opslag van koolstof en dus een vermindering van het broeikasgaseffect: bomen 
leggen koolstof vast in hun hout en in de bodem. In het VEKP is er aandacht voor 
het bevorderen van koolstofopslag, waarbij boslandbouw als instrument wordt 
genoemd;
•vruchtbare bodems: via hun wortels houden de bomen nutriënten vast uit diepere 
bodemlagen, die de landbouwgewassen na de bladval zelf kunnen opnemen. Op die 
manier verhogen de wortels en bladeren van de bomen de organische stof in de 
bodem;
•minder erosie en nutriëntenuitspoeling en een betere waterberging: een goed 
doorwortelde, humusrijke bodem houdt beter en langer water vast. Bovendien 
zuigen de wortels bij droogte water op uit diepere grondlagen, waardoor via een 
soort hydraulische lift ook de gewassen meer water krijgen. Datzelfde geldt voor 
voedingstoffen die dreigen uit te spoelen: de wortels pompen ze op en brengen ze 
ook zo opnieuw binnen het wortelbereik van de gewassen. Dit heeft ook een positief 
gevolg voor de waterkwaliteit. Doordat er minder sprake is van erosie en uitspoeling 
van nitraat en landbouwchemicaliën, gaat de kwaliteit van het (grond)water erop 
vooruit.
•Ook bestuivers zoals bijen kunnen meegenieten van de bomen. Ook voor tal van 
vogels en kleine zoogdieren kunnen bomen in het landbouwgebied voor een 
aanvulling van hun leefgebied en voedsel zorgen.
5. Zoals vermeld in het Vlaamse GLB-Strategisch Plan zijn voor de periode 2023-2027 
volgende middelen vanuit dit plan voorzien:
- 15.213.000 euro totale overheidssteun voor VLIF-niet-productieve investeringen, 
waaronder de aanplant van boslandbouwsystemen;
- 281.340 euro totale overheidssteun voor de steunmaatregel ‘onderhoud van 
boslandbouwsystemen’.
Er zijn geen vooraf vastgelegde specifieke budgetten voor ondersteuning van 
praktijkonderzoek rond boslandbouwsystemen. In het kader van projectoproepen bij 
bv. VLAIO, Horizon Europe, … kunnen initiatiefnemers of organisaties 
projectvoorstellen indienen voor zover ze aan de voorwaarden van de projectoproep 
voldoen. Een greep uit de projecten die gefinancierd worden vanuit diverse hoeken is 
te vinden in bijlage 4.
Een aantal recent/bijna afgelopen projecten zijn:
- Legcombio (2017-2020), gefinancierd door het Agentschap Landbouw en 
Zeevisserij
- en ‘Agroforestry in Vlaanderen’ (2020-augustus 2024), gefinancierd via het 
instrument VLAIO-landbouwtrajecten (LA-trajecten) vanuit het Agentschap 
Innoeren & Ondernemen.
BIJLAGEN
1.Overzicht van het bedrag uitgekeerd per campagnejaar voor de steunmaatregel 
‘Aanplant van boslandbouwsystemen’ voor de periode 2013-2022 en de beplante 
oppervlakte
2.Overzicht van het uitgekeerde bedrag per dossier per campagnejaar voor de 
steunmaatregel ‘Aanplant van boslandbouwsystemen’ voor de periode 2013-2022
3.Outputindicatoren en resultaatindicatoren vanuit het Vlaams GLB Strategisch Plan 
2023-2027 voor koolstofopslag en boslandbouw
4.Een greep uit de projecten met betrekking tot boslandbouw met steun vanuit de 
Vlaamse Overheid
