title: Oversteekplaatsen - Verlichting
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2030543
thema link: https://www.vlaamsparlement.be/parlementaire-documenten/schriftelijke-vragen/1789790
SCHRIFTELIJKE VRAAG
nr. 408
van STIJN BEX
datum: 19 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Oversteekplaatsen  -  Verlichting
Met de naderende korte dagen kan de zichtbaarheid op oversteekplaatsen langs 
gewestwegen, vooral tijdens de donkere uren, een zorg vormen voor de veiligheid van de 
actieve weggebruikers. Onder andere het plaatsen van zwarte-gele palen met led-
verlichting bij die oversteekplaatsen is een mogelijke oplossing om de zichtbaarheid 
aanzienlijk te verbeteren.
Maar ook de installatie van knipperende verlichting bij de oversteekplaatsen kan de 
veiligheid van de actieve weggebruiker verbeteren. Het doel is de aandacht van 
bestuurders te trekken en de veiligheid van voetgangers, vooral 's nachts en bij slecht 
weer, te vergroten. Dat type oversteekplaats kan lichtelementen in de grond en op borden 
omvatten die gaan knipperen zodra voetgangers of fietsers naderen, waardoor ze veilig 
kunnen oversteken en zo bijdragen aan een verbeterde zichtbaarheid van de 
oversteekplaats en de verkeersveiligheid vergroten door automobilisten bewust te maken 
van de aanwezigheid van actieve weggebruikers. Verschillende gemeenten zouden al zulke 
systemen geïnstalleerd hebben om de verkeersveiligheid te verhogen.
1. In hoeveel gemeenten wordt die technologie al toegepast? Graag een overzicht van de 
implementatiestatus van knipperende verlichting bij zebrapaden, opgedeeld per 
gemeente in Vlaanderen.
2. Heeft de minister zicht op gemeenten die knipperlichten bij zebrapaden verbieden? Zo 
ja, kent de minister de reden en rechtsgrond daarvan?
3. Hoe volgen de minister en het Agentschap Wegen en Verkeer die kwestie verder op 
met het oog op het verbeteren van de verkeersveiligheid van de actieve weggebruiker 
bij oversteekplaatsen?
4. Zijn er richtlijnen of aanbevelingen vanuit het Agentschap Wegen en Verkeer over het 
gebruik van die verlichting bij oversteekplaatsen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 408 van 19 december 2023
van STIJN BEX
1. Het Agentschap Wegen en Verkeer (AWV) heeft geen zicht op welke gemeenten 
dergelijke systemen geïmplementeerd hebben.
2. Nee.
3. Momenteel past het AWV dergelijke knipperende verlichting niet toe (zie ook het 
antwoord op deelvraag 4). Als onderzoek zou uitwijzen dat het voorzien van dergelijke 
verlichting een verbetering voor de verkeersveiligheid zou betekenen, is het AWV zeker 
bereid om haar huidige richtlijnenkader te herzien.
4. In haar huidig richtlijnenkader heeft het AWV er omwille van verschillende redenen 
voor gekozen om de aandacht van het gemotoriseerd verkeer niet naar de 
oversteekplaats te leiden, maar wel naar de overstekende voetganger of fietser zelf. 
In het richtlijnenkader gaat daarom vooral aandacht naar het voorzien van algemene 
openbare verlichting en een verlichte oversteekplaats. Deze toepassingen zorgen er 
namelijk voor dat de overstekende voetganger/fietser beter wordt opgemerkt/gezien. 
Door het gekozen uitrustingsniveau met galgpalen is de zichtbaarheid van de 
oversteekplaats bij dag gewaarborgd door de geel-zwarte galgpalen, de zichtbaarheid 
van de overstekende actieve weggebruiker door het daglicht. Bij schemering en nacht 
is de oversteekplaats zichtbaar door een feller verlicht kort wegsegment ter hoogte 
van de oversteekplaats. De overstekende actieve weggebruiker wordt via positief 
contrast (de voetganger heeft een hogere luminantie dan zijn achtergrond) in beeld 
gebracht. 
Aan het voorzien van actieve (knipperende) verlichting (met led’s) in het wegdek en/of 
op borden zijn een aantal nadelen verbonden, o.a.: 
●Dergelijke verlichting zorgt er eerder voor dat de aandacht op de overstekende 
actieve weggebruiker wordt afgeleid naar het licht en mogelijk creëert deze 
daarbij ook verblinding. 
●We willen vermijden dat gemotoriseerd verkeer enkel een overstekende 
voetganger/fietser verwacht als de verlichting actief is. Dit zou betekenen dat 
elke oversteek (dus ook degene op wegen die door gemeenten worden beheerd) 
uitgerust zou moeten worden met dergelijke led's. 
●Bij defecten van deze verlichting kan dit een veiligheidsprobleem veroorzaken. 
Uit onderzoek weten we namelijk dat bestuurders rekening houden met 
verwachtingen en als de actieve verlichting niet zou werken door een defect, 
zou men bijvoorbeeld geen overstekende voetganger of fietser verwachten.
Omwille van bovenstaande nadelen wordt actieve verlichting momenteel niet 
toegepast.
