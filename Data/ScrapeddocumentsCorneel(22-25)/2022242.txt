title: Verhindering lokale mandatarissen - Toepassing regels
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2022242
thema link: https://www.vlaamsparlement.be/parlementaire-documenten/schriftelijke-vragen/1786843
SCHRIFTELIJKE VRAAG
nr. 75
van BRECHT WARNEZ
datum: 8 december 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Verhindering lokale mandatarissen  -  Toepassing regels
Artikel 12 van het decreet over het lokaal bestuur bevat de regels met betrekking tot de 
verhindering van gemeenteraadsleden. Bepaald wordt dat de gemeenteraad akte neemt 
van de verhindering van gemeenteraadsleden die om medische redenen, studieredenen, 
ouderschapsverlof, palliatief verlof,… hun mandaat tijdelijk willen onderbreken. Een 
gelijkaardige regeling is grotendeels van toepassing op de uitvoerende mandatarissen.
De regelgeving stelt duidelijk dat de gemeenteraad enkel akte kan nemen van het bestaan 
van de verhindering. De rechtsleer verduidelijkt dat de gemeenteraad zich daarbij moet 
beperken tot het louter kennisnemen van de mededeling van het raadslid dat hij verhinderd 
is en van het verzoek van dit raadslid om gedurende de periode van verhindering 
vervangen te worden. De gemeenteraad kan geen opportuniteitsoordeel uitspreken over 
de gevraagde vervanging en kan die vervanging niet weigeren als de decretaal gestelde 
voorwaarden vervuld zijn. Alleen wanneer de gemeenteraad zou vaststellen dat de 
decretaal gestelde voorwaarden niet vervuld zijn, kan de gemeenteraad weigeren in de 
vervanging van het raadslid te voorzien.
Dat artikel 12 van het decreet over het lokaal bestuur is de overname van de bepalingen 
zoals opgenomen in het vroegere artikel 14 van het Gemeentedecreet. De toelichting bij 
het aangehaalde artikel 14 van het Gemeentedecreet verduidelijkt dat men met de figuur 
van de verhindering wenst te vermijden dat een zetel in de gemeenteraad te lang onbezet 
zou blijven. Tegelijkertijd bepaalt diezelfde toelichting dat te allen prijze vermeden moet 
worden dat van die bepaling misbruik zou worden gemaakt. Concreet stelt de 
desbetreffende toelichting daarover: “Het is dus niet de bedoeling dat het 
gemeenteraadslid dat twee weken met vakantie is of dat omwille van griep niet aanwezig 
kan zijn op een vergadering van de gemeenteraad zich verhinderd laat verklaren. Vandaar 
dat vereist wordt dat het gaat om een minimale afwezigheid van 12 weken om medische 
redenen…. 
In eenzelfde mogelijkheid van verhindering wordt voorzien voor gemeenteraadsleden die 
om studieredenen of omwille van verblijf in het buitenland voor een minimale termijn van 
12 weken afwezig zijn, doch enkel op voorlegging van een attest van de onderwijsinstelling 
of de opdrachtgever.” Uit voormelde toelichting kan dus duidelijk opgemaakt worden dat 
het werkelijk om een ernstige verhindering moet gaan.
1. Kan nader gespecificeerd worden in welke gevallen er van misbruik van die 
mogelijkheid sprake kan zijn?
2. Werden er al dan niet bijkomende richtlijnen uitgevaardigd om te garanderen dat er 
geen misbruik wordt gemaakt van die mogelijkheid tot verhindering?
3. Kan de minister nader duiden wat specifiek onder verhindering door studieredenen 
moet worden begrepen?
a) Moet het al dan niet gaan om een voltijdse opleiding gedurende een minimale 
periode van twaalf weken?
b) Worden bepaalde opleidingen die bijvoorbeeld maar een paar uur per week of 
slechts één avond per week in beslag nemen, beschouwd als voldoende om zich 
te laten verhinderen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 75 van 8 december 2023
van BRECHT WARNEZ
1. De toelichting bij de bepaling van het vroegere artikel 14 van het Gemeentedecreet is 
nog steeds geldig voor de toepassing van artikel 12 van het decreet over het lokaal 
bestuur (DLB), waarin de bepaling rond verhinderingen momenteel is opgenomen. In 
de toelichting bij het Gemeentedecreet is aangegeven dat er geen misbruik mag 
gemaakt worden van de mogelijkheid tot verhindering. Om die reden heeft de 
decreetgever duidelijke regels en voorwaarden opgelegd rond de verhindering. De 
decreetgever wou vermijden dat een gemeenteraadslid dat bijvoorbeeld twee weken 
met vakantie is zich kan laten verhinderen en dus kan laten vervangen voor een 
vergadering die in die twee weken gepland staat. De decreetgever heeft die regels 
opgelegd om misbruik te voorkomen.
Het afleveren van de nodige attesten, bijv. geneeskundig getuigschrift of attest van 
onderwijsinstelling of opdrachtgever, is een verantwoordelijkheid van die instanties zelf. 
Als zo’n attest is afgeleverd en aan de overige voorwaarden voldaan is, dan is het 
raadslid verhinderd. Door de vereiste van een attest en door de vereiste van een 
minimale periode van afwezigheid kan van deze mogelijkheid m.i. geen misbruik worden 
gemaakt. Het is ook het raadslid zelf dat de vervanging vraagt. Dat raadslid zegt dan 
door de vervanging te vragen dat hij of zij het mandaat tijdelijk niet kan uitoefenen en 
wordt daar dan voor vervangen.
Betwistingen over de verhinderingen behoren tot de bevoegdheid van de Raad voor 
Verkiezingsbetwistingen op grond van artikel 147, eerste lid, 1° van het DLB.
2. De regels in het DLB over de verhinderingen zijn duidelijk. Er zijn geen bijkomende 
richtlijnen hierover uitgevaardigd. Dat is m.i. ook niet nodig.
3. Er is door de decreetgever geen specifieke vereiste opgenomen rond het type opleiding. 
Het decreet spreekt voor de verhindering enkel over ‘studieredenen’. De invulling van 
dat begrip is open gelaten. Het is het raadslid dat zelf de inschatting maakt of het volgen 
van een opleiding een effectieve uitoefening van het mandaat in de weg staat. De 
verhindering is namelijk ingeschreven om de effectieve uitoefening van het mandaat te 
verzekeren. Voor het ene raadslid zal een voltijdse opleiding met een effectieve 
uitoefening van het mandaat niet te combineren zijn. Dat raadslid kan zich laten 
verhinderen. Voor een ander raadslid kan een halftijdse opleiding al een effectieve 
uitoefening van het mandaat in de weg staan.
 
Bij verhinderingen om studieredenen is het niet aangewezen om verschillen aan te 
brengen afhankelijk van het type opleiding. De inschatting komt toe aan het raadslid. 
Er dient ook niet enkel rekening te worden gehouden met de effectieve aanwezigheid 
voor bijvoorbeeld het volgen van de opleiding, maar ook het voorbereidende werk, het 
verwerken van de aspecten die aangeleerd zijn, de combinatie van de opleiding met het 
privéleven en met de uitoefening van het mandaat als raadslid.
Ik acht het niet aangewezen om hierin richtlijnen mee te geven.
