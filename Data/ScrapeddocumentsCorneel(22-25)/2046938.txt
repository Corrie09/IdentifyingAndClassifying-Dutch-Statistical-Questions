title: Gemeenschappelijk landbouwbeleid (GLB) - Evolutie subsidies
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2046938
thema link: https://www.vlaamsparlement.be/parlementaire-documenten/schriftelijke-vragen/1803605
SCHRIFTELIJKE VRAAG
nr. 272
van BART VAN HULLE
datum: 15 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Gemeenschappelijk landbouwbeleid (GLB)  -  Evolutie subsidies
Europa investeert jaarlijks bijna 60 miljard euro om landbouwers en het plattelandsbeleid 
te steunen. Het geld wordt besteed aan tientallen verschillende steunmaatregelen. Het 
grootste deel van de subsidies situeert zich in pijler 1 die zich richt op rechtstreekse 
inkomenssteun, waarbij wel een aantal vergroenings- en verduurzamingsvoorwaarden 
moeten worden nageleefd. Daarnaast is er steun in het kader van pijler 2 die zich richt op 
het plattelandsbeleid en werkt via een mechanisme van cofinanciering door Vlaanderen. In 
2022 ontving België 785 miljoen euro aan Europese landbouwsteun, waarvan 576 miljoen 
bestemd was voor pijler 1 en de overige 209 miljoen voor pijler 2.
1. Graag kreeg ik een gedetailleerd overzicht per jaar voor de periode 2015 tot en met 
2023 van
a) het totaalbedrag dat Vlaanderen ontving vanuit het gemeenschappelijk 
landbouwbeleid voor pijler 1/pijler 2;
b) het totaalbedrag dat Vlaanderen besteedde aan de cofinanciering van pijler 2;
c) het effectief bestede bedrag in het kader van pijler 1 en 2 en de onderbenutting 
van de vooropgestelde middelen.
2. Graag ook voor de periode 2015 tot en met 2023 een jaarlijks overzicht van de 
concrete bedragen die werden toegekend per maatregel binnen pijler 1 en pijler 2, 
met vermelding van het aantal begunstigden en wat pijler 2 betreft het aandeel 
Europees geld en het aandeel cofinanciering vanuit Vlaanderen.
3.
a) Hoeveel boeren vielen in de periode 2015 tot en met 2023 onder de definitie 
actieve landbouwer? Graag cijfers per jaar, met telkens opsplitsing volgens het 
aantal landbouwvennootschappen en andere boeren.
b) Hoeveel actieve boeren kwamen jaarlijks in aanmerking voor subsidies vanuit 
pijler 1, respectievelijk pijler 2 in de periode 2015 tot en met 2023? Graag een 
opdeling volgens landbouwvennootschappen en andere.
4.
a) Hoeveel bedroeg de jaarlijkse gemiddelde inkomenssteun in de periode 2015 tot 
en met 2023?
b) Hoeveel van die maximale steun werd effectief toegekend aan actieve 
landbouwers? Graag het nominale bedrag en het procentuele aandeel.
5. Wat waren de tien grootste begunstigden van Europese landbouwsubsidies in de 
periode 2015-2023 en welk aandeel van de totale vooropgestelde subsidies 
vertegenwoordigden ze samen? Cijfers graag per jaar.
6. Hoeveel actieve boeren ontvingen in de periode 2015 tot en met 2023 het maximale 
subsidiebedrag?
7. Hoeveel subsidies gingen er jaarlijks naar andere dan actieve boeren (veilingen, 
federaties, Natuurpunt, scholen….) in de periode 2015 tot en met 2023? Graag een 
opsplitsing naar de verschillende soorten begunstigden.
8. Hoeveel uitgekeerde subsidies (in absolute bedragen en procentueel aandeel ten 
opzichte van het totaal) werden jaarlijks teruggevorderd in het kader van pijler 1, 
respectievelijk pijler 2 in de periode 2015-2023?
9.
a) Hoeveel middelen werden er in totaal besteed tijdens de vorige periode van het 
GLB (2015-2022) in het kader van pijler 1 en pijler 2?
b) Hoeveel bedroeg de totale Vlaamse cofinanciering bij pijler 2?
10.
a) Hoeveel middelen zijn er jaarlijks uitgetrokken voor het huidige GLB 2023-2027 
in het kader van pijler 1, respectievelijk pijler 2?
b) Hoeveel bedraagt de geschatte cofinanciering vanuit Vlaanderen voor pijler 2?
Deze vraag werd gesteld aan de ministers Zuhal Demir (353), Jo Brouns (272)
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
GECOÖRDINEERD ANTWOORD
op vraag nr. 272 van 15 februari 2024
van BART VAN HULLE
1. Bijlage 1 toont het overzicht van de vastgelegde enveloppes per jaar voor rechtstreekse 
betalingen (pijler 1, in campagnejaren) en de ter beschikking gestelde middelen 
(Europese én Vlaamse cofinanciering) binnen Pijler 2 
(plattelandsontwikkelingsprogramma, in kalenderjaren) voor 2015-2023 voor 
Vlaanderen. De periode 2015-2022 betreft de GLB-periode 2015-2022, 2023 is het 
startjaar van de GLB-periode 2023-2027. 
Voor de marktmaatregelen van Pijler 1 zijn er voor België, met uitzondering van het 
bijenteeltprogramma en de schoolschema’s groenten en fruit, en schoolmelk, geen 
budgetten per land vastgelegd.
De rechtstreekse betalingen zijn volledig Europees gefinancierd. 
Pijler 1 omvat jaarlijkse budgetten. Voor campagnejaren 2015 tot en met 2022 was er 
geen onderbenutting. De betalingen voor campagnejaar 2023 zijn nog volop lopende 
waardoor er nog geen gegevens ter beschikking zijn.
De middelen van Pijler 2 bestaan uit reguliere Europese middelen met 50% Vlaamse 
cofinanciering, getransfereerde Europese middelen vanuit pijler 1 naar pijler 2 zonder 
cofinanciering voor de periode 2016-2020 en 2023 en Europese middelen zonder 
cofinanciering voor 2021 en 2022vanuit het Next Generation EU-herstelfonds dat een 
antwoord vormt op de covid-19-pandemie.
De lidstaten moeten de pijler 2-middelen die de Europese Commissie jaarlijks (jaar N) 
ter beschikking stelt binnen het GLB 2014-2022 cumulatief besteden tegen ten laatste 
het einde van het derde jaar volgend op het jaar van de ter beschikking stelling (N+3). 
Voor het Vlaamse plattelandsontwikkelingsprogramma PDPO-III zijn de jaarlijkse 
Europese tranches die zijn vrijgegeven tot en met 2020 volledig besteed binnen de 
N+3-periode (einde 2023). De budgetten van respectievelijk 2021 en 2022 kunnen nog 
ingezet worden voor betalingen tot respectievelijk eind 2024 en 2025. 
2. De gegevens in bijlagen 2 tot en met 5 worden voor de perceelsgebonden maatregelen 
(rechtstreekse betalingen in pijler 1, agromilieu-en klimaatmaatregelen (AMKM) en 
hectaresteun biologische productiemethode in pijler 2) en de crisismaatregelen 
weergegeven per campagnejaar, voor de overige maatregelen is dit per kalenderjaar 
(1/1 tot 31/12). Campagnejaar X betreft de aanvragen gedaan via de 
verzamelaanvraag in jaar X en betaald in het Europees financieel boekjaar X+1. De 
betalingen zijn inclusief sancties, kortingen en terugvorderingen. 
Bijlage 2 toont de totale overheidsuitgaven per jaar voor de periode 2015–2022. De 
gegevens voor 2023 zijn nog niet beschikbaar.
Binnen Pijler 1 zijn er twee grote blokken: de marktsteun en de rechtstreekse 
betalingen. De belangrijkste marktsteun is die van de gemeenschappelijke 
marktordening (GMO) groenten en fruit voor het uitvoeren van de operationele 
programma’s van de producentenorganisaties (PO’s) in de sector groenten en fruit. De 
Europese Unie financiert 50% van de uitgaven van een operationeel programma, de 
leden van een PO de overige 50%. De Europese steun is bepaald op basis van de omzet 
van de PO’s. Daarnaast zijn er betalingen voor crisismaatregelen in een aantal sectoren, 
steun voor afzetbevordering en steun voor schoolmelk en -fruit.
Binnen Pijler 2 zijn het Vlaams Landbouwinvesteringsfonds (VLIF) en de AMKM de 
grootste maatregelen. Tevens is er steun voor opleiding en advies, voor 
plattelandsmaatregelen en voor LEADER.
Bijlage 3 toont de rechtstreekse betalingen per campagnejaar aan Vlaamse landbouwers 
opgesplitst per maatregel. De herverdelende betaling betreft enkel arealen van Vlaamse 
landbouwers in Wallonië omdat deze maatregel in het GLB 2015-2022 enkel in Wallonië 
bestond.
Bijlage 4 geeft het aantal landbouwers per jaar dat rechtstreekse betalingen, 
investerings- en vestigingssteun, hectaresteun biologische productiemethode en AMKM 
heeft ontvangen in de periode 2015 – 2022.
Het grootste deel van de marktsteun van Pijler 1 is gericht naar landbouwers, zij het 
dat een belangrijk deel daarvan niet rechtstreeks aan hen uitbetaald wordt en de impact 
voor de landbouwers indirect is. Het gaat dan vooral om de steun in het kader van de 
GMO groenten en fruit die via de producenten organisaties (PO’s) betaald wordt en waar 
een belangrijk deel van de steun bedoeld is om de algemene werking van de PO te 
financieren. Ook de crisismaatregelen in de groenten en fruit zijn via de PO’s uitbetaald. 
Tot slot, hebben maatregelen zoals de steun voor promoties via de VLAM, schoolfruit en 
– groenten en schoolmelk, en publieke en private opslag, een markt ondersteunende en 
dus indirecte impact voor landbouw.
Naast de betalingen rechtstreeks aan landbouwers werden in pijler 2 ook betalingen 
verricht aan andere begunstigden. De steun voor bedrijfsadvies (Kratos) en naschoolse 
vorming dat ten goede komt aan landbouwers die een advies of vorming ontvangen, 
werd uitbetaald aan de bedrijfsadviesdiensten. De maatregelen ‘versterken van de 
omgevingskwaliteit en vitaliteit van het platteland door investeringen en samenwerking’ 
en Leader binnen Pijler zijn in hoofdzaak niet bedoeld voor (individuele) landbouwers.
Bijlage 5 geeft het aandeel Europese en Vlaamse middelen voor de Pijler 2 maatregelen. 
3. De invulling van de definitie actieve landbouwer is nieuw met ingang vanaf 2023 voor 
het GLB 2023-2027. Cijfers van 2015 t.e.m. 2022 zijn bijgevolg niet ter beschikking. 
Op basis van de voorlopige cijfers voor 2023 vallen 18.561 landbouwers onder de 
definitie van actieve landbouwer. Deze cijfers zijn voorlopig aangezien een aantal 
bezwaren nog in behandeling zijn. 
Op 31 december 2023 eindigde de overgangsperiode tussen het oude en het nieuwe 
vennootschapsrecht. De landbouwvennootschap heeft hiermee plaatsgemaakt voor de 
erkenning als landbouwonderneming. Een opsplitsing van de gegevens uit bijlage 4 
volgens landbouwvennootschappen is bijgevolg niet beschikbaar voor de periode 2015-
2022. Gelet op de overgangsperiode van 2023 zijn er geen stabiele cijfers ter 
beschikking voor 2023.
4. a) Bijlage 6 toont de jaarlijkse gemiddelde inkomenssteun (rechtstreekse betalingen) 
per bedrijf voor de periode 2015–2022.
b) Het begrip maximale steun is niet gedefinieerd in het GLB 2015-2022. Cijfers voor 
het campagnejaar 2023 zijn nog niet beschikbaar.
5. De bekendmaking van informatie over de begunstigden van financiële middelen uit het 
pijler 1 en het pijler 2 gebeurt via https://www.belpa.be/nl. 
Bijlage 7 toont het bedrag en het aandeel van de steun die rechtstreeks betaald is aan 
de tien grootste begunstigden voor de periode 2015–2022 met betrekking tot de 
rechtstreekse betalingen, VLIF steun en AMKM en hectaresteun biologische 
productiemethode.
6. Een maximaal subsidiebedrag is niet gedefinieerd in het GLB 2015-2022. Cijfers voor 
2023 zijn nog niet beschikbaar.
7. Cijfers zijn niet beschikbaar gezien de begunstigden niet opgedeeld zijn binnen het GLB 
in deze categorieën. 
8. Terugvorderingen worden in de eerste plaats verrekend in openstaande betalingen aan 
begunstigden, waardoor terugvorderingen niet afzonderlijk worden geregistreerd.
9. Bijlage 2 geeft de betalingen voor de periode 2015 – 2022 voor Pijler 1 en Pijler 2. De 
betalingen voor de maatregelen van Pijler 2 voor de GLB periode 2015-2022 kunnen 
nog tot eind 2025gebeuren.
10.Bijlage 1 toont per jaar het overzicht van de vastgelegde enveloppes van pijler 1 
(rechtstreekse betalingen) en Pijler 2 (plattelandsontwikkeling, Europees én Vlaamse 
cofinanciering) voor het GLB 2023-2027 voor Vlaanderen. Rechtstreekse betalingen 
zijn volledig Europees gefinancierd. Voor Pijler 2 is er, naast Europese steun, Vlaamse 
cofinanciering. De Vlaamse cofinanciering van het regulier deel van Pijler 2 bedraagt 
57% in 2023-2027. Voor 2023 – 2027 is er een transfer van Pijler 1 naar Pijler 2, die 
oploopt van 10% in 2023 tot 12% in 2027.
BIJLAGEN
1.Beschikbaar gestelde budgetten voor Vlaanderen voor  Pijler 1 (rechtstreekse 
betalingen) per campagnejaarn en voor Pijler 2 (plattelandsontwikkeling) in 
kalenderjaren (in miljoen euro) voor de periode 2015 – 2027
2.Betalingen voor Pijler 1 en Pijler 2 per jaar (in miljoen euro) voor de periode 2015-
2022
3.Uitbetaalde rechtstreekse betalingen per maatregel en per campagnejaar (in miljoen 
euro) voor de periode 2015–2022
4.Jaarlijks aantal landbouwers met rechtstreekse betalingen, investerings- en 
vestigingssteun, hectaresteun biologische productiemethode en AMKM voor de periode 
2015–2022
5.Betalingen in Pijler 2 (in miljoen euro) opgesplitst in Europese en Vlaamse 
cofinanciering voor de periode 2015–2022
6.Gemiddelde inkomenssteun (rechtstreekse betalingen) per bedrijf en per campagnejaar 
(in euro per bedrijf) voor de periode 2015–2022
7.Aandeel van de tien grootste begunstigden van Europese landbouwsubsidies
