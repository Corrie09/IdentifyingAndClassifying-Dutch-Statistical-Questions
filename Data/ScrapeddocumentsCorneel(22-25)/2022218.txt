title: DeWaterbus - Nieuwe gunning
thema: Mobiliteit en Verkeer
pdf link: https://docs.vlaamsparlement.be/pfile?id=2022218
thema link: https://www.vlaamsparlement.be/parlementaire-documenten/schriftelijke-vragen/1784332
SCHRIFTELIJKE VRAAG
nr. 329
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
DeWaterbus  -  Nieuwe gunning
Eind november jl. berichtten verschillende media dat Aqualiner, de Nederlandse rederij die 
instond voor de exploitatie van DeWaterbus, niet langer zal instaan voor die exploitatie 
vanaf 1 januari 2024. Het Agentschap Maritieme Dienstverlening en Kust (MDK) verleent 
de uitbating van de Antwerpse waterbus vanaf 1 januari 2024 aan Antwerps havenspeler 
Brabo. 
De financiering van DeWaterbus werd zo’n twee jaar geleden overgenomen van het 
Antwerpse Havenbedrijf door de Vlaamse overheid, wat voor een extra boost blijkt te 
zorgen. Het succes van DeWaterbus is al toonaangevend vooraleer de grote hinder die de 
Oosterweelwerken met zich mee zal brengen tot stand komt. In het Routeplan 2030 van 
de Antwerpse Vervoerregio staat vermeld dat DeWaterbus door de hekgolven voor schade 
aan en erosie op de Scheldeoevers zorgt. In een eerdere schriftelijke vraag gaf de minister 
aan dat er geen causaal verband te vinden is tussen hekgolven en oeverschade. Evenwel 
werden inspanningen ondernomen om de impact van DeWaterbus op de omgeving te 
beperken.
1. Werd er in nieuwe elementen in de aanbesteding voorzien ten opzichte van de eerdere 
voorwaarden voor de exploitatie van DeWaterbus? Moet de nieuwe exploitant zich 
houden aan andere regels of vereisten? Zijn er aanpassingen in de exploitatie te 
verwachten ten opzichte van de exploitatie tot dusver?
2. Op mijn vorige vraag van 14 oktober 2022 over dit onderwerp, antwoordde de minister 
op mijn vraag naar de gemiddelde uitstoot en de jaarlijkse uitstoot van DeWaterbus: 
“De uitstoot van de volledige vloot en de gemiddelde uitstoot per vaart en per dag 
berekenen voor de verschillende vaartuigen is geen eenvoudige opdracht. Aqualiner, 
de uitvoerder van de opdracht voor DeWaterbus Antwerpen, maakt momenteel de 
berekening. De resultaten zijn echter nog niet beschikbaar.” 
Kon Aqualiner alsnog resultaten op die vraag voorleggen? Werden binnen de nieuwe 
gunning vereisten opgenomen rond duurzaamheid, met bijvoorbeeld een lager 
verbruik van diesel en dito lagere uitstoot?
3. Welke verwachtingen zijn er binnen de nieuwe gunning gesteld aan de nieuwe 
exploitant? Zal de gebruiker verschillen in werkzaamheden of in functionaliteit 
ervaren? 
4. Op welke manier zal de impact van DeWaterbus op de Scheldeoever verder vermeden 
worden binnen de nieuwe gunning? Zijn er verdere maatregelen getroffen naar 
aanleiding van de studie van De Vlaamse Waterweg en het Waterbouwkundig 
Laboratorium? Werd verder onderzocht of er een causaal verband is tussen de snellere 
vaartuigen van DeWaterbus en hun grotere golfslag, en mogelijke erosie en schade 
aan de Scheldeoevers? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 329 van 1 december 2023
van ORRY VAN DE WAUWER
1. De vereisten en voorwaarden voor de nieuwe opdracht liggen grotendeels in lijn met 
de vorige opdracht. Wel wordt er meer verwacht van de opdrachtnemer op het vlak 
van rapportering, monitoren en uitwisselen van gegevens. Zo wordt de nieuwe 
contractant gevraagd een jaarlijks evaluatief vervoersplan op te stellen. Op die manier 
tracht MDK in volgende fasen vraag en aanbod beter op elkaar af te stemmen.  
2. Het brandstofverbruik van de laatste drie jaar werd in kaart gebracht, namelijk 7,7 
miljoen liter gasolie EN 590, met volgende onderverdeling per jaar:
- 1/7/2020 - 30/06/2021: 2,8 miljoen liter
- 1/7/2021 - 30/06/2022: 2,7 miljoen liter
- 1/7/2022 - 30/06/2023: 2,2 miljoen liter
Momenteel bestudeert MDK de verschillende technologieën en mogelijkheden voor 
een toekomstige vergroening van zijn vloot, rekening houdende met de operationele 
vereisten en inzet van de schepen. Binnen deze studie worden eveneens de schepen 
van DeWaterbus meegenomen. De studie is op heden lopende. 
MDK nam in het bestek op dat bij vervanging van een schip of bij de aankoop van een 
bijkomend schip, de opdrachtnemer rekening dient te houden met de vereiste 
performantie en de best beschikbare technologie op het vlak van duurzaamheid op 
dat moment. De aanschaf van een nieuw schip gebeurt in overleg met MDK. De 
voorgestelde technologie dient betrouwbaar en rijp genoeg zijn om toe te passen op 
schepen. 
3. De grootste focus ligt op continuïteit van de dienstverlening. Wel zal in de toekomst 
beter worden gemonitord hoe DeWaterbus gebruikt wordt, om in volgende fasen 
vraag en aanbod beter op elkaar af te stemmen.
4. De studie van De Vlaamse Waterweg en het Waterbouwkundig Laboratorium is 
momenteel nog niet afgesloten. Er is bijkomend onderzoek nodig om effectief 
conclusies te kunnen trekken over het oorzakelijk verband van de impact van 
DeWaterbus op de Scheldeoever en wat dit zou betekenen voor de dienstverlening 
van DeWaterbus. 
