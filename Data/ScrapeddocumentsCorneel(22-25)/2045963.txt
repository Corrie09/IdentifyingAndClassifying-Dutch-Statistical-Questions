title: N746 Gestelsedijk Lommel - Geluidsoverlast
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2045963
thema link: https://www.vlaamsparlement.be/parlementaire-documenten/schriftelijke-vragen/1799752
SCHRIFTELIJKE VRAAG
nr. 588
van SOFIE MERTENS
datum: 31 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
N746 Gestelsedijk Lommel  -  Geluidsoverlast
De N746 is een gewestweg in de provincie Limburg die de N73 in Leopoldsburg verbindt 
met de Nederlandse grens bij Lommel. Over de Gestelsedijk in Lommel, onderdeel van de 
N746, zijn er al jaren klachten van geluidsoverlast bij omwonenden. De omwonenden 
namen al eerder contact op met het kabinet van de minister. 
De klachten omvatten: 
- de hoge snelheid van het verkeer, in het bijzonder ’s ochtends en ’s avonds; 
- de grote toename van het verkeer, zowel aan de Soeverein (Sahara), Heide als 
Gestelsedijk; 
- de slechte staat van het wegdek tussen het kanaal en de grens met Nederland; 
- het zwaar verkeer dat van de weg gebruikmaakt, ondanks het verbod voor voertuigen 
boven de 3,5 ton, tenzij voor laden en lossen.  
Aan het kruispunt met Heide werden ondertussen verkeerslichten geplaatst en op het 
traject vanaf het kruispunt met Heide tot net na het kruispunt met de Speelpleinstraat is 
de snelheid verlaagd van 70 naar 50 km/uur. Er was ook sprake van het plaatsen van een 
flitspaal op het stuk tussen het kanaal en de grens met Nederland (richting de grens), 
maar die plannen gingen niet door. Daarnaast werden er ook een aantal knelpunten 
doorgegeven in het kader van het schoolrouteproject. 
1. Werden de klachten onderzocht? Zo ja, wat waren de bevindingen? Zo niet, zal er nog 
een onderzoek plaatsvinden?  
2. Vond er overleg plaats met het lokale bestuur? Zo ja, wat was de conclusie daarvan? 
3. Welke maatregelen werden er deze legislatuur al genomen om de problematieken aan 
te pakken en wanneer? 
4. Wat is de stand van zaken? Welke concrete maatregelen staan er nog op de planning 
om de problematieken aan te pakken? Wat is de verdere timing en planning? 
a) Zijn er concrete plannen om het wegdek tussen het kanaal en de grens met 
Nederland te herstellen? Zo ja, wanneer? Zo niet, waarom niet en wanneer kunnen 
we dat verwachten? 
b) Zal er nog een flitspaal geplaatst worden op het stuk tussen het kanaal en de 
grens met Nederland? Zo ja, wanneer? Zo niet, waarom niet en wanneer kunnen 
we dat verwachten? 
c) Zijn er plannen om de snelheidsverlaging van 70 naar 50 km/uur (tijdelijk) door 
te trekken tot de grens met Nederland (in afwachting van herstellingen aan het 
wegdek)? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 588 van 31 januari 2024
van SOFIE MERTENS
1. Op dit soort wegen, waar de snelheid reeds laag is, worden geen grote 
geluidmeetcampagnes uitgevoerd, omdat het plaatsen van geluidsschermen niet 
mogelijk is. Er dient immers rekening gehouden te worden met o.a. de talrijke inritten 
naar de percelen en de aansluitingen van zijstraten, waardoor een geluidsscherm 
telkens onderbroken zou moeten worden en daardoor zijn functie verliest. 
2. Tijdens overlegmomenten met het lokaal bestuur werden geen geluidsmetingen 
besproken.
3. Er zijn geen specifieke maatregelen in het kader van geluidsproblematiek. Om de 
verkeersveiligheid aan te pakken, werden knelpunten op schoolroutes onderzocht en 
weerhouden voor verdere verbetering.  
4. Er werden voor dit weggedeelte vijf schoolrouteknelpunten weerhouden, waarvan er 
reeds drie in 2022 en één in 2023 werden aangepakt. In 2024 zal nog één knelpunt 
worden weggewerkt. 
a) Er zijn momenteel geen concrete plannen om het wegdek tussen het kanaal en de 
grens met Nederland te renoveren. Het wegdek wordt momenteel voldoende 
verkeersveilig geacht. Het wegvak staat bij AWV wel op de lijst van wegvakken 
waar op termijn een structureel onderhoud nodig zal zijn.
b) Er zijn geen plannen om op dit weggedeelte (N746 16.8-18.0) een flitspaal te 
plaatsen.
c) Er zijn momenteel geen concrete plannen om een snelheidsverlaging van 70 naar 
50 km/h door te trekken tot de grens met Nederland. Ook in de synthesenota van 
het mobiliteitsplan Lommel (in opmaak) is geen snelheidverlaging naar 50 km/h 
voorzien voor dit weggedeelte. 
