title: Suïcidepreventie - Downloads game Silver
thema: Jeugdbeleid
Welzijn en Gezin
pdf link: https://docs.vlaamsparlement.be/pfile?id=2013338
thema link: https://www.vlaamsparlement.be/parlementaire-documenten/schriftelijke-vragen/1777387
SCHRIFTELIJKE VRAAG
nr. 93
van FREYA PERDAENS
datum: 8 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Suïcidepreventie  -  Downloads game Silver
Silver is een game waarbij men als speler in het hoofd kruipt van andere jongeren die het 
fictieve Silver-festival bezoeken. De speler bepaalt hoe ze reageren en of ze dus een goeie 
dan wel slechte dag hebben. Het spel werd ontwikkeld door het Vlaams Expertisecentrum 
Suïcidepreventie in samenwerking met CREATE.eu. Het spel is gericht op jongeren tussen 
12 en 16 jaar.
1. Hoe vaak werd het spel gedownload sinds de release ervan? Kan de minister de cijfers 
opsplitsen per maand?
2. Is er zicht op hoe vaak het spel gespeeld wordt? Zo ja, hoe vaak?
3. Is er zicht op hoe lang het spel op de smartphone of tablet gehouden wordt? Zo ja, 
hoe lang?
4. Hoe vaak werd het educatief pakket voor scholen al besteld?
5. Wat zijn de initiële doelstellingen die gepaard gingen met de ontwikkeling van het spel? 
Hoe wordt bijgehouden of die doelstellingen gehaald worden?
Deze vraag werd gesteld aan de ministers Hilde Crevits (93), Benjamin Dalle (25).
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
GECOÖRDINEERD ANTWOORD
op vraag nr. 93 van 8 november 2023
van FREYA PERDAENS
1. Silver is vanaf de lancering op 28 april 2021 13.918 keer gedownload. 
De implementatie van Silver richt zich momenteel voornamelijk op schoolpersoneel en 
jongeren in scholen. De downloads zijn daarom in de vakantieperioden (juli, augustus 
en december) lager dan in de andere maanden. Daarnaast valt op dat in periodes dat 
er vorming werd gegeven over Silver en het gebruik ervan in de klas, ook het aantal 
downloads hoger ligt. 
Tabel. Overzicht van het aantal downloads per maand en jaar:
Maand Aantal keren gedownload
Jaar 2021 7287
April (lancering op de 28e) 2528
Mei 2253
Juni 618
Juli 147
Augustus 183
September 475
Oktober 500
November 367
December 216
2022 4066
Januari 155
Februari 448
Maart 466
April 423
Mei 670
Juni 448
Juli 40
Augustus 87
September 311
Oktober 681
November 261
December 76
2023 2561
Januari 207
Februari 453
Maart 196
April 162
Mei 425
Juni 119
Juli 33
Augustus 60
September 268
Oktober 594
November (geüpdatet tot 10-11-2023) 44
December Nog niet beschikbaar
2. Er is enkel zicht op de frequentie waarmee de verschillende verhaallijnen van de 
verschillende personages binnen de game worden gespeeld. Echter, aangezien de 
game bestaat uit een complex systeem van vertakkende verhaallijnen (‘branching 
storyline’), biedt elk narratief pad een unieke speelervaring resulterend in een 
veelvoud aan speelwijzen die de spelers kunnen verkennen. Hierdoor kan er geen 
algemeen cijfer gegeven worden van de frequentie waarmee de game gespeeld wordt.
3. Omwille van privacy redenen is er geen zicht op hoelang de game op een smartphone 
of tablet gehouden wordt. 
4. Het educatieve pakket is gratis en vrij toegankelijk te downloaden op de website 
(https://www.silvergame.be/aan-de-slag/#educatiefPakket). Het hoeft dus niet 
besteld te worden. 
Aantal bezoekers website Silver: 
•525 in 2022
•430 in 2023
De pagina "aan de slag" is in het kalenderjaar 2023 (t.e.m. 15 november) 174 keer 
bekeken volgens Google Analytics. 
Aangezien bij de implementatie van Silver in het bijzonder op het onderwijs wordt 
ingezet, worden sinds het najaar van 2021 ook vormingen georganiseerd om 
leerkrachten op weg te helpen bij het gebruik van Silver:
- In het najaar van 2021 zijn de vormingen gestart. Er werden 4 online vormingen 
georganiseerd met in totaal 48 deelnemers; 
- In 2022 werden er 8 online vormingen gegeven rond Silver met in totaal 44 
deelnemers. Daarnaast werden er live vormingen gegeven voor leerkrachten niet-
confessionele zedenleer. In totaal werden er 9 vormingen gegeven waarbij ruim 
200 leerkrachten werden getraind (precieze aantallen onbekend);
- In 2023 werden er 7 online vormingen gegeven rond Silver met in totaal 32 
deelnemers. 
5. De initiële doelstelling van de game is om bij te dragen aan de universele preventie 
van suïcide bij jongeren tussen 12-16 jaar door in te zetten op het versterken van hun 
geestelijke gezondheid en mentale veerkracht. 
In 2017 werd een prototype van de game ‘Silver’ geproduceerd en onderzocht. Het 
prototype richtte zich op cognitieve coping, in het bijzonder op het herkennen en 
benoemen van denkfouten. De evaluatie van het prototype van de serious game heeft 
uitgewezen dat de jongeren na het spelen van de game, hun denkfouten significant 
beter herkenden. Daarnaast verbeterden hun eigen denkfouten ook significant. Ze 
kregen inzicht in hun manier van denken. 
Nadien werd in 2019 gestart met de ontwikkeling de volledige serious game, genaamd 
‘Silver’, in samenwerking met jongeren, kinderpsychologen en – psychiaters, game-
ontwikkelaars en auteurs van jeugdboeken. Silver is gebaseerd op elementen uit de 
cognitieve gedragstherapie en focust zich op cognitieve coping en emotieregulatie. 
Daarnaast is er in de game indirect aandacht voor sociale en probleemoplossende 
vaardigheden, en op verschillende thema’s die een belangrijke rol spelen in het leven 
van jongeren.
De effectiviteit van Silver werd in 2020 onderzocht bij 1.128 jongeren uit 10 Vlaamse 
scholen in eerste en tweede graad aan de hand van een cluster gerandomiseerde 
gecontroleerde studie (cluster RCT). Uit de resultaten van de studie blijkt dat de 
jongeren uit de interventiegroep die de game voor minstens 1/4de hebben uitgespeeld, 
significant beter werden in het begrijpen van hun emoties en dat hun emoties ook 
significant duidelijker voor hen werden in vergelijking met de controlegroep. Daarnaast 
bleek ook dat deze jongeren significant minder denkfouten hadden op de nameting in 
vergelijking met de voormeting. In de studie werden de jongeren die Silver hadden 
gespeeld, ook gevraagd om de game te beoordelen. De meerderheid gaf aan dat ze 
een beter begrip hadden van hun manier van denken, hun gedachten, gevoelens en 
gedrag, het verband ertussen en hoe anderen denken en zich voelen.
