title: Stikstofreducerende technieken - Uniforme benadering
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2025154
thema link: https://www.vlaamsparlement.be/parlementaire-documenten/schriftelijke-vragen/1787947
SCHRIFTELIJKE VRAAG
nr. 194
van LEO PIETERS
datum: 13 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Stikstofreducerende technieken  -  Uniforme benadering
Ondanks het feit dat het Wetenschappelijk Comité Luchtemissies Veeteelt (WeComV) 
ondertussen al enkele maanden geleden opgestart werd, blijft het erg moeilijk om nieuwe 
stikstofreducerende technieken op de AEA- of PAS-lijst te krijgen. (AEA: 
ammoniakemissiearm, PAS: Programmatische Aanpak Stikstof)
Bij zo goed als elk dossier kwam tot nu toe de opmerking dat er onvoldoende 
wetenschappelijke informatie werd aangeleverd om tot een sluitende conclusie te komen 
over het reducerend vermogen. De Belgische Federatie van de Uitrusting voor de 
Landbouw, de Tuinbouw, de Veeteelt en de Tuin, Fedagrim, reageerde daar terecht 
verbolgen op: “Hoe kunnen fabrikanten iets uitbrengen als er geen wetenschappelijke 
consensus is over de meetprotocollen?”
Zo is er bijvoorbeeld het dossier van de emissiearme vloeren van Cobefa. “De emissiearme 
vloeren die reeds op de PAS-lijst staan, zijn vloeren die onder 1,5 procent helling worden 
gelegd. Deze halen een emissiereductiepercentage van 25 procent. Onze nieuwe vloer ligt 
onder een 3-procent helling zodat alles sneller afgevoerd wordt en we daardoor 
logischerwijs minder emissies hebben en hogere emissiereducerende percentages halen. 
Hiervoor werken we samen met een Nederlandse partner.”, aldus Cobefa-zaakvoerder 
Jeroen Decock.
Het dossier kreeg echter een negatief advies van WecomV omdat het geen meetrapport 
bevatte. Het Monteny-model dat gebruikt werd, wordt als onvoldoende gevalideerd 
beschouwd door WeComV om de resultaten ervan als basis te gebruiken voor het 
toekennen van een reductiepercentage. Uit het dossier kan afgeleid worden dat het 
meetprotocol dat in Nederland wordt gebruikt, in België niet wetenschappelijk aanvaard 
wordt. Decock vraagt zich af via welk model de dossiers dan wel geëvalueerd kunnen 
worden: “WeComV beschikt alvast niet over documentatie die ons verder kan helpen.” 
Decock roept de Vlaamse overheid op om voor een goede regeling te zorgen zodat nieuwe 
technieken geïntroduceerd kunnen worden. “Een uniforme modelmatige benadering voor 
alle technieken zou hierbij het streefdoel moeten zijn”, aldus de Cobefa-zaakvoerder.
1. In welke mate zal de Vlaamse Regering bijdragen aan de ontwikkeling/opmaak van 
een uniforme modelmatige benadering voor alle technieken, zoals gevraagd door o.a. 
Fedagrim en Cobefa-zaakvoerder Jeroen Decock, om zo makkelijker nieuwe 
stikstofreducerende technieken te laten introduceren en aldus de innovatie in de 
Vlaamse landbouwsector te ondersteunen? Acht de minister dat überhaupt opportuun? 
Zo niet, waarom niet?
2. Welke stappen heeft de Vlaamse Regering al concreet gezet voor de ontwikkeling en 
opmaak van een uniforme modelmatige benadering voor alle stikstofreducerende 
technieken?
Deze vraag werd gesteld aan de ministers Zuhal Demir (194), Jo Brouns (121)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 194 van 13 december 2023
van LEO PIETERS
1. Het Wetenschappelijk Comité Luchtemissies Veeteelt (WeComV) neemt beslissingen 
volgens de meest actuele wetenschappelijke kennis en inzichten. Zo zijn bepaalde 
modelmatige benaderingen niet meer geschikt om de huidige aanvragen te beoordelen. 
Deze verouderde modellen behoren wel tot de grondslag van de totstandkoming van 
de AEA- en PAS-lijsten, maar het is vandaag wetenschappelijk niet meer verantwoord 
om (nieuwe) technieken te beoordelen volgens dezelfde, ondertussen achterhaalde, 
inzichten. De AEA- en PAS-lijsten worden ook geactualiseerd volgens dezelfde 
hedendaagse wetenschappelijke inzichten.
Om goede modelmatige benaderingen van de complexe processen van stikstofemissies 
voor de diverse takken uit veeteelt op te stellen, is veel onderzoek nodig. Een model 
wordt opgesteld en gevalideerd op basis van meetresultaten uit het veld, wat een tijd- 
en middelenintensief proces is. De sterke variatie in de veeteelt maakt het quasi 
onhaalbaar om uniforme modellen op te stellen om de stikstofemissies te benaderen.
Vandaar dat de huidige aanvraagprocedure om opgenomen te worden op een lijst van 
emissiereducerende maatregelen - raadpleegbaar op de website van de Vlaamse 
Landmaatschappij (VLM) - gebaseerd is op het meten van het emissiereducerende 
effect van de emissiereducerende maatregelen en technieken. Om deze 
aanvraagprocedure te verduidelijken, werd een toelichting gegeven op 6 juli 2023 door 
de VLM, in samenwerking met VEMIS en Fedagrim. De website van het WeComV 
(https://wecomv.be/nl/publicaties) werd geactualiseerd met nieuwe informatie om 
aanvragers te ondersteunen bij het meten en indienen van hun emissiereducerende 
technieken. De VLM kan steeds gecontacteerd worden om de aanvraagprocedure te 
bespreken en uitleg te verschaffen bij de indiening van een dossier. Modelmatige 
benaderingen kunnen zo nog steeds een aanvraag ondersteunen, maar dienen 
gefundeerd te zijn op een wetenschappelijke validatie van het model.
2. Het WeComV werkt samen met collega’s uit Nederland om internationale 
meetprotocollen te verduidelijken en te actualiseren, om tot een homogene basis te 
komen om de stikstofemissiereductie in Vlaanderen en Nederland aan te pakken. Het 
WeComV behoudt zijn wetenschappelijke onafhankelijkheid zodat technieken in 
Vlaanderen nog steeds volgens de specifieke, regionale vereisten beoordeeld worden. 
Eens de richtlijnen duidelijk zijn, zullen ze gedeeld worden op de website van het 
WeComV.
