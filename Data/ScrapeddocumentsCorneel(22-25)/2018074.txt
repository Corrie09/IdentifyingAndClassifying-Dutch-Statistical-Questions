title: Geïntegreerd investeringsprogramma (GIP) 2024 - Luchthaven Antwerpen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018074
thema link: https://www.vlaamsparlement.be/parlementaire-documenten/schriftelijke-vragen/1781678
SCHRIFTELIJKE VRAAG
nr. 247
van ORRY VAN DE WAUWER
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Luchthaven Antwerpen
In het geïntegreerd investeringsprogramma van het Departement Mobiliteit en Openbare 
Werken worden alle investeringen van de verschillende entiteiten binnen het domein 
Mobiliteit en Openbare Werken gebundeld om een beter overzicht van de inzet van de 
middelen te krijgen, evenals een betere afstemming tussen deze entiteiten. In november 
2023 werd het ontwerp GIP 2024, maar eveneens een voorlopig doorkijk GIP voor 2025 
en 2026 gepubliceerd. 
Graag vraag ik meer informatie over de investeringen die hierin opgenomen worden voor 
de Antwerpse luchthaven.
1. In het ontwerp GIP 2024 wordt onder GIP nummer GIP003498/01 een budget van 
12.531.000 euro gereserveerd voor investeringen in de infrastructuur van de 
luchthaven van Antwerpen. 
Kan er meer informatie gegeven worden over deze investering? Over welke geplande 
infrastructuurinvesteringen gaat het? Wat is de concrete timing en stand van zaken 
van deze werken?
2. Op mijn vorige schriftelijke vraag over de investeringen in het GIP 2023 voor de 
luchthaven van Antwerpen, antwoordde de minister dat het geplande budget van 
12.100.000 euro betrekking had op het project “herstelling laadvloer en riolering” (12 
miljoen euro) en op het project “vernieuwing omheining luchthaventerrein” (0,1 
miljoen euro). 
Is het budget op het ontwerp GIP 2024 voorzien voor hetzelfde project, of is dit een 
nieuwe investering? Graag meer uitleg hierover.
3. In het doorkijk GIP 2025 wordt onder GIP nummer GIP003498/01 een budget van 
2.894.000 euro gereserveerd voor investeringen in de infrastructuur van de 
luchthaven van Antwerpen. 
Kan er meer informatie gegeven worden over deze investering? Over welke geplande 
infrastructuurinvesteringen gaat het? Wat is de concrete timing en stand van zaken 
van deze werken?
4. In het doorkijk GIP 2026 wordt geen budget meer gereserveerd voor investeringen in 
de infrastructuur van de luchthaven van Antwerpen. 
Impliceert dit dat er geen verdere investeringen in de infrastructuur gepland worden?
5. Op een vorige schriftelijke vraag over de investeringen in het GIP 2022 voor de 
luchthaven van Antwerpen, antwoordde de minister dat na de investeringen in 2022 
er geen extra investeringen meer gereserveerd moesten worden. Dit wordt 
tegengesproken door het uittrekken van investeringssubsidies in zowel 2023, 2024 als 
2025. Graag meer duiding hierover.
6. Kan een overzicht gegeven worden voor elk jaar van deze legislatuur van de 
infrastructuurinvesteringen die door de minister en haar administratie werden 
uitgevoerd op de luchthaven van Antwerpen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 247 van 23 november 2023
van ORRY VAN DE WAUWER
1. Op het GIP 2023 was een gepland budget voorzien voor de projecten “herstellen 
laadvloer en riolering” (12 mln EUR) en “vernieuwing omheining luchthaventerrein” 
(0,1 mln EUR). Beide projecten werden nog niet opgestart en zijn verschoven naar 
het kalenderjaar 2024. Het is de bedoeling dat de bestekken voor beide dossiers in 
2024 in de markt worden gezet en dat er een gunning volgt, zodat de uitvoering van 
de werken in 2024 van start gaat. 
Daarnaast is er een nieuw project aan het investeringsprogramma toegevoegd, nl. de 
vernieuwing van de meteo-apparatuur en de ATIS (Automatic Terminal Information 
Service) voor een geraamd bedrag van 431.000 EUR. Dit project wordt uitgevoerd in 
opdracht van skeyes en gefinancierd door de LOM Vlaanderen. 
2. Zie het antwoord op deelvraag 1.
3. Op het GIP 2025 is een bedrag van 2.894.000 EUR voorzien voor de projecten 
“verplaatsing taxiweg Bravo” en “nieuwe slijtlaag taxiwegen A en F”. Deze projecten 
zijn in voorbereiding, een concrete timing werd nog niet uitgewerkt.
4. Het is inderdaad correct dat er na afronding van de werken die vermeld worden in het 
GIP 2024 en het GIP 2025 (cf. antwoorden op deelvragen 1 en 3) geen bijkomende 
investeringen meer voorzien worden door de LOM Vlaanderen. 
De volledige basisinfrastructuur (startbaan, taxiwegen, laadplatform) van de 
Luchthaven Antwerpen is dan vernieuwd. Er wordt verondersteld dat er geen grote 
werken meer nodig zijn gedurende de looptijd van de concessie met de LEM 
Antwerpen (tot 2039). Indien er zich toch onvoorziene zaken aandienen, kunnen deze 
in principe opgevangen worden binnen de eigen middelen van de LOM Vlaanderen.
Het dagelijks onderhoud van de basisinfrastructuur betreft de verantwoordelijkheid 
van de LEM Antwerpen. Hier moet de LOM Vlaanderen dus geen budgetten voor 
voorzien.
5. Het klopt dat de werken die nog uitgevoerd moeten worden aan de taxiwegen en de 
apron reeds voorzien waren in 2022. Deze werken werden verschoven in de tijd. Er 
is hier sprake van een verschuiving van de uitvoering van de werken, maar niet van 
bijkomende werkzaamheden in de basisinfrastructuur.
6. Volgende investeringen op de Luchthaven Antwerpen werden gedurende de periode 
2019-2022 gegund door de LOM Vlaanderen:
2019
Nieuwe shelter ontvangst- en zendcentrum skeyes 508 kEUR
Projecten KMO-zone 309 kEUR
Diverse 274 kEUR
2020
Verplaatsing glide-path antenne skeyes 601 kEUR
Diverse 243 kEUR
2021
Renoveren van RWY 11-29 9.433 kEUR
Diverse 88 kEUR
2022
Diverse 134 kEUR
