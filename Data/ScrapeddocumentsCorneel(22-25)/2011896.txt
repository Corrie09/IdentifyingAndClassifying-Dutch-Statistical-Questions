title: Personen met een handicap - Individuele materiële bijstand (IMB)
thema: Welzijn en Gezin
pdf link: https://docs.vlaamsparlement.be/pfile?id=2011896
thema link: https://www.vlaamsparlement.be/parlementaire-documenten/schriftelijke-vragen/1774267
SCHRIFTELIJKE VRAAG
nr. 67
van ANN DE MARTELAER
datum: 23 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Personen met een handicap  -  Individuele materiële bijstand (IMB)
Personen met een handicap kunnen via de Vlaamse sociale bescherming (VSB) een 
elektrische rolstoel aankopen. Er is een vast bedrag voor onderhoud van de gekochte 
hulpmiddelen. De gebruiker krijgt een vast bedrag toegekend dat afhankelijk is van het 
mobiliteitshulpmiddel en de medische toestand van de persoon.
Is er een herstelling of onderhoud nodig van het hulpmiddel, dan rekent de verstrekker 
dat rechtstreeks aan bij de zorgkas. Die zal dat uitbetalen tot het bedrag of forfait voor 
onderhoud opgebruikt of overschreden is. Daarna betaalt men zelf de onderhoudskosten. 
Is het bedrag opgebruikt, dan kan men ook het voorstel krijgen om het hulpmiddel in te 
ruilen voor een nieuw hulpmiddel in plaats van het te laten herstellen.
Als een hulpmiddel ouder is dan de afschrijvingsperiode/vervangtermijn, dan vergoedt VSB 
de herstellingskosten niet. Zo kan het zijn dat een rolstoel van 2010 pas in 2020 voor de 
eerste keer defect raakt en mits een nieuw besturingssysteem ter waarde van 2000 euro 
volledig hersteld kan worden. De persoon wordt dan toch geadviseerd om een nieuwe 
rolstoel te kopen.
Bandagisten kunnen perfect inschatten of herstelkosten voor hulpmiddelen die al 
afgeschreven zijn nog zinvol zijn. 
Waarom wordt dat niet toegelaten? Is het niet duurzaam om die mogelijkheid in de 
regelgeving op te nemen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 67 van 23 oktober 2023
van ANN DE MARTELAER
Het bedrag voor onderhouds- en herstellingskosten staat ter beschikking van de gebruiker 
vanaf de aflevering van het betreffende mobiliteitshulpmiddel tot het moment dat dit 
mobiliteitshulpmiddel wordt hernieuwd. Dit omdat er op dat ogenblik een nieuwe teller 
(voor het nieuwe mobiliteitshulpmiddel) ter beschikking wordt gesteld.
Zolang er geen hernieuwing gebeurt, blijft het budget voor onderhoud en herstellingen ter 
beschikking van de gebruiker. 
De stelling dat VSB de herstellingskosten niet meer vergoedt als het hulpmiddel ouder is 
dan de hernieuwingstermijn, is dus niet correct.
