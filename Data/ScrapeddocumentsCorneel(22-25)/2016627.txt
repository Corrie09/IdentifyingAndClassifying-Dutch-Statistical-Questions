title: Elektrificatie vrachtvervoer - Rechtzetting laadcapaciteit
thema: Energie
Mobiliteit en Verkeer
pdf link: https://docs.vlaamsparlement.be/pfile?id=2016627
thema link: https://www.vlaamsparlement.be/parlementaire-documenten/schriftelijke-vragen/1779110
SCHRIFTELIJKE VRAAG
nr. 205 
van ANNICK DE RIDDER
datum: 14 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Elektrificatie vrachtvervoer  -  Rechtzetting laadcapaciteit
De elektrificatie van het vrachtvervoer is een belangrijke manier om onze logistieke keten 
te vergroenen en de klimaatdoelstellingen te halen. Bedrijven pionieren er op los en het 
gamma elektrische vrachtwagens breidt navenant uit. 
Natuurlijk is een dergelijke transitie niet zonder uitdagingen: een ervan is het toenemende 
gewicht van de batterijen. Het extra gewicht van de batterij van een elektrische 
vrachtwagen kan oplopen tot twee ton. Dat betekent dat een vrachtwagen aangedreven 
door diesel, bij eenzelfde opgelegde maximale laadcapaciteit, tot twee ton meer lading kan 
vervoeren dan zijn elektrische tegenhanger. Private spelers zullen daardoor minder bereid 
zijn om een elektrische vrachtwagen aan te kopen, waardoor de transitie naar duurzaam 
wegtransport wordt vertraagd.
Europa heeft deze uitdaging al onderkend en verwerkt in de Europese wetgeving voor 
maten en gewichten. Zo kan een elektrische vrachtwagen tot twee ton extra maximaal 
treingewicht verkrijgen, ten belope van het gewicht van de batterij, ten opzichte van de 
vrachtwagens aangedreven op diesel. Hierdoor kan het extra gewicht van de zero-
emissietechnologie worden opgevangen en wordt er een gelijk speelveld gecreëerd tussen 
beide alternatieven. 
In Vlaanderen is men ook volop bezig deze discrepanties recht te zetten. Sinds 2021 is het 
mogelijk voor voertuigen die aan bepaalde voorwaarden voldoen, waaronder minstens 3 
assen voor het getrokken en trekkend voertuig, om een maximale laadcapaciteit van 48 
ton te hanteren in plaats van de standaard 44 ton. Daarbij mogen emissievrije voertuigen 
tot twee ton extra vervoeren als compensatie voor het extra gewicht van de batterij, naar 
analogie met Europa. Een goed initiatief om de elektrificatie kracht bij te zetten.
En toch mist deze maatregel in Vlaanderen grotendeels zijn doel. De meest voorkomende 
combinatie vrachtvervoer in Vlaanderen, en Europa, is namelijk een trekkend tweeassig 
voertuig met een getrokken drieassig voertuig met een maximale laadcapaciteit tot 44 ton 
in Vlaanderen. Dat impliceert dat een groot deel van de emissievrije vrachtwagens nog 
steeds een concurrentieel nadeel heeft ten opzichte van zijn tegenhanger aangedreven op 
diesel.
Omdat dat sinds de zesde staatshervorming een regionale bevoegdheid is, en een 
duurzame transitie van onze logistieke sector hoog in het vaandel wordt gedragen door de 
Vlaamse Regering, de volgende vragen aan de minister.
1. Is de minister op de hoogte van deze problematiek?
2. Waarom krijgen enkel (emissievrije) vrachtwagens die aan bepaalde voordelen 
voldoen, zoals een drieassig trekkend en getrokken voertuig, een grotere maximale 
laadcapaciteit?
3. Wordt er werk gemaakt van het doortrekken van het gelijke speelveld naar 
(emissievrije) vrachtwagens met een maximale laadcapaciteit van 44 ton, zodat ook 
deze emissievrije vrachtwagens tot 2 ton meer kunnen laden? Zo ja, kan de minister 
daar een timing en een stand van zaken van geven? Zo niet, waarom?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 205 van 14 november 2023
van ANNICK DE RIDDER
1. Ik ben op de hoogte van deze problematiek en mijn administratie maakt werk van 
een aanpassing van de wetgeving om de overgang naar een emissievrije logistiek te 
faciliteren (zie ook het antwoord op deelvraag 2). 
2. Een eerste aanpassing aan het KB technische eisen artikel 32bis is gebeurd in het 
kader van de invoering van voertuigcombinaties met een MTM tot 50 ton. Bij deze 
aanpassing hebben we reeds een onderscheid gemaakt tussen klassiek aangedreven 
voertuigcombinaties en emissievrije voertuigcombinaties. Naast de invoering van 
48/50 ton, werd ook een verhoging voorzien voor enkelvoudige motorvoertuigen met 
2 (19 t+ 2t) of 3 assen (26 +2 t).
Momenteel wordt er gewerkt aan een volledige herziening van het KB technische eisen 
artikel 32bis op vlak van massa’s van voertuigen. In deze algemene herziening 
worden voor alle emissievrije voertuigen en voertuigcombinaties waar mogelijk een 
verhoging van maximaal 2 ton voorzien, waardoor de meeste 5-assige emissievrije 
combinaties een MTM krijgen tot 46t (i.p.v. 44 ton). Ook voor andere combinaties 
worden waar mogelijk tonnageverhogingen toegestaan.
Het klopt dat combinaties met een 2-assige trekker en een 3-assige oplegger geen 
tonnageverhogingen krijgen tot 48/50t. Dit is een gevolg van de (te compacte) massa 
onder de assen van de oplegger/aanhangwagen en de draagkracht van onze bruggen.
Een tridem van 27t met asafstanden tussen 1,3m en 1,8m (zoals toegelaten in het 
huidig art 32bis) is heel nadelig in vergelijking met de ontwerpnormen die gebruikt 
werden voor het ontwerp van onze bruggen en tunnels tot begin jaren 90. Dit komt 
neer op +/- 70% van ons patrimonium. In deze ontwerpnormen werd uitgegaan van 
een 5-assig voertuig van 32t met een maximale aslast van 12t en een asafstand van 
4m. Als je dit vergelijkt met een tridem van 27t op een totale afstand van +/-3m, is 
deze tridem een heel stuk nadeliger.
In de praktijk kan een 3-assige oplegger van 44t geen 27t op de achterste 3 assen 
halen, aangezien deze minimum 25% (= 11t) op de aangedreven as moet hebben en 
al snel 7 à 8t heeft op de voorste as omwille van het gewicht van de trekker. Dit 
maakt dat er zich in de praktijk maximaal +/- 25 à 26t op de achterste 3 assen kan 
bevinden. Hierdoor bleef de belasting ten gevolge van de combinaties in de praktijk 
tot dusver beperkt. Bij hogere toegelaten massa’s van de combinatie is deze 
praktische beperking er niet meer en krijgen we dus een zware tridem in combinatie 
met nog eens zwaardere aslasten van de trekker in de buurt er bovenop.
Daarom werd voor 48/50t de som van de massa onder de assen van het getrokken 
voertuig beperkt. Momenteel is dit maximaal 25t, in de volledige herziening passen 
we dit aan naar maximaal 27t. In het geval dat de 3 assen een tridem vormen houden 
we dit op 25t. Dat is meteen ook de voornaamste reden om een 6-assige combinatie 
te maken. Aangezien een 2-assige emissievrije trekker slechts 21t mag wegen, is het 
totaalgewicht beperkt tot 48t in plaats van het gewenste 50t of in het geval van een 
tridem achteraan is het slechts beperkt tot 46t. Aangezien deze maxima uitgaan van 
een perfecte verdeling van de lading, wat in de praktijk onrealistisch is en een groot 
risico inhoudt op het overladen van de assengroepen, wordt het maximum voor een 
5-assige emissievrije voertuigcombinatie op 46t gehouden.
3. Ja, de administratie werkt aan een voorstel voor een BVR ter aanpassing van het KB 
technische. In deze herziening verhogen we de MTM van 5-assige emissievrije 
voertuigcombinaties met 2 ton. Dit voorstel wordt besproken op een 
stakeholdersoverleg met de belanghebbende sectoren. In 2024 wordt dit voorstel 
voorgelegd aan de Vlaamse regering met het oog op een eerste principiële 
goedkeuring.
