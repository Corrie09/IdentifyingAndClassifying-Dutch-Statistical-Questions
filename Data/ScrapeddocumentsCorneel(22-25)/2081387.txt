title: Zwembadenbeleid - Evolutie
thema: Sport
pdf link: https://docs.vlaamsparlement.be/pfile?id=2081387
thema link: https://www.vlaamsparlement.be/parlementaire-documenten/schriftelijke-vragen/1834724
SCHRIFTELIJKE VRAAG
nr. 21
van BRECHT WARNEZ
datum: 18 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Zwembadenbeleid  -  Evolutie
Ieder schooljaar krijgen kinderen zwemlessen als onderdeel van het vak lichamelijke 
opvoeding. Voor het aanbieden van die cruciale lessen voor de kinderontwikkeling is de 
aanwezigheid van een nabijgelegen zwembad een noodzakelijke voorwaarde. Helaas is de 
beschikbaarheid van zwembaden in de buurt van scholen een groeiend probleem voor veel 
onderwijsinstellingen.
Hoewel de cijfers met betrekking tot het aantal zwembaden in Vlaanderen de laatste jaren 
stabiel blijven, blijft het een structureel probleem in deze regio. In de periode tussen 2018 
en 2020 werden tien zwembaden gesloten en twaalf nieuwe geopend, wat resulteert in 
twee zwembaden netto extra. Toch worden we nog altijd geconfronteerd met een tekort 
aan zwemfaciliteiten.
In zijn beleidsnota Sport 2019-2024 heeft toenmalig bevoegd minister Weyts aangegeven 
dat hij van plan is te blijven investeren in sportinfrastructuur, waaronder zwembaden. De 
minister biedt financiële ondersteuning voor het bouwen of renoveren van zwembaden.
Een behoeftestudie uit 2016, uitgevoerd door WES-KU Leuven-Mulier, toont aan dat er 
behoefte is aan een regionaal beleid met betrekking tot zwembaden, met aandacht voor 
aspecten zoals geografische planning, facilitering, ontwikkelingsvisie, kostendeling, 
gemeenschappelijk gebruik en intergemeentelijke samenwerking.
Een structureel tekort aan zwemwater kan een breed scala aan gevolgen hebben, zowel 
voor individuen als voor de gemeenschap als geheel. Zwembaden bieden een veilige en 
gecontroleerde omgeving voor mensen om te leren zwemmen en waterveiligheid te 
oefenen. Daarnaast is zwemmen ook een uitstekende vorm van lichaamsbeweging en kan 
het bijdragen aan een goede fysieke en mentale gezondheid. Ten slotte zijn zwembaden 
ook van essentieel belang bij het openstellen van voldoende recreatiemogelijkheden en 
bieden ze ondersteuning voor sportverenigingen. Het is dus van groot belang het 
zwembadentekort in Vlaanderen op regelmatige basis op te volgen en bij te sturen waar 
nodig, om zo structurele problemen te voorkomen.
Deze schriftelijke vraag is een vervolgvraag op mijn schriftelijke vraag nr. 458 van 29 
maart 2022 aan minister Weyts en bespreekt ook enkele zaken vermeld in mijn vraag nr. 
594 van 1 juni 2023, eveneens aan minister Weyts.
Gelieve alle gegevens beschikbaar te stellen in Excel.
1. Wat is de evolutie van de publiek toegankelijke zwembaden in Vlaanderen in 2022 en 
2023 (situatie tot en met september 2024)? Graag een geüpdatet overzicht van de 
aantallen met opdeling per jaar, provincie, soort zwembad (overdekt zwembad of 
openluchtzwembad) en type zwembad (publiek, privaat of zwembad in school).
2. Hoeveel zwembaden sloten de deuren definitief in 2022, 2023 en 2024? Graag een lijst 
met de naam van het zwembad, met opdeling per jaar, provincie en gemeente, soort 
zwembad (overdekt zwembad of openluchtzwembad) en type zwembad (publiek, 
privaat of zwembad in school). Graag met de vermelding van de oorzaak van de 
sluiting, indien bekend.
3. Hoeveel zwembaden sloten de deuren voorlopig in 2022, 2023 en 2024? Graag een lijst 
met de naam van het zwembad, met opdeling per jaar, provincie en gemeente, soort 
zwembad (overdekt zwembad of openluchtzwembad) en type zwembad (publiek, 
privaat of zwembad in school).
4. Welke scholen geven aan geen toegang te hebben tot een zwembad?
a) Graag een opdeling per provincie, gemeente en met vermelding van de naam en het 
aantal leerlingen van de school. Graag een onderscheid tussen lagere en secundaire 
scholen.
b) Minister Weyts gaf in zijn antwoord op vraag nr. 458 aan dat de meest recente 
indicatorenbevraging dateert uit 2019 en gaf bijkomende cijfers. 
Werden er sindsdien nieuwe bevragingen uitgevoerd waarop het Departement 
Onderwijs en Vorming zich baseert? Zo ja, graag een overzicht met de cijfers en 
bijkomende evaluatie van de minister.
5. Ziet de minister regio’s in Vlaanderen waar geen zwembad is of het aanbod te beperkt 
is voor de bevolking? Graag een geüpdatet overzicht per provincie en regio.
6. In zijn antwoord op vraag nr. 458 gaf minister Weyts een overzicht van de projecten 
met renovatie of nieuwbouw. Kan de minister een update geven?
a) Zijn er projecten bijgekomen? Zo ja, graag per provincie een overzicht met 
vermelding van naam, subsidiebedrag en gemeente.
b) In welke van die zwembaden worden lessen Lichamelijke Opvoeding gegeven?
7. a) Hoe kijkt de minister naar de noodzaak aan een bovenlokaal beleid inzake 
zwembaden met aandacht voor geografische planning, facilitering, 
ontwikkelingsvisie, kostendeling, gemeenschappelijk gebruik, intergemeentelijke 
samenwerking etcetera?
b) Plant de minister initiatieven daarrond?
8. Er werd eerder een oproep gelanceerd vanuit AGION en Sport Vlaanderen om sport- 
en bewegingsinfrastructuur naschools op te stellen met behulp van subsidies.
a) Kan de minister ook concrete cijfers geven voor die oproep voor 2021, 2022, 2023 
en indien mogelijk voor 2024? Graag een overzicht met het aantal scholen dat 
subsidies aanvroeg en het totale bedrag aan subsidies, per jaar, voor de afgelopen 
drie jaar.
b) Hoe evalueert de minister die oproep of plant ze een evaluatie daarvan?
9. In juli 2023 kondigde minister Weyts aan dat er 10,5 miljoen euro zou worden 
vrijgemaakt voor nieuwe zwembadinfrastructuur en in het energieverbruik van 
bestaande maatregelen.
a) Welke concrete initiatieven liet de minister daardoor gebeuren? Graag een overzicht 
per provincie en gemeente, met korte beschrijving per project, timing en budget. 
Graag een overzicht voor zowel nieuwe infrastructuur als energiebesparende 
maatregelen in bestaande zwembaden, per provincie en indien mogelijk per project.
b) Hoe evalueert de minister dat project?
10. In het nieuwe regeerakkoord werd de ambitie geuit om het aantal zwembaden opnieuw 
te doen groeien.
a) Hoe begroot de minister het bedrag dat ze vrijmaakt voor die ambitie? Hoe zal dat 
verdeeld worden?
b) Wat is het plan van aanpak en de timing voor die ambitie?
c) Volstaat het uitgetrokken investeringsbedrag en ambitieniveau om het aantal 
zwembaden voldoende hoog te houden in heel Vlaanderen?
d) Op welke manier wordt dat gemonitord?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 21 van 18 oktober 2024
van BRECHT WARNEZ
1. In bijlage volgt in Excel een overzicht met de evolutie van het aantal zwembaden met 
opdeling per provincie, soort zwembad (overdekt zwembad of openluchtzwembad) en 
type zwembad (publiek, privaat/pps of zwembad in school). De cijfers met betrekking 
tot en met 2022 zijn gebaseerd op de oude structuur van de databank 
Sportinfrastructuur Vlaanderen (SPAKKI). Hierdoor kunnen verschillen ten opzichte van 
de cijfers uit 2023 en 2024 optreden. 
2. Zie Excel in bijlage – tabblad ‘Vraag 2’.  Sport Vlaanderen heeft geen informatie over 
de oorzaken van sluitining.
3. Zie Excel in bijlage – tabblad ‘Vraag 3’. 
4. Sport Vlaanderen heeft hier geen informatie over. Het Departement Onderwijs en 
Vorming baseert zich op de indicatorenbevraging van het Vlaams Instituut Gezond 
Leven. De meest recente indicatorenbevraging uit 2022 gaf aan dat 9% van de 
basisscholen en 23% van de secundaire scholen niet over een zwembad konden 
beschikken (ook niet bij derden). Deze cijfers zijn online beschikbaar via deze bronnen:
a.https://www.gezondleven.be/files/preventiepeiling/Basisonderwijs/Preventi
epeiling-2022_basisonderwijs_rapport-thematisch-deel.pdf
b.https://www.gezondleven.be/files/preventiepeiling/Secundair-
onderwijs/Preventiepeiling-2022_secundair-onderwijs_rapport-thematisch-
deel.pdf
5. Ik verwijs hierbij naar het antwoord op vraag 4 van parlementaire vraag 458. Op het 
Kennisplatform van Sport Vlaanderen staat een overzicht van de verschillende soorten 
sportinfrastructuren in Vlaanderen en je kan selecteren op type infrastructuur 
(zwembaden) en filteren per provincie en gemeente. 
6. In bijlage vindt u een overzicht van alle zwembadprojecten (nieuwbouw of renovatie) 
die sinds 2015 gesubsidieerd werden met Vlaamse subsidies. Nieuwe projecten, 
toegevoegd na het antwoord op vraag 458 zijn blauw gemarkeerd in bijgevoegde lijst. 
Sport Vlaanderen heeft geen info in welke zwembaden lessen Lichamelijke Opvoeding 
doorgaan.
7. De nieuwe Vlaamse Regering heeft een duidelijke ambitie om het aantal zwembaden 
en de beschikbare oppervlakte aan zwembadwater te verhogen. Het Vlaams 
Regeerakkoord 2024-2029 bevat hieromtrent dan ook een duidelijke doelstelling: “We 
gaan resoluut voor meer en nieuwe zwembaden. Elk kind moet kunnen zwemmen.”
Om deze doelstelling te realiseren zal ik de bestaande maatregelen voor ondersteuning 
van zwembaden onverminderd verderzetten en lanceer ik een nieuw permanent 
subsidiekader voor ondersteuning van de bouw en exploitatie van nieuwe publieke 
zwembaden. Het bovenlokaal sportinfrastructuurbeleid is gestoeld op het Globaal 
Sportinfrastructuurplan Vlaanderen en verankerd in het decreet houdende de 
ondersteuning van bovenlokale sportinfrastructuur en topsportinfrastructuur. 
Daarnaast werd in 2024 een oproep gelanceerd waar zwembaden financieel konden 
ondersteund worden met subsidies voor energiebesparende maatregelen. De huidige 
oproep is afgelopen sinds 4 oktober en begin 2025 zal De Vlaamse Regering een 
beslissing nemen over de geselecteerde projecten. 
8. a) Zie Excel in bijlage.
b) Zoals u ook in het Regeerakkoord en de beleidsnota kan lezen, zetten we verder in 
op het openstellen van schoolsportinfrastructuur. We zullen daartoe, samen met de 
minister van Onderwijs onder andere de oproepen openstellen 
schoolsportinfrastructuur evalueren.  
9. a) Zie Excel in bijlage – tabblad ‘Vraag 9’. De uitvoering van deze projecten is nu 
lopende. 
b) Deze subsidieoproep werd als zeer succesvol geëvalueerd en de Vlaamse Regering 
besloot dan ook op 3 mei 2024 om nogmaals een gelijkaardige oproep te lanceren 
met een budget van 6 miljoen euro. 
10. a) Voor de uitgaven op basis van dit decreet wordt een recurrent budget voorzien van 
6.000.000 euro. 
b) Het ontwerp van decreet werd op de Vlaamse Regering van 8 november 2024 
definitief goedgekeurd en aan het Vlaams Parlement bezorgd voor verdere 
behandeling. Vervolgens zullen de nadere bepalingen vastgelegd worden in een 
uitvoeringsbesluit.
c) Met het vooropgestelde budget mikken we om 40 nieuwe zwembaden van minimaal 
25 x 10 meter te kunnen ondersteunen. Deze zwembaden ontvangen een jaarlijkse 
subsidie gedurende een periode van maximum 30 jaar, waardoor we niet enkel de 
bouw van nieuwe zwembaden stimuleren, maar ook de blijvende beschikbaarheid 
verzekeren. Op deze manier brengen we het totaal aantal zwembaden in 
Vlaanderen terug naar de situatie in 2010. Bovendien is het belangrijk te 
benadrukken dat dit nieuwe decreet een aanvullende maatregel is die focust op 
nieuwe zwembaden, naast de bestaande ondersteuning via het decreet voor 
bovenlokale of topsportinfrastructuur en de subsidies voor energiebesparende 
maatregelen in zwembaden waar ook bestaande zwembaden beroep op konden 
doen. 
d) Het aantal zwembaden in Vlaanderen wordt permanent gemonitord in de Spakki-
databank van Sport Vlaanderen. 
BIJLAGE
Overzicht
