title: Hoger onderwijs - Langdurig zieke personeelsleden
thema: Onderwijs en Vorming
pdf link: https://docs.vlaamsparlement.be/pfile?id=2004925
thema link: https://www.vlaamsparlement.be/parlementaire-documenten/schriftelijke-vragen/1770683
SCHRIFTELIJKE VRAAG
nr. 42
van BRECHT WARNEZ
datum: 12 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hoger onderwijs  -  Langdurig zieke personeelsleden
Langdurig zieken vormen een belangrijke groep binnen de arbeidsmarkt die bijzondere 
aandacht verdient. De uitdagingen die zij tegenkomen en hun mogelijke re-integratie op 
de arbeidsmarkt hebben invloed op zowel individuen als de samenleving als geheel. Het is 
daarom cruciaal om een soepele terugkeer van langdurig zieken naar de arbeidsmarkt te 
stimuleren, dit voornamelijk binnen het hoger onderwijs, waar er nog enkele knelpunten 
bestaan.
De huidige wetgeving biedt geen oplossing met betrekking tot de rechtsgrond voor 
ziekteverlof van vastbenoemde personeelsleden in het hoger onderwijs, noch voor 
personeelsleden met verminderde prestaties als gevolg van ziekte en allerminst voor 
landurig verlof wegens medische rednenen met een blijvende ongeschiktheid.
Daarnaast kampt ook het hoger onderwijs met een lerarentekort. Het activeren van 
langdurig zieken is een stap in de goede richting om dat probleem aan te pakken en staat 
dan ook hoog op de prioriteitenlijst van deze regering. Er werden al heel wat maatregelen 
genomen, maar verdere bijsturing blijft nodig. Alle obstakels voor langdurig zieken die 
graag deels willen en kunnen werken, moeten worden weggewerkt. Voor de zieke zelf is 
gedeeltelijke werkhervatting immers de beste vorm van re-integratie.
Deze vraag is een vervolgvraag op mijn schriftelijke vraag nr. 817 van 16 september 2022, 
vraag om uitleg nr. 3334 van 23 juni 2022 en schriftelijke vraag nr. 989 van 16 september 
2021.
Gelieve alle gegevens beschikbaar te stellen in Excel.
1. Beschikt de minister over actuele cijfers met betrekking tot de langdurig zieken? Graag 
een geüpdatet overzicht van de voorbije 5 jaar, per jaar.
a) Hoeveel langdurig zieken telt het hoger onderwijs?
b) Hoeveel van hen zijn blijvend medisch ongeschikt en verkeren in de 
onmogelijkheid om nog opnieuw voltijds in dienst te treden?
c) Hoeveel langdurig zieken konden met succes een re-integratietraject bewandelen?
d) Hoeveel langdurig zieken geven aan opnieuw gedeeltelijk aan de slag te willen 
gaan, maar kunnen door de huidige regelgeving niet van die mogelijkheid 
gebruikmaken?
2. De minister gaf aan dat uit de werkgroep ‘ziekte en re-integratie hogescholen’ 
verscheidene initiatieven voortgevloeid zijn.
a) Ten eerste werd de mogelijkheid tot verlof voor verminderde prestaties wegens 
ziekte uitgebreid. In zijn antwoord op vraag nr. 817 gaf de minister aan dat de 
afspraken die in het addendum bij cao VI hoger onderwijs gemaakt zijn, nog niet 
effectief omgezet waren, waardoor er nog geen personeelsleden gebruik hebben 
kunnen maken van de mogelijkheid tot verlof.
i. Kan de minister daarvan een update geven? Indien mogelijk graag 
een overzicht van het gebruik van deze maatregel per jaar voor de 
afgelopen twee jaar.
ii. Hoe evalueert de minister die maatregel?
iii. Ontving de minister daarop reacties uit de sector?
b) Ten tweede ontvangen de hogescholen een bedrag van drie miljoen euro voor het 
ondersteunen van initiatieven met het oog op interne en externe mobiliteit in het 
kader van re-integratie en de preventie van langdurige afwezigheid wegens ziekte. 
In zijn antwoord op vraag nr. 817 schreef de minister dat het te vroeg was om de 
maatregel al te evalueren.
Kan de minister een update geven?
i. Hoe evalueert de minister die maatregel?
ii. Met welke verdeelsleutel werd dat bedrag verdeeld over de 
hogescholen?
iii. Was dat bedrag voldoende of voorziet de minister in bijkomende 
ondersteuning?
iv. Heeft de minister er zicht op hoe dat bedrag concreet werd 
geïnvesteerd? Wat zijn de eerste resultaten? Hoeveel 
personeelsleden maakten er al gebruik van? Graag een overzicht 
van de voorbije 5 jaar, per jaar.
v. Ontving de minister daarop reacties uit de sector?
c) Ten derde wordt in een terugkerende ondersteuning van 700.000 euro voor de 
hogescholen voorzien met het oog op het tewerkstellen van een re-
integratiecoach. Kan de minister een update geven?
i. Hoe evalueert de minister die maatregel?
ii. Ontving de minister daarop reacties uit de sector?
iii. Hoeveel re-integratiecoaches werden in Vlaamse hogescholen 
tewerkgesteld?
d) Universiteiten vallen niet onder dit kader, zij ontvangen een terugkerend voordeel 
van zo’n 1,7 miljoen euro.
i. Acht de minister dat bedrag voldoende of wordt in de toekomst in 
verdere financiële middelen voorzien? Hoe staan de universiteiten 
daar zelf tegenover? Graag een update.
ii. Ziet de minister nood om de regelgeving tussen universiteiten en 
hogescholen meer te stroomlijnen? Graag een update.
3. De minister gaf in zijn antwoord op vraag nr. 817 aan in dialoog te gaan met 
instellingen om te zien of er bijkomende initiatieven nodig zouden zijn voor de 
personeelsleden die blijvend ongeschikt zijn maar toch gedeeltelijk opnieuw aan de 
slag zouden willen gaan.
Zou de minister hier een update kunnen geven?
4. In zijn antwoord op vraag om uitleg nr. 3334 van 23 juni 2022 stelt de minister voor 
om met vier experts verdere maatregelen inzake de ziekteregeling te onderzoeken.
a) In daaropvolgend antwoord nr. 817 gaf de minister aan de implementatie en 
eerste resultaten af te wachten voor een evaluatie door te voeren.
Kan de minister hier ondertussen een update van geven?
b) De minister gaf daarnaast ook aan dat experten een analyse opmaakten van de 
bestaande ziekteregeling en dat deze zou besproken worden in het Vlaams 
onderhandelingscomité voor het hoger onderwijs.
Kan de minister hiervan een stand van zaken geven?
5. In zijn antwoord op schriftelijke vraag nr. 206 van 16 december 2021 stelt de minister 
dat een werkgroep werd opgericht die werkt aan een langetermijnvisie en planning. In 
zijn daaropvolgend antwoord op vraag nr. 817 gaf de minister aan dat de resultaten 
van de werkgroep resulteerden in cao VI.
Kan de minister een cijfermatige en beoordelende update geven van de effecten van 
de uitbreiding van het verlof voor verminderde prestaties wegens ziekte voor de 
personeelsleden van de hogescholen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 42 van 12 oktober 2023
van BRECHT WARNEZ
Sta mij toe om te starten met het weerleggen van de bewering dat de huidige wetgeving 
geen rechtsgrond biedt voor het ziekteverlof van vastbenoemde personeelsleden. De 
regelgeving over het ziekteverlof voor het personeel in de hogescholen is in de volgende 
wetgeving opgenomen:
•Benoemd onderwijzend personeel: KB's van 15 januari 1974 en 18 januari 1974
•Benoemd administratief en technisch personeel: KB's van 8 december 1967 en 21 
oktober 1968
•Tijdelijk onderwijzend personeel: BVR van 31 maart 2006
•Tijdelijk administratief en technisch personeel: regelgeving privésector
De regeling voor het ziekteverlof voor het personeel van de universiteiten is al naar gelang 
van de situatie gebaseerd op de regeling uit het BVR van 1 december 1998, op de regeling 
uit het Vlaams personeelsstatuut en op de regeling uit het gewone arbeidsrecht. 
In uitvoering van het engagement uit het addendum van 9 mei 2022 bij cao VI hoger 
onderwijs is er een aangepaste regeling uitgewerkt voor het verlof voor verminderde 
prestaties wegens ziekte aan de hogescholen. Het besluit van de Vlaamse Regering van 17 
februari 2023 tot wijziging van verschillende besluiten wat betreft het verlof voor 
verminderde prestaties wegens ziekte voor de personeelsleden van de hogescholen in de 
Vlaamse Gemeenschap is op 1 maart 2023 in werking getreden. Door dit besluit zijn de 
mogelijkheden om verlof voor verminderde prestaties wegens ziekte te nemen aan een 
hogeschool enorm uitgebreid. 
Wat de universiteiten betreft, biedt de bestaande ziekteregeling voldoende mogelijkheden 
aan de universiteiten om een eigen beleid rond verlof voor verminderde prestaties wegens 
ziekte uit te werken.
Ik wil er ook op wijzen dat er in het addendum bij cao VI hoger onderwijs heel wat 
maatregelen genomen zijn om de re-integratie voor zieke personeelsleden te bevorderen. 
Er is al melding gemaakt van de nieuwe regeling rond verminderde prestaties wegens 
ziekte voor de hogescholen. Daarnaast krijgen de hogescholen ook bijkomende middelen 
voor het tewerkstellen van één of meer re-integratiecoaches in hun instelling. Los daarvan 
is een bedrag van 3 miljoen euro toegekend voor het ondersteunen van initiatieven met 
het oog op interne en externe mobiliteit in het kader van re-integratie en de preventie van 
langdurige afwezigheden wegens ziekte. De hogescholen bepalen zelf hoe zij deze 
middelen gebruiken.
De universiteiten hebben een bedrag van 1.703.720 euro gekregen voor het uitwerken en 
versterken van initiatieven met betrekking tot re-integratie van personeelsleden. Iedere 
universiteit tekent in overleg met het comité voor preventie en bescherming op het werk 
een re-integratiebeleid uit en werkt aan eigen ziekte-, re-integratie en 
vervangingsinitiatieven. De bedoeling van de bijkomende middelen en maatregelen die 
werden afgesproken i.h.k.v. deze cao – naast het vanzelfsprekende belang voor de 
betrokken personeelsleden - is om te investeren in een beleid dat nadien, indien ze dit 
goed aanpakken, financiële ruimte zal creëren bij de instellingen. 
Dit zijn belangrijke maatregelen die in samenspraak met de sociale partners en tot ieders 
tevredenheid gerealiseerd zijn. 
1. Aanvullend op mijn antwoord op SV 817 geef ik hierbij het beschikbare cijfer voor 
academiejaar 2022-2023.  
Een personeelslid wordt als langdurig afwezig wegens ziekte beschouwd, vanaf 1 jaar 
ononderbroken ziekteverlof.
Schooljaar ‘22-‘23
Aantal personeelsleden 
met langdurig 
ziekteverlof >=1jaar126
2. a) Sinds 1 januari 2023 hebben 88 personeelsleden een verlof voor verminderde 
prestaties wegens ziekte genomen.
b) Wat de verdeelsleutel betreft, verwijs ik naar mijn antwoord op de schriftelijke 
vraag nr. 817 van 16 september 2022.
Ik heb geen zicht op de concrete besteding van de middelen. Dit behoort tot de 
autonomie van de hogescholen.
c) De toekenning van middelen voor een aanstelling van een re-integratiecoach is een 
maatregel die aansluit bij gelijkaardige maatregelen die in andere sectoren 
genomen zijn zoals het systeem van terug-naar-werk coördinatoren die door de 
federale regering uitgewerkt zijn. Dit geeft aan dat er zich in alle sectoren 
gelijkaardige problemen voordoen en dat er naar gelijkaardige oplossingen gezocht 
wordt. Met het bedrag kunnen de hogescholen gezamenlijk voor 9 voltijdse 
eenheden re-integratiecoaches aanstellen. Vanuit de hogescholen heb ik een aantal 
positieve signalen over deze maatregel ontvangen.
d) Ik verwijs hiervoor naar mijn antwoord op de schriftelijke vraag nr. 817 van 16 
september 2022.
3. Het antwoord op de vraag nummer 817 van 16 september 2022 is hier nog steeds van 
toepassing.
4. De professoren Inger De Wilde en Ria Janvier van de Universiteit Antwerpen hebben 
op 6 december 2022 in het Vlaams onderhandelingscomité voor het hoger onderwijs 
een toelichting gegeven over het wettelijk kader voor ziekte en re-integratie aan de 
universiteiten. De universiteiten zijn op mijn vraag in de schoot van de VLIR aan het 
bespreken of ze al dan niet nog een aanpassing wensen aan het regelgevend kader. Ik 
liet meermaals aan de sociale partners weten dat mijn deur open staat om samen 
verdere verbeteringen aan te passen aan het regelgevend kader indien zij dat nodig 
achten.
5. Hierover zijn geen gegevens beschikbaar in onze databanken.
In het Vlaams Parlement worden regelmatig pleidooien gehouden voor de verlaging 
van de planlast. Indien we aan de hogescholen zouden vragen om hierover te 
rapporteren, zou dit opnieuw een verhoging van de planlast betekenen.
