title: Deeltijds kunstonderwijs (DKO) - Programmatie
thema: Onderwijs en Vorming
pdf link: https://docs.vlaamsparlement.be/pfile?id=2080949
thema link: https://www.vlaamsparlement.be/parlementaire-documenten/schriftelijke-vragen/1834931
SCHRIFTELIJKE VRAAG
nr. 44
van LOES VANDROMME
datum: 21 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Deeltijds kunstonderwijs (DKO)  -  Programmatie
Voor de onderwijsbevoegdheden met ingang van 1 september 2024 moesten 
schoolbesturen uiterlijk op 1 maart een aanvraag indienen bij het Agentschap voor 
Onderwijsdiensten (AGODI). Aanvragen voor de programmatie van nieuwe academies, 
domeinen en/of structuuronderdelen met ingang van 1 september 2024 moesten uiterlijk 
op 1 april ingediend worden bij AGODI. Academies hebben tot 30 september van het 
lopende schooljaar de tijd om hun onderwijsaanbod per vestigingsplaats door te geven aan 
AGODI.
Wat betreft de programmatie in het deeltijds kunstonderwijs ontving ik graag onderstaande 
informatie.
1. Hoeveel programmatieaanvragen voor nieuwe academies, nieuwe domeinen, nieuwe 
structuuronderdelen en onderwijsbevoegdheden werden in het voorjaar van 2024 
ingediend? Graag een opdeling per provincie en per academie of kunstacademie.
2. Hoeveel van die aanvragen werden geweigerd? Graag ook een overzicht per provincie, 
en per academie of kunstacademie, met telkens de reden van weigering.
3. Hoeveel en welke nieuwe opleidingen, domeinen, structuuronderdelen, graden, 
vestigingsplaatsen enz. starten effectief in het schooljaar 2024-2025 in het deeltijds 
kunstonderwijs? Graag een onderscheid per provincie en per academie of 
kunstacademie.
4. Uit het antwoord op mijn schriftelijke vraag nr. 32 van 9 oktober 2023 aan minister 
Weyts blijkt dat er in 2023 36 fusiegemeenten in Vlaanderen en het Brusselse 
Hoofdstedelijke Gewest nog niet over een aanbod van deeltijds kunstonderwijs 
beschikten. 
Wat is de evolutie sinds 2023? Hoeveel en welke academies zijn er ondertussen 
bijgekomen en welke zijn gestopt? Graag een algemeen overzicht en een opsplitsing 
per provincie en per domein.
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 44 van 21 oktober 2024
van LOES VANDROMME
1. Het Agentschap voor Onderwijsdiensten (AGODI) ontving voor het schooljaar 2024-
2025 59 aanvragen voor onderwijsbevoegdheden, 5 aanvragen voor programmaties 
van domeinen en 91 aanvragen voor programmaties van structuuronderdelen. Het 
Agentschap ontving geen enkele aanvraag voor programmaties van een academie.
In de bijlage op het eerste tabblad zette AGODI overzichtelijk het aantal aangevraagde 
onderwijsbevoegdheden, domeinen en structuuronderdelen, per provincie, met 
telkens de beslissing.
Op het tweede tabblad vindt u een overzicht van alle nieuw ingerichte 
structuuronderdelen per vestigingsplaats op 01/09/2024 zoals geregistreerd in de 
AGODI-databanken. De AGODI-databanken werden geraadpleegd op 29/10/2024. 
2. Zie vraag 1.
3. Zie vraag 1.
4. Op het tabblad 3 vindt u het aantal fusiegemeenten met een aanbod van deeltijds 
kunstonderwijs.
Momenteel is in 33 fusiegemeenten in het Vlaams en het Brussels Hoofdstedelijk 
Gewest geen aanbod van deeltijds kunstonderwijs voorzien. In vergelijking met 2023 
gaat er dus in 3 extra fusiegemeenten deeltijds kunstonderwijs door.
BIJLAGE
Overzicht
