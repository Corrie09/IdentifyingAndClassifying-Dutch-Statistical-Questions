title: Verzekering gewaarborgd wonen - Stand van zaken
thema: Wonen
pdf link: https://docs.vlaamsparlement.be/pfile?id=2047832
thema link: https://www.vlaamsparlement.be/parlementaire-documenten/schriftelijke-vragen/1800938
SCHRIFTELIJKE VRAAG
nr. 182
van SARAH SMEYERS
datum: 6 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Verzekering gewaarborgd wonen  -  Stand van zaken
Wie een hypothecaire lening is aangegaan om een woning te bouwen, te kopen en/of te 
renoveren, komt onder volgende voorwaarden in aanmerking voor de gratis verzekering 
gewaarborgd wonen:
- men heeft geen andere verzekering tegen inkomensverlies bij de Vlaamse 
overheid;
- men moet minstens 12 opeenvolgende maanden aan het werk zijn 
(uitgezonderd ziekte van bepaalde duur, zwangerschapsverlof, 
ouderschapsverlof enzovoort);
- men is een hypothecaire lening aangegaan voor het bouwen, kopen en/of 
renoveren van een woning;
- men moet de verzekering binnen het jaar afsluiten nadat de kredietverstrekker 
het geld (of een deel ervan) ter beschikking stelt;
- de woning moet de enige woning én hoofdverblijfplaats zijn in het Vlaamse 
Gewest.
1. Hoeveel verzekeringen gewaarborgd wonen werden in 2023 aangevraagd? Graag een 
globaal overzicht en een overzicht per provincie.
2. Hoeveel van dergelijke verzekeringen werden in 2023 uiteindelijk ook toegekend? Ook 
hier weer graag een globaal overzicht en een overzicht per provincie.
3. Wat waren de redenen om een dergelijke verzekering te weigeren?
4. Wat was de gemiddelde doorlooptijd vanaf de melding volledigheid tot de beslissing 
om die verzekering al dan niet toe te kennen?
5. Ziet de minister mogelijkheden om de verzekering verder te versterken en te 
verdiepen? Acht de minister dat wenselijk?
6. Kan de verzekering worden beschouwd als een aanvulling op de nieuwe Vlaamse 
Woonwaarborg? Hoe verhouden beide zich?
7. Hoe staat de minister tegenover een semiautomatische toekenning van de 
verzekering? En welke praktische knelpunten ziet hij?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 182 van 6 februari 2024 
van SARAH SMEYERS
1. In 2023 werden 10.522 aanvragen ontvangen. De opdeling per provincie is als volgt:
Antwerpen 3.378
Vlaams Brabant 1.019
Limburg 1.471
Oost-Vlaanderen 2.659
West-Vlaanderen 1.995
10.522
2. In 2023 kende het Vlaams Woningfonds 6.861 verzekeringen toe. De behandeling van 
de aanvragen voor de Verzekering Gewaarborgd Wonen is vanaf 1 januari 2023 
overgedragen aan het Vlaams Woningfonds. Wonen in Vlaanderen heeft in 2023 nog de 
aanvragen afgewerkt die werden ontvangen voor 1 januari 2023. Wonen in Vlaanderen 
heeft zo 1.666 verzekeringen toegekend. 
De opdeling per provincie is als volgt:
Antwerpen 2.719
Vlaams Brabant 818
Limburg 1.193
Oost-Vlaanderen 2.105
West-Vlaanderen 1.692
8.527
3. De redenen om een aanvraag te weigeren zijn:
•de aanvrager is op het moment van de aanvraag of tijdens de twaalf maanden voor 
de aanvraag een periode arbeidsongeschikt geweest;
•de aanvrager is op het moment van aanvraag niet verbonden door een 
arbeidsovereenkomst of tijdens de 12 maanden voor de aanvraag meer dan tien 
dagen niet verbonden door een arbeidsovereenkomst;
•de woning heeft een te hoge verkoopwaarde;
•de eerste en enige kapitaalsopname vond meer dan één jaar voor de datum van de 
aanvraag plaats;
•de aanvrager heeft geen twaalf maanden voor de aanvraag als zelfstandige in 
hoofdberoep gewerkt;
•de aanvrager voldoet niet aan de eigendomsvoorwaarde;
•het geleende bedrag ligt lager dan 50.000 euro;
•de aanvraag is onvolledig en werd niet tijdig aangevuld.
4. De gemiddelde doorlooptijd bedroeg twaalf werkdagen in 2023. 
5. Mijn administratie wil het instrument beter bekend maken. Zo wordt onderzocht of er 
een samenwerking met Vlabel mogelijk is. Het is de bedoeling dat er een bericht zou 
kunnen worden gestuurd nadat Vlabel de verkoopakte heeft ontvangen, met een 
herinnering naar de potentieel rechthebbenden om alsnog een aanvraag in te dienen. 
Ik ben alleszins verheugd om samen met u vast te stellen dat het aantal aanvragen 
terug is gestegen van meer dan 8.000 aanvragen in 2021 en 2022, naar meer dan 
10.000 aanvragen in 2023.
6. De Vlaamse Woonwaarborg is erop gericht om meer eerste kopers de mogelijkheid te 
geven een eerste hypothecaire lening aan te gaan. De Verzekering Gewaarborgd Wonen 
is erop gericht om eigenaars van een enige woning die zich tijdelijk in een moeilijke 
financiële situatie zitten, te ondersteunen bij de aflossisng van hun hypothecaire lening, 
zodat zij hun woning niet verliezen. 
7. De vraag voor het bekomen van deze verzekering moet vertrekken van de potentieel 
rechthebbende. Voldoende bekendheid over het instrument is hierbij natuurlijk cruciaal. 
Bij de behandeling van de aanvragen van de Verzekering Gewaarborgd Wonen worden 
wel verschillende authentieke bronnen geraadpleegd om na te gaan of de aanvragers in 
aanmerking komen voor de Verzekering Gewaarborgd Wonen (eigendomsvoorwaarde – 
tewerkstelling – arbeidsgeschiktheid). Er zijn echter ook zaken waarvan de gegevens 
niet in de authentieke bronnen geraadpleegd kunnen worden. Zo moet de bank onder 
meer de geschatte maximale verkoopwaarde meedelen, zoals door hen geraamd. 
Verder dienen ook de tewerkstellingsvoorwaarden en de arbeidsgeschiktheids-
voorwaarden tot op de datum van aanvraag te worden geattesteerd. De gegevens 
hierover in de authentieke bronnen zijn wel op kwartaalbasis beschikbaar, maar er blijft 
wel een blinde periode tot de datum van aanvraag.
