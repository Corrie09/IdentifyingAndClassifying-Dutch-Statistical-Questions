title: Voormalige stortplaats Meirestraat Kruisem - Bodemverontreiniging
thema: Natuur en Milieu
pdf link: https://docs.vlaamsparlement.be/pfile?id=2062270
thema link: https://www.vlaamsparlement.be/parlementaire-documenten/schriftelijke-vragen/1806732
SCHRIFTELIJKE VRAAG
nr. 389
van MIEKE SCHAUVLIEGE
datum: 28 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Voormalige stortplaats Meirestraat Kruisem  -  Bodemverontreiniging
Aan de Meirestraat in Kruisem ligt een voormalige zandontginningsput, die van 1978 tot 
1982 werd gevuld met huishoudelijk en industrieel afval en dus een stortplaats werd. De 
voormalige zandontginning gebeurde tot op een diepte van ongeveer 10 meter.
Uit een oriënterend bodemonderzoek van 2011 en een beschrijvend bodemonderzoek van 
2012 blijkt dat het grondwater ter hoogte van de voormalige stortplaats verontreinigd is 
met arseen, nikkel, ammonium, chloriden en non-ionische detergenten. Daarnaast komt 
er ook stortgas (methaan) voor. De verontreiniging in het grondwater is ontstaan op de 
stortpercelen (874 G, 874 F en 872 D) en heeft zich verspreid naar de buurpercelen (483 
P, 863 A, 861 G, 841 F, 844 K, 881 K, 840 D, 864 W, 844 L, 866 N, 866 M, 866 L, 864 X 
en 864 S), de Meirestraat en de Kruishoutemsesteenweg buurtweg nr. 24 (openbaar 
domein).
Uit de risicostudie blijkt dat er een significant potentieel gezondheidsrisico bestaat door de 
aanwezigheid van stortgas, dat bij bebouwing kan ophopen. Ook bestaat er een significant 
actueel verspreidingsrisico voor de verontreiniging in het grondwater.
Er werd eerder al beslist dat de bodem gesaneerd moet worden. Er loopt daarvoor al sinds 
2016 een bodemsaneringsproject. Naast het lopende traject van de 
bodemsaneringswerken, is ook een onderzoeksverslag van 5 juli 2022 beschikbaar. In dat 
onderzoeksverslag werd een grondwateronderzoek uitgevoerd om na te gaan of er een 
PFAS-verontreiniging (PFAS: poly- en perfluoralkylstoffen) aanwezig is. Uit dat onderzoek 
bleek dat er een ernstige PFAS-vervuiling was van het grondwater. Alle geplaatste 
peilbuizen bleken verontreinigd met PFAS, met een maximaal vastgestelde concentratie 
van 17 keer de voorgestelde bodemsaneringsnorm. Die verontreiniging is vermoedelijk het 
gevolg van de stortactiviteiten. Het onderzoeksverslag besluit dat er een duidelijke 
aanwijzing is van een ernstige bedreiging van verontreiniging met PFAS in het grondwater 
en dat daarvoor nog een beschrijvend bodemonderzoek moet volgen. Uit dat beschrijvend 
bodemonderzoek zal blijken wat de omvang en de saneringsnoodzaak van de PFAS-
verontreiniging is. Ondertussen zou dat beschrijvend bodemonderzoek ook opgeleverd zijn 
en ligt het ter beoordeling bij de Openbare Vlaamse Afvalstoffenmaatschappij (OVAM).
Daarnaast ontvangen we signalen dat er mogelijk verzakkingen zijn op het terrein. Het 
gaat over het nieuwe distributiecentrum dat op de stortplaats is gebouwd. Momenteel 
zouden daardoor geen vergunningen voor andere werken worden verleend.
1. Kan de minister aangeven wat de stand van zaken is in dit dossier? Is het dossier 
opgeleverd? Is er al een beoordeling door de OVAM?
2. Wat zijn de conclusies van het beschrijvend bodemonderzoek (BBO)?
3. Wat zijn de volgende stappen?
4. Moet het grondwater worden gesaneerd?
5. Zijn er bewarende maatregelen nodig om uitloging naar het grondwater te vermijden?
6. Wie zal worden aangeduid als saneringsplichtige?
7. Naast het BBO in functie van de grondwatervervuiling door PFAS is er ook een 
routinebodemonderzoek rond het stort om de saneringsmaatregelen te monitoren.
Wat zijn de resultaten van dat onderzoek? Zijn er bijkomende saneringsmaatregelen 
nodig?
8. Heeft de minister of haar diensten weet van mogelijke verzakkingen bij het nieuwe 
distributiecentrum dat op de stortplaats is gebouwd? Zijn er maatregelen getroffen? 
Heeft dat gevolgen voor de rest van de site?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 389 van 28 februari 2024
van MIEKE SCHAUVLIEGE
1. Op 23 februari 2024 werd een beschrijvend bodemonderzoek voor de PFAS-
verontreiniging ingediend bij de Openbare Vlaamse Afvalstoffenmaatschappij (OVAM). 
Het rapport werd nog niet door de OVAM beoordeeld, dit gezien de decretale 
beoordelingstermijn van 60 dagen.
2. In het beschrijvend bodemonderzoek wordt besloten dat de stortactiviteiten een 
verontreiniging met PFAS hebben veroorzaakt in het grondwater. De verontreiniging zou 
ontstaan zijn op de stortpercelen 872D, 874F en 874G en zou zich ook verspreid hebben 
naar de buurpercelen 484B, 483E, 483P, 486B, 483N, 484A, 481A, 487, 483M, 483G, 
841F, 840D, 794A3, 794Z2, 864X, 844G, 844K, 807/04_, 880F, 860V, 860Y, 864W, 
860F, 807M, 866M, 847G, 854C, 847M, 860F2, 866N, 847K, 864S, 863D, 863B, 860Z, 
860G2, 863 E, 847N, 866R, 866P, 880C, 844L, 861K, 861L, 861M, 861N, 861P, 874/02 
en het openbaar domein (Meirestraat, Industriezone, Groene Dreef, Zoubeek). De 
verontreiniging zou een verspreidingsrisico en een potentieel humaantoxicologisch risico 
inhouden en gesaneerd moeten worden. 
3. Indien de OVAM akkoord gaat met de resultaten en het besluit van het beschrijvend 
bodemonderzoek, zal er een bodemsaneringsproject moeten worden opgesteld.
4. Zie antwoord op vraag 2.
5. Welke saneringsmaatgelen eventueel genomen zullen moeten worden, zal uitgewerkt 
moeten worden in het bodemsaneringsproject. 
6. De eigenaar van het terrein, Paulownia nv, werd overeenkomstig het Bodemdecreet 
aangemaand om het beschrijvend bodemonderzoek en de eventuele bodemsanering uit 
te voeren.
7. De resultaten van de grondwatermonitoring in het kader van het bodemsaneringsproject 
van 2016 werden gerapporteerd in een tussentijds rapport dat op 9 februari 2024 werd 
ingediend bij de OVAM. Het tussentijds rapport werd nog niet door de OVAM beoordeeld. 
Op basis van de resultaten van de monitoring van het grondwater wordt voorlopig geen 
significante uitbreiding van de verontreiniging vastgesteld en wordt het volgens de 
bodemsaneringsdeskundige niet noodzakelijk geacht om de back-up 
saneringsmaatregel (geohydrologische beheersing d.m.v. grondwateronttrekking) op te 
starten.
8. Deze vraag werd voorgelegd aan de bodemsaneringsdeskundige, met als reactie: “Er 
zijn voor zover wij weten geen verzakkingen bij het nieuwe distributiecentrum. Op 3 
januari 2024 werd er wel melding gemaakt van uitstromend water uit een talud op de 
site. Het bleek afkomstig te zijn van de waterbuffer die overliep door de hevige regenval. 
De waterbuffer bevat enkel proper hemelwater.”  
