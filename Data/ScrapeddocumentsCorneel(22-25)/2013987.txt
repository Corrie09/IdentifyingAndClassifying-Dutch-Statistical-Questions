title: Ventilus - Permanent monitoringsysteem
thema: Energie
pdf link: https://docs.vlaamsparlement.be/pfile?id=2013987
thema link: https://www.vlaamsparlement.be/parlementaire-documenten/schriftelijke-vragen/1778108
SCHRIFTELIJKE VRAAG
nr. 105
van CARMEN RYHEUL
datum: 8 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Ventilus  -  Permanent monitoringsysteem
De Vlaamse overheid ontwikkelt momenteel een eigen monitoringsysteem om de 
blootstelling aan magnetische velden op te volgen. Die belofte staat beschreven in het 
‘Afsprakenkader voor netbeheerders’ (VR 2023 3103 DOC.0327/2BIS). Dat systeem zou 
bestaan uit sensoren die zowel rond 100 µT, als rond 0,4 µT kunnen meten, en zullen het 
magnetisch veld meten in microtesla (µT). Die resultaten zullen worden gepubliceerd op 
de website van het Departement Omgeving. Bijkomend zal de netbeheerder op regelmatige 
basis de belastingcijfers van de hoogspanningsverbindingen aan het Departement 
Omgeving bezorgen. 
In haar antwoord op mijn schriftelijke vraag nr. 762 van 17 mei 2023 stelde de Vlaamse 
minister van Omgeving bovendien expliciet dat het permanent monitoringnetwerk een 
noodzakelijk onderdeel van het Ventilusdossier vormt, alsook dat over de voortgang van 
de ontwikkeling van dat monitoringnetwerk een laatste keer aan de Vlaamse Regering 
gerapporteerd werd op 16 december 2022. De uitrol ervan zou gebeuren na afloop van het 
proefproject. 
Naar aanleiding van de beslissing van de Vlaamse Regering van 9 september 2022 werden 
op het moment van voormeld antwoord een aantal prototypes van de ontwikkelde sensoren 
gebouwd. In het proefproject zouden een aantal van die sensoren geplaatst worden bij al 
bestaande hoogspanningsverbindingen met als doel de ontwikkelde sensoren te testen en 
de technologie verder te verfijnen. De meetlocaties voor het proefproject waren op het 
moment van de vraagstelling nog niet exact bepaald.
Vandaag is er nog steeds geen duidelijkheid over het meetprotocol, en evenmin over hoe 
de resultaten ervan raadpleegbaar zullen zijn.
1. Werd de voortgang van de ontwikkeling van het monitoringnetwerk sinds 16 december 
2022 nog gerapporteerd aan de Vlaamse Regering? Zo ja, wanneer was dat en wat 
zijn de bevindingen? Zo niet, waarom niet?
2. Kan de minister een update geven over het proefproject? Wanneer zal het afgelopen 
zijn en wanneer kan een evaluatie volgen? Zijn de meetlocaties ervan ondertussen 
bepaald? Zo niet, waarom niet? Zo ja, waar bevinden die meetlocaties zich? 
3. Is er meer duidelijkheid over de publicatiefrequentie van de meetresultaten? Komt er 
met andere woorden zoals beloofd een realtime monitoringsysteem zodat de 
omwonenden dat online kunnen volgen (zie punt 3.4 en 3.6 van de maatregelen van 
de Vlaamse Regering in de beslissing van 31 maart 2023)?
4. Hoe ver staat de minister wat betreft het convenant met de netbeheerder met 
betrekking tot de maatregelen bij overschrijding van de 0,4 µT? Hoe bindend is dat 
convenant; welke rechtsgevolgen vloeien eruit voort voor respectievelijk de Vlaamse 
overheid, de netbeheerder, en belanghebbende natuurlijke en rechtspersonen? Wat 
zal er effectief gebeuren als blijkt dat die bewuste 0,5 µT overschreden wordt eens 
Ventilus er is of bij een bestaande lijn nu er een bindend afsprakenkader werd beloofd?
5. Wat is de stand van zaken in de uitrol van het monitoringsysteem? Wanneer zal het 
monitoringnetwerk effectief uitgerold worden?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 105 van 8 november 2023
van CARMEN RYHEUL
1. Op de Vlaamse Regering van 7 juli 2023 werd het bindend afsprakenkader van de 
Vlaamse overheid en het convenant tussen de netbeheerders en Vlaamse Regering 
over maatregelen bij hoogspanningsverbindingen goedgekeurd. Op diezelfde Vlaamse 
Regering werd ook het besluit over het oprichten van een monitoringsnetwerk voor 
het meten van de blootstelling aan magnetische velden van 
hoogspanningsverbindingen een eerste keer goedgekeurd. Beide documenten geven 
aan hoe het monitoringsnetwerk in de praktijk zal gebracht worden.  
2. In het proefproject wordt momenteel ingezet op lange termijn testen en optimaliseren 
van de hardware, software en data-overdracht van de sensoren. Die lange termijn 
testen worden uitgevoerd in de omgeving van een aantal bestaande 
hoogspanningsverbindingen zoals het traject Van Maerlandt–Horta (380 kV-
verbinding). Doel van de lange termijn testen is het wetenschappelijk valideren en 
waar nodig optimaliseren van het softwaresysteem en/of de sensoren. Volgens de 
planning kan een eerste rapportering van voorlopige resultaten van het proefproject 
na een periode van 6 maanden testen gebeuren. De geïntegreerde rapportering (zowel 
acute als chronische waarden) kan pas gebeuren wanneer het piloot 
monitoringsysteem met de testsensoren volledig wetenschappelijk gevalideerd is. 
Deze validatie gebeurt in nauwe samenwerking met IMEC. 
3. De real time publicatie van de meetresultaten maakt onderdeel uit van de testen die 
momenteel worden uitgevoerd binnen het proefproject.   
4. Het convenant met Elia werd reeds ondertekend en is publiek beschikbaar op de 
website van het Departement Omgeving. Doel van het convenant is om de langdurige 
blootstelling aan meer dan 0,4 µT zoveel als mogelijk te vermijden. Deze aanpak is 
vastgelegd in het afsprakenkader en is gebaseerd op het voorzorgsprincipe in lijn met 
de aanbevelingen van de klankbordgroep van gezondheidsexperten, opgericht in het 
kader van het GRUP Ventilus. Bij het niet-naleven van de bepalingen uit het convenant 
zijn er boeteclausules van toepassing.  
 
5. Het proefproject is momenteel lopende. De uitrol van het monitoringsnetwerk is 
gepland na afloop van het proefproject. In het voorjaar van 2024 verwachten we de 
eerste resultaten.
