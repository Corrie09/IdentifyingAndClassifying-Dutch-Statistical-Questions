title: Toegankelijkheid openbare ruimte - Ratelklikkers op kruispunten
thema: Gelijke kansen
Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022185
thema link: https://www.vlaamsparlement.be/parlementaire-documenten/schriftelijke-vragen/1784354
SCHRIFTELIJKE VRAAG
nr. 326
van MARINO KEULEN
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Toegankelijkheid openbare ruimte  -  Ratelklikkers op kruispunten
Toegankelijkheid van de openbare ruimte is belangrijk om zo iedereen te kunnen laten 
deelnemen aan het publieke leven. We spreken dan van een inclusief beleid.
Een van de manieren daartoe is het inrichten van kruispunten met ratelklikkers, maar 
daarin is niet standaard voorzien. Voor het kunnen plaatsen van ratelklikkers is in principe 
een officiële vraag van de gemeente noodzakelijk. Daarna moet die vraag geagendeerd 
worden op de Provinciale Commissie voor Verkeersveiligheid (PCV), die een advies moet 
geven over de aanvraag en het traject. 
In geval van een positief advies moet er nog een aanvraag gebeuren tot aanpassing van 
het V-plan, daarna de uitvoering van het aangepaste V-plan om dan te komen tot de 
effectieve installatie van de noppentegels door het lokaal bestuur. Als dat er ligt, worden 
de blindendrukknoppen geïnstalleerd en geactiveerd.
De bovenvermelde procedure zou eigenlijk de uitzondering moeten worden en de regel zou 
moeten zijn dat ratelklikkers behoren tot het standaard-‘pakket’ bij kruispunten.
1. Wat zijn de argumenten om ratelklikkers niet op te nemen als standaard bij het 
realiseren van nieuwe infrastructuur bij kruispunten en renovatie van bestaande 
infrastructuur?
2. Hoeveel kruispunten in Vlaanderen (opgesplitst per provincie) zijn in beheer van het 
Vlaamse Gewest?
3. Hoeveel van die kruispunten zijn voorzien van ratelklikkers?
4. Hoeveel kruispunten zullen in 2024 worden ge(her)ïnstalleerd (opgesplitst per 
provincie) en hoeveel ervan zullen ratelklikkers bevatten?
HLYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 326 van 1 december 2023
van MARINO KEULEN
1.Zie ook het antwoord op schriftelijke vraag nr. 157 van mevrouw Annick Lambrecht 
d.d. 24 oktober 2023 en het antwoord op uw schriftelijke vraag nr. 267 d.d. 24 
november 2023.
Naast het plaatsen van drukknoppen met auditieve ondersteuning, dienen ook de 
nodige podotactiele voorzieningen te worden aangebracht op een kruispunt. Dit alles 
betekent een belangrijke bijkomende investering. In het verleden werd er daarom voor 
gekozen om dergelijke systemen niet standaard te voorzien, maar om deze te plaatsen 
op aanvraag. 
Recent heeft het Agentschap Wegen en Verkeer (AWV) haar beleid omtrent het 
plaatsen van akoestische/auditieve signalisatie aangepast, waarbij dergelijke 
signalisatie op meer plaatsen proactief voorzien wordt. Zo worden bij nieuwe 
kruispunten of grondige herinrichtingen en op kruispunten waar ingrijpende 
aanpassingen aan de lichtenregeling gebeuren (bv. aanpassingen conform het 
Actieplan Verkeerslichten) standaard de nodige kabels voorzien voor eventuele 
akoestische/auditieve signalisatie. Op deze manier kan bij een latere aanvraag sneller 
en zonder ingrijpende aanpassingen overgegaan worden tot het plaatsen van 
akoestische/auditieve signalisatie. Op lichtengeregelde kruispunten die gelegen zijn in 
de bebouwde kom, worden de akoestische/auditieve signalisatie en de podotactiele 
aanpassingen in die gevallen meteen op alle takken van het betreffende kruispunt 
voorzien. 
2-3.Zie ook het antwoord op schriftelijke vraag nr. 157 van mevrouw Annick Lambrecht 
d.d. 24 oktober 2023.
Onderstaande tabel bevat het overzicht per provincie van de kruispunten in beheer 
van het AWV op datum van 9 oktober 2023, waarbij aangegeven is hoeveel 
kruispunten er wel en niet voorzien zijn van voorzieningen voor blinden en 
slechtzienden.
Provincie Totaal aantal 
kruispunten in 
beheer van AWVAantal 
kruispunten 
voorzien van 
voorzieningen 
voor blinden en 
slechtzienden
Antwerpen 514 36
Limburg 204 43
Oost-Vlaanderen 328 39
Vlaams-Brabant 342 16
West-Vlaanderen 332 50
4. Hier is momenteel nog geen zicht op. Bij elk van de kruispunten die vanaf 2024 zullen 
ge(her)installeerd worden, worden de voorzieningen voor blinden en slechtzienden 
toegepast conform het aangepast beleid (zie antwoord op vraag 1).
