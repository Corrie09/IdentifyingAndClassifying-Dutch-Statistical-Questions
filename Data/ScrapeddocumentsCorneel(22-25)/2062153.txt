title: Bestelling elektrische bussen door De Lijn - Invoering Europese douaneregistratie en extra importheffingen
thema: Mobiliteit en Verkeer
pdf link: https://docs.vlaamsparlement.be/pfile?id=2062153
thema link: https://www.vlaamsparlement.be/parlementaire-documenten/schriftelijke-vragen/1813608
SCHRIFTELIJKE VRAAG
nr. 780
van PETER VAN ROMPUY
datum: 18 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Bestelling elektrische bussen door De Lijn  -  Invoering Europese douaneregistratie en extra 
importheffingen
Er loopt vandaag een Europees onderzoek naar mogelijke staatsgesubsidieerde Chinese 
dumpingpraktijken en oneerlijke concurrentie. Het onderzoek zou tegen november 2024 
afgerond zijn. De Europese Commissie zou al in juli met een voorlopige conclusie komen. 
Op basis daarvan zou men extra invoerheffingen invoeren. Het huidige importtarief op 
Chinese auto's in Europa bedraagt 10 procent.
Daartoe kondigde de Europese Commissie op dinsdag 5 maart 2024 al een 
douaneregistratie aan van elk elektrisch voertuig dat vanaf nu vanuit China in Europa wordt 
geimporteerd. Zo is het mogelijk om met terugwerkende kracht extra invoertaksen op te 
leggen.
Aangezien De Lijn onlangs 92 elektrische bussen gunde aan het Chinese BYD als 
goedkoopste inschrijver, graag volgende vragen.
Zal de invoering van een douaneregistratie en een extra importtarief impact hebben op de 
prijs van de bestelde bussen van De Lijn? Hoe groot is het prijsverschil? Heeft dat impact 
op de gunning?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 780 van 18 maart 2024
van PETER VAN ROMPUY 
De EU heeft voor zover bekend nog geen beslissing genomen. Op dit moment is dus ook 
nog niet duidelijk of alleen volledige voertuigen belast zullen worden of ook onderdelen 
van voertuigen, en wat de eventuele tarifering zou zijn. Een wijziging op de 
douanerechten kan mogelijk een impact hebben op de prijs van de bestelde bussen. Het 
eventueel prijsverschil zal afhangen van de beslissing van de Europese Commissie. De 
gunningsbeslissing is een uitvoerbare administratieve rechtshandeling die niet zonder 
meer kan ingetrokken worden.
