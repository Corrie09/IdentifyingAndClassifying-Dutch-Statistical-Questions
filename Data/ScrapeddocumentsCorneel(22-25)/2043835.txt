title: Zwerfvuil en sluikstort - Hotspots West-Vlaanderen
thema: Natuur en Milieu
pdf link: https://docs.vlaamsparlement.be/pfile?id=2043835
thema link: https://www.vlaamsparlement.be/parlementaire-documenten/schriftelijke-vragen/1798209
SCHRIFTELIJKE VRAAG
nr. 270
van BRECHT WARNEZ
datum: 25 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zwerfvuil en sluikstort  -  Hotspots West-Vlaanderen
Initiatieven zoals ‘Mooimakers’ en ‘Vlaanderen Mooi’, die focussen op zwerfvuil en 
sluikstorten, bewijzen hun nut en moeten aangemoedigd worden. We zijn echter nog ver 
verwijderd van een propere omgeving zonder rondslingerend afval. De Vlaamse Regering 
heeft het doel gesteld om tegen 2022 twintig procent minder zwerfvuil te hebben.
Helaas kunnen we aan de hand van het beschikbare cijfermateriaal niet bepalen waar er 
zich in de provincie bepaalde zwerfvuil- en sluikstorthotspots bevinden. Evenmin valt uit 
de cijfers af te leiden waarom op bepaalde plaatsen meer afval gedumpt wordt. 
Gelieve de gegevens in een Excel-bestand weer te geven.
1. Hoeveel ton veeg- en zwerfvuil is door de gemeenten in 2022 met manueel vegen 
opgehaald? Graag de cijfers per gemeente.
2. Hoeveel ton gemeentevuil is er door de gemeenten in 2022 opgehaald? Graag de 
cijfers per gemeente.
3. In de vorige antwoorden haalde de minister aan dat Mooimakers en het Agentschap 
Wegen en Verkeer (AWV) enkele testprojecten organiseren om de impact ervan op 
zwerfvuil te bestuderen. 
a) Zijn er de laatste twee jaar gelijkaardige testprojecten uitgevoerd?
b) Welke resultaten hebben de recentere testprojecten eventueel opgeleverd 
(bijvoorbeeld het plaatsen van semi-ondergrondse vuilnisbakken, voorzien van de 
nodige signalisatie of de installatie van camerabewaking)?
c) Hoe apprecieert de minister de resultaten van de testprojecten?
d) Op welke manier ondersteunt de minister de testprojecten?
4. In antwoord op schriftelijke vraag nr. 1039 werd ook een testproject in samenwerking 
met De Lijn aangehaald over de bestrijding van peuken aan openbare 
vervoerstopplaatsen. 
a) Hebben er in 2023 gelijkaardige testprojecten plaatsgevonden?
b) Wat zijn de resultaten van het testproject?
c) Op welke manier ondersteunt de minister het testproject?
5. In antwoord op vraag nr. 1039 wordt melding gemaakt van de initiatieven van 
Mooimakers. 
a) Kan de minister aangeven welke gemeenten in 2023 een coachingstraject zijn 
aangegaan bij Mooimakers? Graag een overzicht per provincie.
b) Is er een correlatie tussen het volgen van het coachingtraject en het aantal ton 
veeg-, zwerf- en gemeentevuil dat door de gemeente wordt opgehaald?
c) Hoe ondersteunt de minister de coaching die Mooimakers aanbiedt?
6. Enkele West-Vlaamse gemeenten tekenden de afgelopen jaren in op een project 
zwerfvuil storten van Mooimakers. 
a) Hoe hebben die gemeenten de samenwerking met Mooimakers ervaren?
b) Zijn er andere West-Vlaamse gemeenten die ondertussen ook ingetekend hebben 
op het project zwerfvuil storten? Zo ja, welke?
c) Zijn er West-Vlaamse gemeenten die uit het project zijn gestapt? Zo ja, welke en 
waarom?
7. Bijkomende initiatieven in West-Vlaanderen
a) Welke initiatieven zullen bijkomend worden genomen om zwerfvuil en sluikstorten 
in West-Vlaanderen aan te pakken? 
b) Op welke manier zal de minister die initiatieven ondersteunen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 270 van 25 januari 2024
van BRECHT WARNEZ
1. Lokale besturen rapporteren de hoeveelheid afval ingezameld door manueel vegen als 
onderdeel van de afvalstofcategorie ‘afval afkomstig van publieke vuilnisbakjes, 
manueel veegvuil en het opruimen van sluikstorten’ (afvalcode GE_vuil) aan de 
Openbare Vlaamse Afvalstoffenmaatschappij (OVAM). Hieronder vindt u de totale 
gerapporteerde hoeveelheid voor de provincie West-Vlaanderen voor het jaar 2022 
terug. In bijlage 1 vindt u een overzicht per gemeente in West-Vlaanderen voor 2021. 
Het is niet mogelijk om het aandeel van manueel vegen t.o.v. het totaal te bepalen.
Afvalstof 2022
Afval afkomstig van publieke vuilnisbakjes, manueel 
veegvuil en het opruimen van sluikstorten (GE_vuil) in 
West-Vlaanderen (ton) 4710,04
2. De term ‘gemeentevuil’ werd vroeger gehanteerd voor het afval dat ingezameld wordt 
door de gemeente afkomstig van openbare ruimten, publieke vuilnisbakjes, veegvuil 
en sluikstorten. In de huidige planperiode wordt de term niet langer gebruikt omdat 
die tot verwarring leidde. Gemeenten rapporteren minstens het straat- en veegvuil 
afzonderlijk. Veegvuil moet immers verwerkt worden in een grondreinigingscentrum.
In de praktijk rapporteren gemeenten ‘machinaal veegvuil’ (GE_veeg) en ‘afval 
afkomstig van publieke vuilnisbakjes, manueel veegvuil en het opruimen van 
sluikstorten’ (GE_vuil) als 2 aparte hoeveelheden aan de OVAM. Deze nieuwe manier 
van rapporteren trad in voege in 2017.
‘Gemeentevuil’ kan dan het best ingevuld worden door GE_veeg en GE_vuil op te tellen. 
Hieronder vindt u het resultaat voor de provincie West-Vlaanderen voor het jaar 2021. 
In bijlage 1 vindt u een overzicht per gemeente in West-Vlaanderen voor 2021.
Afvalstof 2022
Machinaal veegvuil (GE_veeg) en afval afkomstig van 
publieke vuilnisbakjes, manueel veegvuil en het opruimen 
van sluikstorten (GE_vuil) in West-Vlaanderen (ton)6015,56
3. Er werden er geen nieuwe testprojecten opgezet in samenwerking met het Agentschap 
Wegen en Verkeer (AWV) de afgelopen twee jaar.
4. Er werden geen nieuwe testprojecten opgezet in samenwerking met De Lijn.
5. a)
Antwerpen IOK (Baarle-Hertog, Hulshout, Laakdal, Olen, 
Ravels, Retie, Vosselaar)
Antwerpen Sint-Katelijne-Waver
Limburg Herk-de-Stad
Limburg Bree
Oost-Vlaanderen Aalst
Oost-Vlaanderen Gent
Vlaams-Brabant Ecowerf (Keerbergen, Kortenaken)
Vlaams-Brabant Ecowerf (Boortmeerbeek, Herent, Rotselaar)
West-Vlaanderen Diksmuide
b) Om te onderzoeken of er een correlatie bestaat tussen het volgen van een 
coachingtraject en het tonnage veeg-, zwerf- en gemeentevuil, kijken we voor elke 
Vlaamse gemeente in de eerste plaats naar de evolutie van de som van de 
hoeveelheid machinaal veegvuil (afvalcode GE_veeg) en van de hoeveelheid afval 
afkomstig van publieke vuilnisbakjes, manueel veegvuil en het opruimen van 
sluikstorten afval (afvalcode GE_vuil) van 2016 t.e.m. 2022. Hieruit kunnen we niet 
eenduidig besluiten dat de verandering van de hoeveelheid veeg-, zwerf- en 
gemeentevuil van een gemeente afhankelijk is van het wel of niet afleggen van een 
coachingtraject. Er zijn uiteraard ook andere factoren die hierin meespelen. 
c) In 2023 konden lokale besturen van begin januari tot eind februari 2023 een 
aanvraag indienen voor een coachingtraject. Een tweede oproepronde liep van 1 
juni tot eind september 2023. Voor de coachingtrajecten die in 2023 opstartten, 
werd uiteindelijk een budget van 620.000 euro gereserveerd. Daarnaast resulteert 
de personeelsinzet van de coaches van Mooimakers in de nodige begeleiding en 
kennisoverdracht.
In 2024 worden 2 oproeprondes voorzien: van 15 januari t.e.m. 29 februari en van 
1 april t.e.m. 30 april. 
6. a) Uit een algemene evaluatie uitgevoerd in 2022 bij gemeenten uit heel Vlaanderen 
die de voorbije jaren een project zwerfvuil en sluikstort hebben uitgevoerd in 
samenwerking met Mooimakers, zijn volgende zaken naar boven gekomen:
•Het gaat om een positief en relevant aanbod van Mooimakers;
•De zwerfvuil- en sluikstortproblematiek wordt op een positieve manier onder de 
aandacht gebracht, met de nadruk op “kijk wat er aan kan worden gedaan”;
•Het leidt tot interessante en succesvolle acties en resultaten;
•Dit soort projecten kan een hefboom zijn om de lokale diensten op een lijn te 
krijgen of om de eigen dienst uit te bouwen;
•Het werkt motiverend voor de versterking van het lokale team;
•Weliswaar vraagt een project ook een investering van tijd en moeite bij het 
lokale bestuur;
•Het is positief dat Mooimakers het project aanstuurt en omkadert.
b) In 2023 startten zowel afvalintercommunale IMOG als gemeente Koksijde met de 
aanpak van hun afvalverzamelpunten. Daarnaast is Bredene van start gegaan met 
een vuilnisbakkenplan.
c) Er zijn geen projecten zwerfvuil en sluikstort stopgezet in West-Vlaanderen.
7. a) De ondersteuningsinitiatieven voor lokale besturen om zwerfvuil en sluikstort terug 
te dringen, worden op Vlaams niveau georganiseerd binnen de werking van 
Mooimakers. Er is geen specifiek aanbod voor West-Vlaanderen. Net zoals alle lokale 
besturen en afvalintercommunales in Vlaanderen kan er in West-Vlaanderen ook 
een beroep gedaan worden op het ondersteuningsaanbod. Mooimakers maakt haar 
aanbod bekend aan de lokale besturen en afvalintercommunales via haar 
nieuwsbrieven, website, e.d.
b) Ook lokale besturen in West-Vlaanderen kunnen beroep doen op het 
ondersteuningsaanbod van Mooimakers.
BIJLAGE
Zwerfvuil West-Vlaanderen
