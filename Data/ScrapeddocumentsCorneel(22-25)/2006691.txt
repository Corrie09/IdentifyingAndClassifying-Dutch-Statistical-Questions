title: Omgevingsvergunning - Adviesverlening bij vergunningsaanvragen
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2006691
thema link: https://www.vlaamsparlement.be/parlementaire-documenten/schriftelijke-vragen/1761476
SCHRIFTELIJKE VRAAG
nr. 1037
van BRUNO TOBBACK
datum: 6 september 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Omgevingsvergunning  -  Adviesverlening bij vergunningsaanvragen
In mijn schriftelijke vraag nr. 1133 van 6 september 2022 vroeg ik cijfers op over de 
adviesverlening door de afdeling Ruimte en de afdeling Milieu van het departement 
Omgeving in het kader van de omgevingsvergunningsprocedure, vanaf de 
inwerkingtreding van het Omgevingsvergunningsdecreet. Om inzicht te krijgen in de 
huidige stand van zaken, had ik graag een uitgebreid en geactualiseerd overzicht gekregen 
met de cijfers voor 2022 en 2023 (voor zover al beschikbaar).
1.Hoeveel aanvragen tot het bekomen van een omgevingsvergunning werden er jaarlijks 
ingediend sinds de inwerkingtreding van het Omgevingsvergunningsdecreet?
a) Graag een onderverdeling per jaar.
b) Graag een onderverdeling naargelang de vergunningverlenende overheid in eerste 
aanleg (gemeente, provincie, minister).
c) Graag een onderverdeling naargelang het voorwerp van de aanvraag 
(stedenbouwkundige handelingen, ingedeelde activiteiten,...).
2. Hoeveel administratieve beroepen tegen vergunningsbeslissingen werden er jaarlijks 
ingediend sinds de inwerkingtreding van het Omgevingsvergunningsdecreet?
a) Graag een onderverdeling per jaar.
b) Graag een onderverdeling naargelang de vergunningverlenende overheid in eerste 
aanleg.
c) Graag een onderverdeling naargelang het voorwerp van de aanvraag 
(stedenbouwkundige handelingen, ingedeelde activiteiten,...).
3. Graag een overzicht van het aantal adviesvragen die werden gesteld aan het 
departement Omgeving sinds de inwerkingtreding van het 
Omgevingsvergunningsdecreet. 
a) Graag een onderverdeling per jaar.
b) Graag een onderverdeling naargelang de vergunningverlenende overheid die de 
adviesvraag stelt en de aanleg (eerste aanleg dan wel administratief beroep).
c) Wat betreft de dossiers die behandeld worden op provinciaal niveau: graag een 
onderverdeling per provincie.
d) Graag een onderscheid naargelang de adviesverlenende instantie, nl. afdeling 
Ruimte respectievelijk afdeling Milieu.
4. In hoeveel van de bovenvermelde adviesaanvragen hebben de afdeling Ruimte 
respectievelijk de afdeling Milieu ook effectief een advies geformuleerd?
a) Graag een onderverdeling per jaar.
b) Graag een onderverdeling naargelang de vergunningverlenende overheid die de 
adviesvraag stelt en de aanleg (eerste aanleg dan wel administratief beroep).
c) Wat de dossiers betreft die behandeld worden op provinciaal niveau: graag een 
onderverdeling per provincie.
d) Graag een onderscheid naargelang de adviesverlenende instantie, nl. afdeling 
Ruimte resp. afdeling Milieu.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 1037 van 6 september 2023
van BRUNO TOBBACK
1-2.Bij dossiers die – in eerste aanleg (EA) of laatste aanleg (LA) – door het Vlaams Gewest 
dienen beslist te worden, is er een 100% adviseringsgraad vanuit het Departement 
Omgeving (milieu en stedenbouwkundig luik). We zien ook een stijging van het aantal 
beroepen (bij de Minister) tegen beslissingen van de deputatie. Zowel de Vlaamse 
dossiers als de beroepsdossiers betreffen veelal complexe dossiers die een grondige 
advisering en personeelsinzet vanuit het departement vereisen. 
Op vlak van advisering heeft het Departement Omgeving prioriteiten gesteld in de 
behandeling van aanvragen en advisering van lokale overheden. Uitgangspunten zijn 
daarbij enerzijds het subsidiariteitsprincipe in een interbestuurlijke context waarin alle 
bestuursniveaus – gemeentelijk, provinciaal en gewestelijk – over een 
beslissingsbevoegdheid beschikken en daarnaast een afweging op basis van de impact 
van de aangevraagde handelingen. 
De dossiers die aan het departement worden voorgelegd voor advies worden 
gescreend op een aantal criteria. Dit gebeurt op een uniforme manier over heel 
Vlaanderen met behulp van een adviseringskader. Samen met het Departement 
Omgeving wordt er een voorstel voorbereid om tot een aanpassing van dit 
adviseringskader te komen. Hierdoor worden er significant meer dossiers geadviseerd 
op een risicogebaseerde manier, afgestemd op de Vlaamse beleidsprioriteiten en met 
respect voor de subsidiariteit. Het werkvolume van deze significante toename aan 
behandelde dossiers noodzaakt een netto capaciteitsverhoging bij het departement, 
zowel op vlak van de vergunningverlening/advisering als versterking op GOVC. Dat 
heeft uiteraard een impact op de personeelsbehoefte. Op basis van een eerste 
inschatting moet de werking zo versterkt worden met een 10-tal personeelsleden. 
Daarom bereidt het Departement Omgeving op mijn vraag een aanpassing voor van 
het Personeelsplan zodat de nodige extra personeelsleden aangeworven kunnen 
worden.
3-4.Ik verwijs hiervoor naar de bijlage.  
Er wordt een onderscheid gemaakt tussen de adviesvragen van de dossiers in eerste 
aanleg (EA) en laatste aanleg (LA).
BIJLAGE
Adviesverlening vanuit Departement Omgeving bij dossiers in EA en LA
