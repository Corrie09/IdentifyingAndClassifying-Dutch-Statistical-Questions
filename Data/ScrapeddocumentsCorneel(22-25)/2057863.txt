title: Coronafonds 'NextGenerationEU' - Stand van zaken
thema: Begroting
Economie
Financiën
pdf link: https://docs.vlaamsparlement.be/pfile?id=2057863
thema link: https://www.vlaamsparlement.be/parlementaire-documenten/schriftelijke-vragen/1811594
SCHRIFTELIJKE VRAAG
nr. 227
van BART VAN HULLE
datum: 12 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Coronafonds 'NextGenerationEU'  -  Stand van zaken
Om de gevolgen van de coronacrisis op te vangen en de herlancering van de economie te 
stimuleren heeft de Europese Commissie in 2021 het herstelfonds NextGenerationEU 
opgestart. Het fonds is beschikbaar voor de lidstaten van de EU om hervormingen en 
investeringen door te voeren die hun economieën en samenlevingen duurzamer en 
veerkrachtiger maken en hen voor te bereiden op de groene en de digitale transitie, in 
overeenstemming met de prioriteiten van de EU.
Dat fonds bedraagt in totaal 806,9 miljard euro, waarvan 4,5 miljard euro naar België gaat. 
Daarvan gaat er 1,72 miljard euro naar de Vlaamse overheid.
1. Daarnaast blijkt uit een artikel van De Tijd van 13 oktober 2023 dat de Vlaamse 
overheid een bedrag van 165 miljoen euro uit het fonds heeft gekregen. 
Betreft dat een extra budget bovenop de eerder gereserveerde EU-middelen voor het 
relanceplan? Zo ja, waartoe zullen die middelen ingezet worden?
2. Hoeveel Europese relancemiddelen werden ondertussen ontvangen? In welke verdere 
betaalkalender vanuit Europa is voorzien?
3. De EU-middelen worden gebruikt voor de uitvoering van projecten uit het Vlaams 
relanceplan. 
Wat is de stand van zaken van de relanceprojecten die deel uitmaken van het plan 
voor herstel en veerkracht, dat in Europa werd ingediend? Graag een overzicht per 
project van:
a) de stand van zaken van de realisatie van vastleggingskrediet (VAK) en 
vereffeningskrediet (VEK) ten opzichte van de gereserveerde budgetten;
b) de al aangewende Europese financiering;
c) de Vlaamse prefinanciering (in afwachting van ontvangst Europese middelen).
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 227 van 12 maart 2024
van BART VAN HULLE
1. Op 30 juni 2022 heeft de Europese Commissie de definitieve berekening van de 
maximale financiële bijdrage die lidstaten zullen ontvangen uit de Faciliteit voor Herstel 
en Veerkracht (RRF) aangekondigd. België kan rekenen op 4.524.565.000 EUR aan 
Europese subsidies. Conform de tussen de entiteiten binnen België overeengekomen 
verdeelsleutel zal Vlaanderen 38,06% van de middelen ontvangen. 
EU-lidstaten waarvan het RRF-plan werd goedgekeurd, hebben recht op een 
voorfinanciering van maximaal 13 procent van het totaalbedrag. Voor België kwam dit 
neer op ongeveer 770 miljoen euro. Op basis van de verdeelsleutel heeft Vlaanderen 
zijn aandeel van 38,06% uit de prefinanciering ontvangen, wat neerkomt op 
293.098.213,78 EUR.
Onder de RRF-verordening (artikel 25 bis), zijn lidstaten verplicht gegevens online te 
publiceren (en elke zes maanden te actualiseren) van de honderd grootste 
eindontvangers van RRF-middelen. Deze maatregel heeft tot doel transparantie te 
creëren rond de besteding van de RRF-middelen. Eindontvangers zijn partijen, hetzij 
aanbestedende overheden, hetzij gesubsidieerden, die middelen uit het RRF 
ontvangen. De Belgische lijst van de honderd grootste eindontvangers kan gevonden 
worden op deze website: https://nextgenbelgium.be/nl/begunstigen. 
Het bedrag van 165 miljoen euro waarnaar verwezen wordt in de vraag is het bedrag 
dat de Vlaamse overheid als aanbestedende overheid tot dusver heeft uitgegeven. Het 
betreft dus geen extra middelen. De projecten waaraan deze middelen besteed zijn, 
kan u vinden op de hierboven vermelde website.
2. Zie hierboven wat betreft de tot op heden ontvangen relancemiddelen. 
Op 20 juli 2023 heeft België zijn herziene Plan voor Herstel en Veerkracht, inclusief 
REPowerEU-hoofdstuk, ingediend bij de Europese Commissie. Na een positieve 
evaluatie van de Commissie, keurde de Raad het plan goed op 8 december 2023. 
Momenteel wordt gewerkt aan nieuwe operationele regelingen (afspraken tussen de 
Europese Commissie en België), met daarin ook een nieuwe indicatieve betaalkalender.
3. De uitvoering van het Vlaams Relanceplan kan worden opgevolgd via de periodieke 
monitoringrapporten. De voortgang van het relanceplan werd in 2021 drie keer in kaart 
gebracht: in april, september en december. In 2022 waren er twee 
voortgangsmetingen: in juni en december. Ook de stand van realisatie van de RRF-
projecten kan daarin worden gevonden.
De recentste meting werd in december 2023 gehouden. In de covernota van de meting 
van december is een aparte analyse opgenomen over de 55 projecten die 
ge(co)financierd zouden worden met RRF-middelen. De covernota kan gevonden 
worden via deze link: https://publicaties.vlaanderen.be/view-file/64950.
