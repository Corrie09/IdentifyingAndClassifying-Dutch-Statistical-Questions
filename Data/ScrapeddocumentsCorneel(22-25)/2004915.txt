title: Hondsdolheid - Maatregelen
thema: Dierenwelzijn
pdf link: https://docs.vlaamsparlement.be/pfile?id=2004915
thema link: https://www.vlaamsparlement.be/parlementaire-documenten/schriftelijke-vragen/1769113
SCHRIFTELIJKE VRAAG
nr. 30
van TINNE ROMBOUTS
datum: 9 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hondsdolheid  -  Maatregelen
Rabiës of de beter bekende naam hondsdolheid is een infectieziekte die wordt veroorzaakt 
door een virus. Via een beet, krab of lik van een dier dat het virus heeft, kunnen ook 
mensen de ziekte krijgen, met de dood tot gevolg (RIVM, z.d.). [1] Naar aanleiding van de 
Werelddag tegen Hondsdolheid roept het Federaal Agentschap voor de Veiligheid van de 
Voedselketen (FAVV) iedereen op om reisvoorschriften in verband met de gezondheid van 
honden en katten op te volgen en de dieren te vaccineren (SVM, 28 september 2023) [2]. 
In Europa alleen al zijn er dit jaar nog 32 meldingen gemaakt van hondsdolheid, maar 
wereldwijd sterven er tienduizenden mensen per jaar aan het virus, voornamelijk in Azië 
en Afrika. 40% van de personen die het slachtoffer worden van hondsdolheid zijn kinderen 
jonger dan 15 jaar (Sciensano, z.d.) [3].
België is gelukkig sinds 2001 vrij van Rabiës, maar toch raadt het FAVV aan om alert te 
zijn voor de infectieziekte. Om te bewaken dat de regels in verband met hondsdolheid 
nageleefd worden en het binnenbrengen van dieren enkel onder strikte voorwaarden kan, 
werkt het FAVV samen met de douane en dierenartsen. De voorwaarden zijn:
Om met een huisdier te mogen reizen binnen Europa, moet het dier:
- geïdentificeerd kunnen worden via een microchip;
- over een Europees paspoort beschikken;
- gevaccineerd zijn tegen hondsdolheid (wat pas is toegestaan vanaf de leeftijd van 
12 weken).
Om te reizen met een huisdier buiten de Europese Unie, moet het dier:
- geïdentificeerd kunnen worden via een microchip; 
- in het bezit zijn van de nodige gezondheidsdocumenten (in functie van het land 
van herkomst);
- gevaccineerd zijn tegen hondsdolheid; 
- naargelang het land van oorsprong is een bloedtest vereist en moet een wachttijd van 
30 dagen (in functie van het land van herkomst) worden nageleefd. 
(Bron: Sciensano, z.d.). 
Bij het niet correct vaccineren van huisdieren, met name honden en katten, kan de toegang 
tot ons land het dier ontzegd worden. Wanneer er vermoed wordt dat een dier besmet is 
met hondsdolheid, moet het dier ingeslapen worden, want het risico voor de 
volksgezondheid is dan te groot (Sciensano, z.d.). 
In principe is vaccinatie tegen Rabiës verplicht in België en zouden alle huisdieren en zeker 
honden en katten gevaccineerd moeten zijn tegen de infectieziekte. Toch blijft de illegale 
import van honden uit besmette landen de grootste bedreiging voor onze bevolking 
(Sciensano, z.d.).
1. Welke campagnes zijn er al ten aanzien van de vaccinatie tegen Rabiës bij huisdieren?
2. Welke maatregelen heeft de minister al genomen om de illegale import van honden en 
katten uit besmette landen in te dijken?
3. Welke maatregelen heeft de minister al genomen om mensen bewust te maken dat 
import van niet gegarandeerd correct gevaccineerde dieren een groot risico vormt voor 
de gezondheid van mens en dier in België/Vlaanderen enerzijds en anderzijds mensen 
te wijzen op de zware gevolgen voor het geïmporteerde dier?
4. In 2020 werd katje Lee uit Peru geadopteerd. Voor vertrek had de kitten een verplichte 
vaccinatie tegen Rabiës gekregen, maar de quarantaineregels werden nadien niet 
gerespecteerd. De reactie van het FAVV daarop was dat ze beval het katje te 
euthanaseren. Deze reactie lokte veel verontwaardiging uit en er werden verschillende 
petities opgesteld. De minister greep op dat moment in en zorgde ervoor dat het katje 
na nieuwe vaccinatie en verplichte quarantaine in Peru alsnog bij zijn nieuwe baasje 
kon blijven. Hij stelde wel dat het illegaal importeren van dieren bestraft moet worden 
en dat er structurele oplossingen gevonden moeten worden en dat quarantaine-
inrichtingen daar het gevolg van zijn (Huyberechts & Torck, 2023) [4]. 
In verband met de stappen die gezet zijn na het incident met katje Lee heb ik enkele 
vragen:
a) Welke acties heeft de minister ondernomen na het incident met katje Lee? Graag 
een opdeling van concrete acties per jaar.
b) Heeft de minister specifiek ingezet op de uitbreiding van geschikte permanente 
quarantaine-inrichtingen in Vlaanderen?
Zo ja, hoeveel quarantaine-inrichtingen zijn er vandaag in Vlaanderen voor de 
opvang van dieren zoals bv. katje Lee, maar ook andere diersoorten? Graag 
vermelding van locaties en diersoort (opdeling al bestaand vóór case katje Lee en 
nieuwe inrichtingen).
Zo niet, waarom niet?
[1]RIVM. (z.d.). Hondsdolheid (Rabiës). Geraadpleegd op 2 oktober 2023, van 
https://www.rivm.nl/rabies#:~:text=2021%20%7C%2012%3A03-
,Hondsdolheid%2C%20ook%20wel%20rabi%C3%ABs%20genoemd%2C%20is%20een%
20dodelijke%20infectieziekte%20die,Infectie%20leidt%20tot%20zenuwverschijnselen
[2] SVM. (2023, 28 september). Europa telde dit jaar al 32 uitbraken van hondsdolheid: 
FAVV vraagt om huisdier bij reizen te vaccineren. De Morgen. Geraadpleegd op 2 oktober 
2023, van https://www.demorgen.be/snelnieuws/europa-telde-dit-jaar-al-32-uitbraken-
van-hondsdolheid-favv-vraagt-om-huisdier-bij-reizen-te-vaccineren~b2af1ed3/
[3] Sciensano. (z.d.). Werelddag tegen hondsdolheid. Geraadpleegd op 2 oktober 
2023, van https://www.sciensano.be/nl/pershoek/werelddag-tegen-hondsdolheid
[4] Huyberechts, P., & Torck, L. (2023, 27 september). Drie jaar na ophef rond ‘katje Lee’ 
volgt alsnog een rechtszaak. De Standaard. Geraadpleegd op 2 oktober 2023, van 
https://www.standaard.be/cnt/dmf20230926_97519643.
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 30 van 9 oktober 2023
van TINNE ROMBOUTS
Ik deel uw bekommernissen om het welzijn van dieren, de gevaren van rabiës voor mens 
en dier en ook ik wil het best mogelijke beleid hier tegenover. Mijn diensten hebben 
regelmatig overleg met het FAVV en rabiës kan hier aan bod komen. Wanneer mogelijk 
dringen we aan op de juiste maatregelen. Finaal blijf ik wel gebonden door de 
bevoegdheidsverdeling in dit land en Dierengezondheid én de invoer van dieren vallen 
onder de bevoegdheid van de federale minister van Middenstand, Zelfstandigen, KMO’s, 
Landbouw en Maatschappelijke Integratie David Clarinval.
