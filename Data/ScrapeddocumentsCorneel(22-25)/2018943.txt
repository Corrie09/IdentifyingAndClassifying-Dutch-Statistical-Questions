title: Nieuw verzameldecreet - Stand van zaken
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2018943
thema link: https://www.vlaamsparlement.be/parlementaire-documenten/schriftelijke-vragen/1782099
SCHRIFTELIJKE VRAAG
nr. 157 
van BRECHT WARNEZ
datum: 24 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Nieuw verzameldecreet  -  Stand van zaken
Op 18 november 2022 hechtte de Vlaamse Regering haar principiële goedkeuring aan een 
nieuw verzameldecreet dat voorziet in het wijzigen van verschillende decreten inzake 
omgeving, leefmilieu, natuur en ruimtelijke ordening. Daarna werd het decreet voor advies 
op dertig dagen aan de Strategische Adviesraad Ruimtelijke Ordening (SARO), de Milieu- 
en Natuurraad van Vlaanderen (Minaraad), de Sociaal-Economische Raad van Vlaanderen 
(SERV) en de Vlaamse Toezichtscommissie (VTC) bezorgd:
De VTC heeft advies uitgebracht op 13 december en de SARO op 21 december 2022. De 
Minaraad en de SERV hebben een gezamenlijk advies uitgebracht op 22 december 
respectievelijk 23 december 2022.
Dat verzameldecreet heeft primair tot doel onduidelijkheden weg te nemen en enkele 
verouderde bepalingen te schrappen. Toch zijn er enkele decreetwijzigingen die 
aanzienlijke gevolgen hebben voor de lokale vergunnings- en planningspraktijk. Te denken 
valt aan:
het beperken van gemeentelijke bevoegdheid om vergunnings- of meldingsplichten in 
te voeren;
de verplichting om afwijkingen te motiveren;
een ernstige inperking van de afwerkingsregel;
het mogelijk maken van zonevreemde functiewijzigingen;
de vereiste planologische compensatie bij ruimtelijke uitvoeringsplannan (RUP’s).
Vanuit de sector wordt gewacht op duidelijkheid. Daarom de volgende vragen:
1. Heeft de minister zicht op enige timing van het decreet?
2. Kan de minister inzicht geven in de reden waarom het decreet vertraging heeft 
opgelopen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 157 van 24 november 2023
van BRECHT WARNEZ
De adviezen van de strategische adviesraden, Vlaamse Toezichtscommissie (VTC) en 
Gegevensbeschermingsautoriteit (GBA) zijn ondertussen ontvangen en verwerkt. Er werd 
ook uitvoerig overleg gepleegd met de Vereniging van Vlaamse Steden en Gemeenten 
(VVSG) omtrent de voorgestelde aanpassingen aan het voorontwerp met betrekking tot de 
lokale vergunningsplichten. 
De volgende stap is een tweede principiële goedkeuring door de Vlaamse Regering. Dit 
voorontwerp wordt daarna voor advies voorgelegd aan de Raad van State, die een termijn 
heeft van 30 dagen. Daarna kan de definitieve goedkeuring volgen en kan het decreet 
ingediend worden in het Vlaams Parlement voor de verdere parlementaire behandeling, 
bekrachtiging door de Vlaamse Regering en publicatie in het Belgisch Staatsblad.
We willen vooral een goed en robuust decreet en daarom nemen we ook de tijd om dit met 
de nodige zorg af te werken.
