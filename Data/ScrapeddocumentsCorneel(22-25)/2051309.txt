title: Landcommanderij Alden Biesen - Werking
thema: Cultuur
pdf link: https://docs.vlaamsparlement.be/pfile?id=2051309
thema link: https://www.vlaamsparlement.be/parlementaire-documenten/schriftelijke-vragen/1808657
SCHRIFTELIJKE VRAAG
nr. 156
van FILIP BRUSSELMANS
datum: 29 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Landcommanderij Alden Biesen  -  Werking
De Landcommanderij Alden Biesen in Bilzen - ooit gebouwd door de Duitse Ridderorde - is 
een internationaal gerenommeerd cultuur- en congrescentrum van de Vlaamse overheid. 
Deze historische erfgoedsite heeft, naast een flink aanbod als congres- en 
vergadercentrum, een uitgebreide culturele programmatie met de nadruk op muziek en 
vertelkunst. 
1. Kan de minister meedelen hoe vaak de Landcommanderij onderdak bood aan 
congressen en vergaderingen sinds 31 december 2021? Welke inkomsten werden zo 
gegenereerd en over welke bezoekersaantallen gaat het? Graag een overzicht, 
opgesplitst per jaar tot en met 31 december 2023.
2. Welke werkingsmiddelen werden vanaf 31 december 2021 hetzij rechtstreeks, hetzij 
onrechtstreeks door de Vlaamse overheid aan de Landcommanderij verstrekt? Graag 
een overzicht per jaar tot en met 31 december 2023. 
3. Hoe vaak heeft de Landcommanderij van 31 december 2021 tot 31 december 2023 
aan eigen projectprogrammatie gedaan? Welke inkomsten werden zo gegenereerd en 
hoeveel bezoekers wist dat te bekoren?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 156 van 29 februari 2024
van FILIP BRUSSELMANS
1. Jaarlijks trekt de Landcommanderij Alden Biesen meer dan 200.000 bezoekers aan 
die genieten van het culturele aanbod, toeristische activiteiten, het erfgoedkader of 
de natuur. Daarnaast vinden er honderden vergaderingen, congressen, seminaries en 
workshops plaats. Verder gaan er tal van grotere buitenmanifestaties door die 
eveneens onder deze noemer vallen. 
Van de 835 activiteiten die het team van Alden Biesen in 2022 verwelkomde, vielen er 
411 in dit segment met 66.000 deelnemers en 565.000 euro aan gerelateerde 
inkomsten. 
In 2023 steeg het totaal aantal activiteiten naar 901, waarvan 409 activiteiten in dit 
segment met 45.000 deelnemers en 490.000 euro aan gerelateerde inkomsten. De 
lichte daling is toe te schijven aan enkele last-minute annulaties.  
 
2. Alden Biesen ontvangt als DAB binnen het departement Cultuur, Jeugd en Media een 
jaarlijkse toelage voor personeels- en werkingsmiddelen waarmee een groot deel van 
de personeelskosten gedekt worden. Daarnaast moet de Landcommanderij eigen 
inkomsten genereren om de totale werkingskosten en een deel van de personeelskost 
te dekken. 
In 2022 bedroeg de ontvangen toelage 2.503.000 euro. In 2023 2.488.000 euro. Er 
werd in 2023  een éénmalige energietoelage van 257.000 euro ter beschikking 
gesteld om de fors gestegen energiekosten te compenseren.
3. Alden Biesen biedt plaats aan een ruim aanbod aan culturele activiteiten, gaande van 
concerten, rondleidingen en expo’s tot storytellingvoorstellingen, colloquia en opera’s. 
In 2022 vonden er in de Landcommanderij Alden Biesen 176 culturele activiteiten 
plaats. Hiernaast werden er 11 producties gerealiseerd met een totaal van 237 
voorstellingen. Dit bracht 40.000 bezoekers naar Alden Biesen, en genereerde 
320.000 euro aan inkomsten. In 2023 gingen er 241 culturele activiteiten door naast 
13 producties met een totaal van 238 voorstellingen. Het aantal deelnemers steeg 
naar 45.000, met een totaal van 412.000 euro aan inkomsten. 
Als kanttekening bij de bovenvermelde cijfers vermeld ik dat vele activiteiten die op 
de Landcommanderij plaatsvinden van receptieve aard zijn. Deze externe activiteiten 
genereren dus op hun beurt eigen inkomsten door bijvoorbeeld ticketverkoop of door 
het vragen van een deelnemersbijdrage. Deze inkomsten zijn voor de organisator. De 
economische impact en meerwaarde van deze activiteiten moet als dusdanig veel 
ruimer worden gezien, aangezien deze externe inkomsten/uitgaven niet in de cijfers 
van de Landcommanderij worden opgenomen.
