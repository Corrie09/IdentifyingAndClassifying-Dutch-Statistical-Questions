title: Commissie Erkenning en Bemiddeling voor misbruik en geweld uit het verleden - Dossierbeheer
thema: Justitie en Handhaving
pdf link: https://docs.vlaamsparlement.be/pfile?id=2058732
thema link: https://www.vlaamsparlement.be/parlementaire-documenten/schriftelijke-vragen/1806742
SCHRIFTELIJKE VRAAG
nr. 385
van KATRIEN SCHRYVERS
datum: 27 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Commissie Erkenning en Bemiddeling voor misbruik en geweld uit het verleden  -  
Dossierbeheer
Sinds 2022 is de Commissie Erkenning en Bemiddeling voor misbruik en geweld uit het 
verleden ingebed in het nieuwe Agentschap Justitie en Handhaving. In 2022 leidde een 
campagne tot vele honderden meldingen, die uiteindelijk resulteerden in 69 aangemelde 
dossiers.
In antwoord op mijn schriftelijke vraag nr. 843 van 12 juni 2023 stelde de minister te 
bekijken om een nieuw dossiersysteem te ontwikkelen zodat alles makkelijk geregistreerd 
kan worden. In het najaar van 2023 werd alvast een tijdelijk registratiesysteem opgezet, 
zo vernam ik in antwoord op mijn schriftelijke vraag nr. 31 van 9 oktober 2023. Er zou ook 
werk worden gemaakt van een retroactieve analyse van alle dossiers die tot nu toe 
behandeld zijn geweest. Zaken die daarbij bekeken zouden worden: wijze van aanmelding, 
geslacht en leeftijd van de aanmelder en vermeende pleger zowel op het moment van de 
feiten als op het moment van aanmelding, het soort geweld, de sector waar het geweld 
plaatsvond, het aantal gesprekken die hebben plaatsgevonden in het kader van erkenning 
en/of bemiddeling, enzovoort.
Naar aanleiding van de toevloed aan meldingen werd ingezet op extra capaciteit van de 
commissie. In oktober 2023 telde de commissie zeventien leden, van wie twee 
ontslagnemend. Er waren ook twee benoemingsdossiers lopende, zo vernam ik in antwoord 
op mijn schriftelijke vraag nr. 31 van 9 oktober 2023. Twee halftijds betaalde werknemers 
van het Agentschap Justitie en Handhaving ondersteunen de commissie. De minister stelde 
dat zij vindt dat er nood is aan professionalisering van de werking. 
1. Hoeveel meldingen gebeurden er in heel 2023 bij de Commissie Erkenning en 
Bemiddeling voor historisch misbruik en geweld uit het verleden? 
2. Tot hoeveel aangemelde dossiers leidden die aanmeldingen in 2023? 
3. Hoeveel dossiers werden in 2023 werkelijk opgestart? 
4. Hoeveel dossiers werden in 2023 afgesloten?
5. Wat is de stand van zaken met betrekking tot de ontwikkeling van een duurzaam 
registratie- en dossierbeheersysteem? Werden daartoe al de noden en behoeften van 
de commissieleden zelf in kaart gebracht? 
6. Wat is de stand van zaken met betrekking tot de retroactieve analyse van de 
behandelde dossiers? Wanneer zouden die analyses afgerond moeten zijn? Welke 
conclusies kunnen daar eventueel al uit getrokken worden? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 385 van 27 februari 2024
van KATRIEN SCHRYVERS
1-2.In 2023 kwamen in totaal 114 aanmeldingen binnen bij het secretariaat van de 
commissie. Deze 114 aanmeldingen hebben na vraagverheldering geleid tot 64 
ontvankelijke dossiers die effectief binnen de bevoegdheid en de opdracht van de 
commissie vallen.
3-4.Alle 64 ontvankelijke dossiers met aanmelddatum in 2023 werden door het 
secretariaat opgevolgd op vlak van vraagverheldering, informatie, consult aan 
professionals en/of verwijzing. De dossiers werden vervolgens voorgelegd aan de 
commissieleden i.f.v. de opstart van een erkennings- en/of bemiddelingstraject. 
Van de 64 ontvankelijke dossiers in 2023 zijn op dit moment nog in 17 dossiers 
gesprekken lopende met commissieleden. 20 dossiers konden succesvol afgerond 
worden. Nog eens 17 dossiers werden stopgezet door de aanmelder zelf, bv. omdat 
hij/zij eerst wil inzetten op traumaverwerking of op een juridisch traject alvorens toe 
te werken naar erkenning of bemiddeling door de commissie. In 10 dossiers staat 
een eerste gesprek met commissieleden gepland. 
Er werden 6 bijkomende commissieleden aangetrokken. 5 daarvan starten op 1 mei, 
een laatste start in oktober.
5. Begin 2024 werd een conceptnota uitgeschreven die de minimale vereisten bepaalt 
voor een duurzaam registratie- en dossierbeheersysteem voor de commissie. Hierin 
wordt onderscheid gemaakt tussen 3 verschillende doelstellingen: (1) registratie van 
persoonsgegevens, (2) dossieropvolging, en (3) rapportering. Voor elk van deze 
luiken werden de basisprincipes op vlak van gegevensbescherming en inhoud in 
kaart gebracht. Er werd hierbij rekening gehouden met de noden en behoeften van 
de commissieleden. Op basis van deze nota wordt momenteel een SharePoint-
omgeving uitgewerkt. Een projectgroep bestaande uit vertegenwoordiging van zowel 
interne stakeholders als commissieleden klaart de juridische, inhoudelijke en 
technische aspecten van het registratiesysteem verder uit. Deze projectgroep zal de 
bouw van het systeem de komende maanden mee opvolgen, ondersteuning bieden 
bij de implementatie, instaan voor opleiding van gebruikers en bijsturen waar nodig.
Intussen wordt er ook aan een businesscase gewerkt om een volledig op maat 
gemaakt dossierbeheersysteem uit te bouwen. De getrokken lessen vanuit de 
SharePoint-omgeving worden hierin meegenomen. 
6. Parallel aan de voorbereidingen voor de bouw van het registratie- en 
dossierbeheersysteem bracht het secretariaat van de commissie de voorbije weken 
alle nog beschikbare gegevens van oude en lopende dossiers samen. 
Een belangrijke kanttekening hierbij is evenwel dat er enkel gebruik kan gemaakt 
worden van gegevens die geregistreerd en verwerkt werden door het secretariaat 
van de commissie. Omwille van privacy-redenen hebben de commissieleden tot nu 
toe de keuze gemaakt om zelf geen inhoudelijke verslagen op te maken van hun 
gesprekken met cliÃ«nten. Op deze inhoudelijke informatie kan bijgevolg geen analyse 
worden gemaakt.
