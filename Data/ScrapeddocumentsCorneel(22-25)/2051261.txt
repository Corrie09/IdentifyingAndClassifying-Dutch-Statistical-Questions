title: Lozerheide Lozen (Bocholt) - Recht op voorkoop en nulbemesting
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2051261
thema link: https://www.vlaamsparlement.be/parlementaire-documenten/schriftelijke-vragen/1808176
SCHRIFTELIJKE VRAAG
nr. 394
van JOHAN DANEN
datum: 29 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Lozerheide Lozen (Bocholt)  -  Recht op voorkoop en nulbemesting
In de jaren 80 van de vorige eeuw verwierf het toenmalige Waters en Bossen het in onbruik 
geraakte vloeiweidencomplex in Lozen (Bocholt). Intussen is het gebied onder de 
benaming Lozerheide een van de minder bekende parels in het patrimonium van het 
Agentschap voor Natuur en Bos (ANB).
Lozerheide is met de omringende gronden volledig gelegen in de gewestplanbestemming 
natuur, en valt ook onder de SBZ-V (Vogelrichtlijngebied) van het Natura 2000-netwerk. 
De omliggende gronden, ruwweg begrensd door het kanaal Bocholt-Herentals in het 
westen en de verbindingsweg N76 tussen Lozen en Hamont in het oosten, vallen om die 
reden onder het recht van voorkoop natuur.
Naar verluidt zijn onder de vorige legislatuur (2014-2019) belendende percelen in 
zonevreemd landbouwgebruik te koop gesteld, en uiteindelijk verkocht aan een particuliere 
koper. Het gaat concreet om percelen gelegen tussen de oostrand van het ANB-domein 
Lozerheide en de N76.
Na de verkoop is het landgebruik van die percelen niet gewijzigd (grasland dan wel maïs). 
Wat wel fundamenteel wijzigde, was het gebruikscomfort van de zachte recreant 
(wandelaars, fietsers). Een functionele onverharde landbouwweg die de recreatieve 
verbinding maakt tussen Lozerheide en de N76 werd onmiddellijk aan beide zijden 
afgesloten, aan de zijde van Lozerheide zelfs met een prikkeldraadafsluiting.
1. Zijn tussen 2014 en 2019 effectief percelen binnen de logische uitbreidingsperimeter 
van Lozerheide aangeboden aan het recht van voorkoop-loket? Zo ja, wat zijn de 
kadastrale omschrijving en oppervlakte van die percelen, en tegen welke gemiddelde 
prijs per hectare werden ze aangeboden? Zo ja, waarom heeft het ANB geen 
gebruikgemaakt van het recht van voorkoop, hoewel de betreffende percelen zich bij 
uitstek lenen en leenden voor bosuitbreiding dan wel boscompensatie?
 
2. Is na de eigendomsoverdracht van percelen in zonevreemd landbouwgebruik 
(bestemming natuur) de nulbemesting van toepassing? Zo ja, hoe verhoudt zich de 
nulbemesting tot de voortzetting van het intensieve, zonevreemde landbouwgebruik?
3. Volgens de Geopunt-laag ‘Percelen van Vlaamse en Lokale overheden’ is de afgesloten 
overharde weg aansluitend op Lozerheide over een lengte van circa 400 meter 
eigendom van het ANB (perceel kadastraal gekend als 72003D0025/00A000). De 
resterende wegzate tot de N76 is blijkbaar private eigendom, met een poortafsluiting 
ter hoogte van de N76.
a) Is de prikkeldraadafsluiting ter hoogte van de grens met Lozerheide, op een publiek 
wegperceel omringd door private eigendommen, aangebracht door het ANB zelf en 
zo ja, waarom?
b) Heeft het ANB initiatieven (informeel, juridisch) genomen naar de eigenaar van het 
oostelijke wegdeel om die onverharde verbinding tussen Kaulille en Hamont 
opnieuw open te stellen, op zijn minst voor wandelaars en dienstvoertuigen? Zo 
ja, welke en met welk gevolg? Zo niet, waarom niet?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 394 van 29 februari 2024
van JOHAN DANEN
1. Tussen 2014 en 2019 zijn drie dossiers recht van voorkoop natuur aangeboden via het 
e-voorkooploket met percelen gelegen in de directe omgeving van de Lozerheide. Als 
directe omgeving van de Lozerheide is de zone genomen rondom de Lozerheide die 
binnen de perimeter van het SBZ-gebied Hamonterheide, Hageven, Buitenheide, 
Stamprooierbroek en Mariahof valt en die wordt begrensd door het kanaal Bocholt-
Herentals in het westen en de N76 tussen Lozen en Hamont in het oosten.
De gemiddelde prijs bij de drie dossiers bedroeg 25.824,07 euro per ha. Aangezien het 
een transactie tussen private personen betreft, zijn de detailgegevens en het 
aankoopbedrag als persoonsgegeven beschermd onder de Algemene Verordening 
Gegevensbescherming (AVG of GDPR) en kunnen ze niet zonder voorafgaande 
toestemming worden meegedeeld. Bijlage 1 bevat per dossier de kadastrale 
omschrijving en oppervlakte van de betrokken percelen. 
Bij geen enkel van de drie dossiers is het recht van voorkoop uitgeoefend. De kleinere 
dossiers pasten niet in de toenmalige aankoopprioriteiten omwille van hun ligging t.o.v. 
percelen in natuurbeheer en voor het grote dossier was het voorziene jaarbudget voor 
recht van voorkoop limiterend.
2. Het eigendomsstatuut op zich speelt geen rol in de regeling van de nulbemesting. Het 
is de gebruiker die bepalend is. Zolang het perceel beteeld/gebruikt wordt door dezelfde 
landbouwer (gebruiker) blijft de ontheffing behouden. De ontheffing gaat pas verloren 
als er een overdracht is naar een andere gebruiker.
Percelen met nulbemesting kunnen niet meer intensief uitgebaat worden. De 
betreffende percelen liggen niet in SBZ-habitatrichtlijngebied en zijn zodoende niet 
gevat door het Stikstofdecreet waar de nulbemesting versneld ingevoerd wordt.
In onderstaand overzicht is weergegeven of op de percelen nulbemesting of ontheffing 
van toepassing is, toestand op 31 december 2023.
3. a) De prikkeldraadafsluiting ter hoogte van de grens met Lozerheide en de erfpachter 
(zie punt b) is geplaatst door de erfpachter. Op 7 februari 2024 is door het 
Agentschap voor Natuur en Bos (ANB) de opdracht gegeven om de prikkeldraad te 
verwijderen. Op 14 maart 2024 is er een opvolgingsoverleg om de toegankelijkheid 
van de weg voor het ANB te bespreken met de erfpachter.
b) De erfpachtovereenkomst van 30/07/2018 tussen het ANB en de erfpachter 
verleent een recht van erfpacht op het ANB-perceel dat kadastraal gekend is als 
Bocholt, 1ste Afdeling, Sectie D nr. 25a met als doel het verschaffen van de 
toegankelijkheid tot aanliggende eigendommen van de erfpachter. Het ANB heeft 
te allen tijde toegang tot het in erfpacht gegeven goed en de toegang wordt beperkt 
tot het strikt noodzakelijke in het kader van de wettelijke opdracht van de 
erfverpachter.
De toegankelijkheidsregeling van Lozerheide voorziet geen toegang tot het 
natuurdomein Lozerheide via het oostelijke wegdeel. We wensen de bezoekers 
maximaal via de parking met onthaalborden aan de Fabriekstraat z/n in Bocholt te 
ontvangen, van waaruit de diverse wandelingen kunnen worden gestart. Zo wordt 
er ook meer rust en minder verstoring gegarandeerd in diverse deelgebieden van 
het natuurdomein. Bovendien is het extreem gevaarlijk en onaantrekkelijk voor 
zachte weggebruikers om vanaf de gewestweg en via het oostelijke wegdeel het 
domein Lozerheide te benaderen.
BIJLAGE
Kadastrale omschrijving en oppervlakte van de betrokken percelen Lozerheide

