title: Convenant Enterische Emissies Rundveeteelt (CEER) - Uitvoering
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2063927
thema link: https://www.vlaamsparlement.be/parlementaire-documenten/schriftelijke-vragen/1822036
SCHRIFTELIJKE VRAAG
nr. 523
van MAXIM VEYS
datum: 19 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Convenant Enterische Emissies Rundveeteelt (CEER)  -  Uitvoering
Op 29 maart 2019 sloot de Vlaamse Regering het Convenant Enterische Emissies 
Rundveeteelt met de landbouwsector voor de periode 2019-2030. Met het CEER 
engageerden 16 organisaties uit de landbouw-, zuivel- en vleessector zich om specifiek de 
enterische methaanemissie tegen 2030 met 19% ten opzichte van 2005 te verminderen. 
In het kader van de CEER is in een jaarlijkse rapportering voorzien.
Het jaarverslag van het CEER voor het werkjaar 2022 stelt het volgende:
“De totale rundveestapel nam af met -4,5% voor 2007-2021. De enterische emissies van 
de totale rundveestapel namen in de periode 2007-2021 toe met +8,5%.”
De enterische emissies nemen dus toe in plaats van te verminderen.
Bovendien bepaalt het Vlaams Energie- en Klimaatplan (VEKP) het volgende over het 
CEER:
“Het Convenant Enterische Emissies Rundvee is een belangrijke beleidsmaatregel om 
enterische emissies te reduceren. Dit convenant dient te worden bijgestuurd om rekening 
te houden met de aangescherpte reductiedoelstelling voor de sector landbouw in dit VEKP. 
Ook in het kader van de ondertekening van de Global Methane Pledge is een actualisatie 
van het convenant aangewezen. In de context van deze Pledge heeft Vlaanderen zich 
immers geëngageerd bij te dragen aan een gezamenlijke inspanning om de 
methaanemissies met minstens 30% te reduceren in 2030. Daarom zal de evaluatie van 
het convenant in 2024 gestart worden. Bijkomende maatregelen zullen worden genomen 
als in 2025 de doelstellingen niet op schema zitten.” 
Daaruit kan worden afgeleid dat het CEER niet in lijn is met het VEKP en aangescherpt 
moet worden.
1. Hoe zal de minister de enterische emissies van de rundveestapel doen dalen? Welke 
maatregelen heeft ze al genomen en welke maatregelen zullen nog worden genomen?
2. Hoe worden die maatregelen geïmplementeerd en opgevolgd? 
3. Welke initiatieven worden genomen om het convenant nog verder aan te scherpen? 
Wat zijn de initiatieven die daarrond al genomen zijn en nog gepland zijn? Wat zijn de 
ambities?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 523 van 19 april 2024
van MAXIM VEYS
Voor een antwoord op uw schriftelijke vraag verwijs ik u naar mijn collega-minister Jo 
Brouns, bevoegd Vlaams minister van Economie, Innovatie, Werk, Sociale economie en 
Landbouw.
