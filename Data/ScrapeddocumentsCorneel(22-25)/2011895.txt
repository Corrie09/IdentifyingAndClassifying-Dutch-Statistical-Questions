title: Terugbetaling individuele hulpmiddelen - Niet-indexering
thema: Welzijn en Gezin
pdf link: https://docs.vlaamsparlement.be/pfile?id=2011895
thema link: https://www.vlaamsparlement.be/parlementaire-documenten/schriftelijke-vragen/1774265
SCHRIFTELIJKE VRAAG
nr. 66
van ANN DE MARTELAER
datum: 23 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Terugbetaling individuele hulpmiddelen  -  Niet-indexering
We lezen in INF/23/01 dat de tegemoetkomingen voor individuele materiële bijstand (IMB) 
en het opmaken van verslagen op basis van het programmadecreet van de Vlaamse 
overheid met betrekking tot de begroting van 2020, er ook in 2023 geen indexering 
plaatsvindt van de vergoedingen waarin voorzien wordt voor het aanleveren van de diverse 
verslagen (modules A, B, C en D en een expertverslag IMB) aan het agentschap en van de 
tegemoetkomingen voor individuele materiële bijstand waarin voorzien wordt in het besluit 
van de Vlaamse Regering (BVR) van 13 juli 2001. 
Uit andere bronnen vernemen we dat er al 10 jaar geen indexering van de terugbetaling 
van individuele hulpmiddelen meer is en daardoor het aandeel van de aanvrager steeds 
groter wordt.
1. Sinds welk jaartal worden de tegemoetkomingen IMB niet meer geïndexeerd? Wanneer 
werd dat beslist, door wie en om welke reden?
2. Hoeveel werd daar jaarlijks door bespaard, zowel door het Vlaams Agentschap voor 
Personen met een Handicap (VAPH) als door de Vlaamse Sociale Bescherming (VSB)?
3. Wat was het doel van de besparingen en waar worden de bespaarde middelen nu voor 
ingezet?
4. Gaat in 2024 deze besparing verdergezet worden? Op basis van welke beslissing?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 66 van 23 oktober 2023
van ANN DE MARTELAER
1. De beperking van de verrekening van de index op subsidies tot enkel de 
looncomponent ervan, is opgenomen in artikel 39 van het programmadecreet bij de 
begroting 2020.
Het gevolg is dat er geen indexering werd toegepast op de forfaitaire 
tegemoetkomingen voor hulpmiddelen van 2020 tot en met 2024. 
Ook in jaren voorafgaand aan 2020 werden reeds gelijkaardige bepalingen opgenomen 
in eerdere programmadecreten, zij het dan telkens voor één jaar. Het is een beslissing 
van het Vlaams Parlement, genomen in het kader van de begrotingsopmaak voor 
verschillende jaren.
Concreet werden op de bedragen in de refertelijst geen indexering meer toegepast 
sinds 2015. 
Dat er geen forfaitaire indexering is gebeurd, wil evenwel niet zeggen dat er sindsdien 
helemaal geen aanpassingen meer gebeurd zijn aan de bedragen van de refertelijst. 
De rubrieken in de refertelijst worden regelmatig vergeleken met en aangepast aan 
het marktaanbod, voor zover het mogelijk is binnen de gereserveerde kredieten voor 
hulpmiddelen. Dat heeft in een aantal gevallen voor gevolg dat bestaande rubrieken 
aangepast worden of vervangen worden door nieuwe, los van een mathematische 
indexering.
2. Het is onmogelijk om het uitgespaarde bedrag hiervan te bepalen, mede gelet op de 
aanpassingen die gebeurd zijn, buiten de indexwerking om. Tevens wordt door de 
client niet steeds het maximumbedrag van de refertelijst besteed, zodat een 
indexering van het refertebedrag in die gevallen geen invloed zou hebben op de 
bestede middelen.
3. Het doel van de maatregel is om de globale uitgaven van de Vlaamse overheid te 
verminderen of ten minste minder snel te laten stijgen. De hiermee uitgespaarde 
middelen kunnen gerichter ingezet worden voor nieuwe beleidsimpulsen, waarvan het 
uitbreidingsbeleid voor personen met een handicap een belangrijke is. Op die manier 
heeft deze maatregel ertoe bijgedragen dat er onder meer bijkomende 
persoonsvolgende budgetten voor personen met een handicap kunnen worden ter 
beschikking gesteld.
4. Zoals bepaald in artikel 39 van het eerder genoemd programmadecreet bij de 
begroting 2020 blijft ook de maatregel van kracht in 2024. Evenwel heb ik bij 
Ministerieel Besluit toch beslist tot het doorvoeren van een globale aanpassing van alle 
bedragen op de refertelijst met 5% vanaf 1 januari 2024.
