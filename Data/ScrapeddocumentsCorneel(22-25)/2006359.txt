title: Woonzorgcentra (wzc's) - Vrijheidsbeperkende maatregelen
thema: Welzijn en Gezin
pdf link: https://docs.vlaamsparlement.be/pfile?id=2006359
thema link: https://www.vlaamsparlement.be/parlementaire-documenten/schriftelijke-vragen/1769910
SCHRIFTELIJKE VRAAG
nr. 38
van KATRIEN SCHRYVERS
datum: 11 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Woonzorgcentra (wzc's)  -  Vrijheidsbeperkende maatregelen
Voor de toepassing van vrijheidsbeperkende maatregelen in psychiatrie en jeugdhulp 
bestaan er richtlijnen van de overheid. In de sector van de woonzorgcentra voert echter 
elke voorziening daar een eigen beleid rond. 
In antwoord op mijn schriftelijke vraag nr. 504 van 17 maart 2023 verwijst de minister 
naar een onderzoek naar de ontwikkeling van een geïntegreerde richtlijn voor de preventie 
en toepassing van afzondering en fixatie voor alle doelgroepen in de sector van Welzijn, 
Volksgezondheid en Gezin (WVG) die gebruikmaken van een (semi-)residentieel aanbod of 
van hospitalisatie. De richtlijn zal generieke aanbevelingen bevatten en de mogelijkheid 
voor doelgroepspecifieke aanbevelingen waar differentiatie nodig is (bv. op basis van 
leeftijd, zorgnood, beperking, …). De richtlijn zal specifieke aandacht besteden aan de 
doelgroep ouderen en (oudere) volwassenen met een handicap en het thema 
medicamenteuze vrijheidsbeperking. Op basis van een dergelijke richtlijn kan dan gericht 
beleid ontwikkeld en meer rechtszekerheid geboden worden. Het onderzoek met als doel 
deze geïntegreerde richtlijn te ontwikkelen, zou normaal gezien opstarten in het voorjaar 
van 2023.
1. Wat is de stand van zaken met betrekking tot het onderzoek naar de ontwikkeling van 
een geïntegreerde richtlijn voor de preventie en toepassing van afzondering en fixatie 
voor alle doelgroepen in WVG?
2. Wanneer kunnen de richtlijnen daaromtrent verwacht worden? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 38 van 11 oktober 2023
van KATRIEN SCHRYVERS
1. Het onderzoek naar de ontwikkeling van een geïntegreerde richtlijn voor de preventie 
en toepassing van afzondering en fixatie voor alle doelgroepen in de sector van 
Welzijn, Volksgezondheid en Gezin (WVG) die gebruikmaken van een (semi-) 
residentieel aanbod of van hospitalisatie, is ondertussen goedgekeurd en sinds 
september 2023 opgestart. In een eerste fase wordt er door het onderzoeksteam een 
literatuurstudie en documentenanalyse uitgevoerd vanuit gerontologisch, klinisch en 
(ortho-)pedagogisch perspectief en een juridische analyse (o.a. op basis van het 
mensenrechtelijke kader). Een eerste stuurgroep van het onderzoek zal plaatsvinden 
eind november 2023.
2. De finale geïntegreerde richtlijnen en bijhorende onderzoeksrapport worden verwacht 
tegen juni 2025.
