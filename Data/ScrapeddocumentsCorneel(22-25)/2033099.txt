title: Website VDAB - Gepubliceerde vacatures
thema: Werk
pdf link: https://docs.vlaamsparlement.be/pfile?id=2033099
thema link: https://www.vlaamsparlement.be/parlementaire-documenten/schriftelijke-vragen/1796358
SCHRIFTELIJKE VRAAG
nr. 207
van ILSE MALFROOT
datum: 19 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Website VDAB  -  Gepubliceerde vacatures 
Op de website van VDAB kunnen bedrijven, uitzendkantoren, inhouse partners enzovoort 
vacatures publiceren om zo werkzoekenden aan te werven. Veel Vlaamse bedrijven maken 
er gebruik van en vinden via deze weg nieuwe werknemers. 
In 2023 ontving VDAB zo’n 328.673 vacatures die rechtsreeks door bedrijven werden 
gepubliceerd. Daarnaast ontving VDAB 443.846 vacatures via selectie- en 
wervingskantoren, 1.076.294 via uitzendopdrachten, 42.996 studentenjobs, 319.124 via 
andere databanken, 559 voor interregionale mobiliteit, 4961 voor 
tewerkstellingsmaatregelen en 13.469 voor zelfstandige opdrachten.
1. Hoeveel unieke vacatures werden er op de website van VDAB gepubliceerd? Graag een 
overzicht per provincie en per beroep.
2. Hoeveel vacatures werden er dubbel gepubliceerd? Graag een overzicht per provincie 
en per beroep.
3. Voor welke beroepen ging VDAB op zoek in het buitenland om die vacatures in te 
vullen?
4. Hoeveel vacatures werden met hulp van VDAB ingevuld in 2023?
5. Hoeveel uitzendvacatures, die op de website van VDAB werden gepubliceerd, werden 
ingevuld in 2023?
6. Hoe evalueert VDAB de samenwerking met de inhouse- en uitzendkantoren? 
7. Hoe is de spanningsratio per beroepsgroep? Graag een overzicht per beroep en per 
provincie.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 207 van 19 januari 2024
van ILSE MALFROOT
1. Zie bijlage 1.
2. VDAB beschikt niet over deze cijfergegevens.
3. VDAB kan voor midden- en hooggeschoolde knelpuntvacatures naar het buitenland 
kijken. Concreet gaat dit over ingenieurs, IT’ers, verpleegkundigen en technici. Binnen 
de EU organiseert en faciliteert VDAB zelf matchingsevents, buiten de EU gaat het over 
projecten waar VDAB de rol van connector opneemt.
4. In 2023 zijn er 87.378 vacatures (NECzU rechtstreeks aan VDAB gemeld) waarbij de 
werkgever hulp aan VDAB vroeg bij het vinden van geschikte kandidaten (gedeeld 
beheer), afgehandeld. In totaal zijn hiervan 44.703 vacatures vervuld.
5. VDAB heeft enkel betrouwbare gegevens m.b.t. de afhandeling van vacatures (vervuld 
of geannuleerd) indien er hulp aan VDAB gevraagd werd bij het zoeken naar geschikte 
kandidaten (gedeeld beheer). Dit is niet van toepassing op uitzendvacatures en dus 
zijn er hier geen cijfers beschikbaar.
6. VDAB ervaart de samenwerking met de uitzendsector, inclusief de inhouseactiviteiten, 
als positief. VDAB werkt samen met zowel de individuele uitzendkantoren als met de 
overkoepelende organisaties, zoals de werkgeversorganisatie Federgon en het 
vormingsfonds Travi, op het vlak van arbeidsmarktinzicht -en evoluties en op het vlak 
van vorming en loopbaanontwikkeling van de (kandidaat)uitzendkracht in zijn traject 
naar duurzame tewerkstelling.
7. Zie bijlage 2.
BIJLAGEN 
1.Overzicht van het aantal in 2023 rechtsreeks aan VDAB gemelde vacatures in het 
Normaal Economisch Circuit zonder Uitzendopdrachten, per provincie bedrijf en beroep
2.Spanningsindicator per beroepsgroep en provincie voor 2023
