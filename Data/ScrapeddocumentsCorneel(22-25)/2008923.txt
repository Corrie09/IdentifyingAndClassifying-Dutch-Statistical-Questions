title: Bestuurders - Rijgeschiktheid
thema: Mobiliteit en Verkeer
pdf link: https://docs.vlaamsparlement.be/pfile?id=2008923
thema link: https://www.vlaamsparlement.be/parlementaire-documenten/schriftelijke-vragen/1772662
SCHRIFTELIJKE VRAAG
nr. 114
van SOFIE MERTENS
datum: 18 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Bestuurders  -  Rijgeschiktheid 
Op 13 juni 2023 vroeg ik in schriftelijke vraag nr. 1377 naar de rijgeschiktheid van 
bestuurders. De minister antwoordde dat er in 2022 4863 personen rijgeschikt verklaard 
werden voor categorie B.
In het antwoord op schriftelijke vraag nr. 631 van 23 januari 2023 van Katrien Schryvers 
geeft de minister andere cijfers. Daaruit blijkt dat er vorig jaar 5112 Vlaamse dossiers 
gevalideerd werden op het Centrum voor Rijgeschiktheid en Voertuigaanpassing (CARA), 
waarvan er 132 gesloten werden zonder gevolg. 4980 bestuurders legden een 
rijgeschiktheidsevaluatie af, waarvan 4327 rijgeschikt verklaard werden en 653 
rijongeschikt.  
Daarom stel ik graag volgende bijkomende vragen. 
1. Hoe verklaart de minister het verschil in cijfers? Welke cijfers zijn correct? 
2. Hoeveel bestuurders werden in 2022 effectief door het CARA onderzocht op hun 
rijgeschiktheid?  
a) Hoeveel daarvan behoren tot categorie A, B, C en D? Graag een onderscheid per 
categorie, in absolute cijfers en uitgedrukt in percentages.
b) Hoeveel daarvan werden rijgeschikt verklaard en hoeveel rijongeschikt? Graag 
een onderscheid in absolute cijfers en uitgedrukt in percentages.
3. Hoeveel bestuurders werden in 2022 door het CARA onderzocht op hun 
rijgeschiktheid? Graag een onderscheid: 
a) rijgeschikt mits aanpassingen aan het voertuig; 
b) rijgeschikt met beperkingen; 
c) rijgeschikt zonder bijkomende voorwaarde. 
4. Uit schriftelijke vraag nr. 631 van Katrien Schryvers blijkt dat er in 2022 132 dossiers 
gesloten werden zonder gevolg. 
Wat houdt dat concreet in? Waarom kon er geen beslissing genomen worden? 
5. Hoeveel bestuurders werden van 1 januari 2023 tot en met 30 september 2023 door 
het CARA onderzocht op hun rijgeschiktheid?  
a) Hoeveel daarvan behoren tot categorie A, B, C en D? Graag een onderscheid per 
categorie. 
b) Hoeveel daarvan werden rijgeschikt verklaard en hoeveel rijongeschikt? 
6. Hoeveel bestuurders werden van 1 januari 2023 tot en met 30 september 2023 door 
het CARA onderzocht op hun rijgeschiktheid? Graag een onderscheid: 
a) rijgeschikt mits aanpassingen aan het voertuig; 
b) rijgeschikt met beperkingen; 
c) rijgeschikt zonder bijkomende voorwaarde. 
7. Liggen de cijfers van de eerste drie kwartalen van 2023 in lijn met de voorgaande 
jaren? Wat zijn de verwachtingen voor dit jaar? 
8. Hoe evalueert de minister die cijfers? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 114 van 18 oktober 2023
van SOFIE MERTENS
1. De eerder gegeven cijfers kloppen wel degelijk. Er werden in 2022 inderdaad 4.863 
bestuurders rijgeschikt verklaard voor de categorie B. De 5.112 gevalideerde dossiers 
zijn de dossiers die in 2022 werden afgewerkt. Het gaat dan om alle dossiers, voor 
alle rijbewijscategorieën, die werden geopend en afgesloten. Een dossier wordt 
‘gunstig’, ‘ongunstig’ of ‘zonder beslissing’ gesloten. Elk dossier representeert een 
(kandidaat-)bestuurder met een vraag over zijn rijgeschiktheid. Deze vraag kan 
betrekking hebben op één of meerdere rijbewijscategorieën. 
2-3.In 2022 werd de rijgeschiktheid van 5.112 (kandidaat-)bestuurders onderzocht. 
1.976 of 38.65 procent van hen werden rijgeschikt verklaard mits aanpassingen aan 
het voertuig, 2.435 of 47,63 procent van de onderzochte bestuurders kregen een 
beperking opgelegd en 1.056 of 20,66 procent van de bestuurders werden rijgeschikt 
verklaard zonder beperkingen of verplichte aanpassingen aan het voertuig. Een 
beperking kan ook gepaard gaan met een verplichte aanpassing aan het voertuig.
Het registratiesysteem dat CARA momenteel nog gebruikt, laat niet toe om de cijfers 
van alle rijbewijscategorieën apart te berekenen. 
In 2024 zal worden gestart met de implementatie van een nieuw systeem. Dit nieuwe 
systeem zal een klinische meerwaarde hebben omdat het een tool is die ook gebruikt 
wordt door huisartsen en zal ook toelaten om alle data van alle rijbewijscategorieën 
te registreren en exporteren. 
4. In sommige dossiers kan geen eindbeslissing worden genomen. Het dossier wordt 
bijgevolg afgesloten zonder een beslissing ‘gunstig’ of ‘ongunstig’. Er zijn hiervoor 
verschillende mogelijke redenen. Wanneer een (kandidaat-)bestuurder zelf beslist om 
de procedure stop te zetten of aangeeft te zullen stoppen met rijden, kan geen 
(medische) beslissing genomen worden. Ook wanneer het CARA tijdens de procedure 
bijkomende informatie opvraagt (via de kandidaat-bestuurder) en die informatie 
bereikt het CARA niet binnen een redelijke termijn, dan wordt het dossier zonder 
beslissing afgesloten. Mocht deze informatie later alsnog worden overgemaakt, dan 
is alle voorgaande informatie verouderd en moet een nieuw dossier worden geopend 
met de nieuwe informatie. Soms overlijdt een (kandidaat-)bestuurder tussen de 
aanmelding en de onderzoeken. Soms blijkt dat een persoon niet officieel op het 
aangegeven adres woont, maar dat het domicilie-adres zich in Wallonië of in het 
buitenland bevindt. In al deze gevallen kan geen eindbeslissing worden genomen en 
wordt het dossier zonder gevolg afgesloten. 
5-6.Tussen 1 januari 2023 en 30 september werden 4.847 dossiers geopend. Het aantal 
tussen 1 januari en 30 september afgesloten dossiers is 4.126. 
Er zijn nog geen statistieken per rijbewijscategorie beschikbaar (zie vraag 2). De 
statistieken van het aantal rijgeschikt en rijongeschikt verklaarde (kandidaat-
)bestuurders worden pas bij het afsluiten van het werkjaar gegenereerd.
7. Op basis van de tussentijdse stand van zaken lijkt het er op dat dit jaar iets meer 
onderzoeken afgenomen zullen worden dan in de voorgaande jaren. De tabel 
hieronder is indicatief.
 2022 - Q3 2023 - Q3Verschil
2023 -
2022
Aantal onderzoeken 5046 5164 118
Aantal cliënten 4055 4474 419
Aantal rijpraktische onderzoeken 3888 3947 59
Aantal medische onderzoeken 683 686 3
Aantal neuropsychologische 
onderzoeken 475 531 56
8. De cijfers tonen aan dat de vraag naar rijgeschiktheidsonderzoeken zeker niet 
afneemt. De rijgeschiktheidsonderzoeken die CARA afneemt zijn en blijven heel 
belangrijk om de individuele mobiliteit van de bestuurders die een beroep doen op de 
dienstverlening zo lang mogelijk te vrijwaren, al dan niet met beperkingen of 
aanpassingen aan het voertuig, en voor de veiligheid van zowel zij die het onderzoek 
laten afnemen als van alle andere weggebruikers. Ik schat in dat het belang van 
rijgeschiktheidsonderzoeken in de toekomst alleen zal toenemen.
