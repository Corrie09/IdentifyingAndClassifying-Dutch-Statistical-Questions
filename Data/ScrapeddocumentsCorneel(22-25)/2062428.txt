title: Digitalisering centraal woningregister (CWR) - Stand van zaken
thema: Wonen
pdf link: https://docs.vlaamsparlement.be/pfile?id=2062428
thema link: https://www.vlaamsparlement.be/parlementaire-documenten/schriftelijke-vragen/1813819
SCHRIFTELIJKE VRAAG
nr. 235
van SARAH SMEYERS
datum: 19 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Digitalisering centraal woningregister (CWR)  -  Stand van zaken
In de beleids- en begrotingstoelichting (BBT) bij de begroting voor het Departement Wonen 
voor het begrotingsjaar 2024 wordt op blz. 62 onder operationele doelstelling 6.5 
‘Performante overheid’ ook het gebruik van informatie- en communicatietechnologie (ICT) 
voor het centraal woningregister vermeld. Zo staat er te lezen: 
“Daarnaast wordt verder geïnvesteerd in een performante ICT-ondersteuning, met als 
belangrijkste focusgebieden: 
- Versterken van de beveiliging van ICT-systemen en van de informatieveiligheid (AVG-
conformiteit), door o.a. verder investeren in cloudtechnologie en beveiligingssystemen en 
–procedures. 
- Versterken van de ICT-governance (een vervolgtraject op de fusie van de ICT-diensten 
van VMSW en Wonen-Vlaanderen), waarbij in eerste instantie ingezet wordt op 
wendbaarheid, efficiëntie en kwaliteit. 
- Verdere integratie van datawarehouse en ‘business intelligence’-systemen van de 
voormalige VMSW en Wonen-Vlaanderen, vanuit de strategische evolutie naar een data-
gedreven overheid.”
1. Kan de minister over de digitalisering van het CWR een stand van zaken geven? In 
2021 antwoordde de minister nog dat “’gelet op de belasting bij de lokale actoren en 
softwareleveranciers’ de digitalisering van het centraal inschrijvingsregister (CIR) en 
het CWR niet samen konden gerealiseerd worden”. 
Hoe staat het er nu mee?
2. Hoe staat het met de verdere integratie van datawarehouse en ‘business intelligence’-
systemen van de voormalige Vlaamse Maatschappij voor Sociaal Wonen (VMSW) en 
Wonen-Vlaanderen?
3. Wat houdt het vervolgtraject op de fusie van de ICT-diensten van de VMSW en Wonen-
Vlaanderen precies in? Welke stappen worden genomen om de ICT-governance te 
versterken en te zorgen voor wendbaarheid, efficiëntie en kwaliteit?
4. Hoe wordt de verdere integratie van datawarehouse en 'business intelligence'-
systemen van de voormalige VMSW en Wonen-Vlaanderen aangepakt? Welke 
voordelen worden verwacht van die integratie voor de efficiëntie en effectiviteit van de 
overheid?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 235 van 19 maart 2024
van SARAH SMEYERS
1. De werkzaamheden aan het CIR hebben er ook in 2023 voor gezorgd dat de 
woonmaatschappijen niet de ruimte hadden voor een eventuele aansluiting op het CWR. 
De uitwerking van het CWR zelf is ook nog niet gefinaliseerd, maar het is wel de 
bedoeling om de eerste piloot-woonmaatschappij in het tweede kwartaal van 2024 aan 
te sluiten op het CWR. De verdere planning voor de aansluitingen is afhankelijk van de 
woonmaatschappijen en hun ICT-dienstenleveranciers.
2. Zie het antwoord op vraag 4 hieronder.
3. De ICT-diensten van de VMSW en Wonen-Vlaanderen werden ondertussen 
samengevoegd en functioneren nu als één dienst, waarbij specifieke profielen geclusterd 
werden in teams, zoals infrastructuur & operations, dienstenbeheer, architectuur, 
applicatieontwikkeling en -onderhoud, BI. Het belangrijkste voordeel van de fusie was 
dat door het groter aantal ICT-ers er meer specialisatie mogelijk werd voor bepaalde 
ICT-functies, en dat daardoor een aantal taken en functies op een meer systematische 
en profssionele manier konden aangepakt worden. Naar wendbaarheid, efficiëntie en 
kwaliteit toe, zijn de belangrijkste initiatieven en veranderingen:
•Professionaliseren van de testaanpak en inzetten op testautomatisering, zodat 
ontwikkeling en onderhoud van software op termijn sneller kan verlopen, en met een 
hogere kwaliteit als resultaat.
•Verder inzetten op architectuur-gedreven softwareontwikkeling, zodat consistentie 
en onderhoudbaarheid van software beter gegarandeerd wordt.
4. Alle voor BI-doeleinden relevante bedrijfsgegevens van het vroegere Wonen-Vlaanderen 
worden systematisch geïntegreerd in het ‘enterprise data warehouse’ (EDWH) dat reeds 
door de VMSW was opgezet. De Qlikview rapporteringsomgeving wordt systematisch en 
geleidelijk vervangen door een Power BI rapporteringsomgeving die sterk geïntegreerd 
is met het EDWH. Dit is een intensief proces omdat er uitvoerig getest moet worden 
opdat de juiste informatie wordt samengebracht. Het afgelopen jaar werd sterk 
geïnvesteerd in het opbouwen van een “Power BI community” om ervoor te zorgen dat 
de kennis en vaardigheden verder verspreid kunnen worden in de organisatie.
Via de nieuwe rapporteringen, die momenteel uitgebouwd worden, verwachten we op 
termijn performantere beleidsinformatie te kunnen aanleveren waarbij het zowel 
mogelijk is om op een hoger niveau te rapporteren, maar ook in te zoomen op lagere 
niveaus. Enkele rapporten zijn reeds in productie. 
