title: Leegstandsbeheer - Sociaal beheerrecht
thema: Wonen
pdf link: https://docs.vlaamsparlement.be/pfile?id=2064661
thema link: https://www.vlaamsparlement.be/parlementaire-documenten/schriftelijke-vragen/1824968
SCHRIFTELIJKE VRAAG
nr. 272
van GUY D'HAESELEER
datum: 2 mei 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Leegstandsbeheer  -  Sociaal beheerrecht
Lokale overheden zijn bevoegd om de leegstand van woningen en gebouwen op te sporen, 
te registreren en aan te pakken. Gemeenten hebben daarin een ruime vrijheid om te 
bepalen of en hoe ze leegstand bestrijden, mits zich te houden aan enkele 
basisvoorwaarden. 
Een degelijk leegstandsbeheer is noodzakelijk om een aantal zaken te helpen aanpakken 
die al jarenlang aanslepen in Vlaanderen: de dak- en thuisloosheid, de ellenlange 
wachtlijsten van kandidaat-huurders voor een sociale woning, het tekort aan sociale 
woningen en het tekort aan betaalbare woningen. Ook de verloedering van bepaalde wijken 
in sommige steden door leegstand kan ermee aangepakt worden. Voor het verbeteren van 
de kwaliteit van woningen kan een degelijk leegstandsbeheer ook soelaas brengen.
Het sociaal beheerrecht is een van de middelen die lokale overheden en bepaalde actoren 
kunnen gebruiken om leegstand aan te pakken.
1. Hoe vaak werd in 2023 het sociaal beheerrecht in Vlaanderen toegepast? Graag een 
overzicht, opgesplitst per gemeente.
2. Hoe vaak werd in 2023 het voorkooprecht toegepast door sociale 
huisvestingsmaatschappijen/woonmaatschappijen? Graag een overzicht per. 
huisvestingsmaatschappij/woonmaatschappij.
3. Welke conclusies trekt de minister uit die cijfers? Wordt de leegstand voldoende 
aangepakt door de lokale overheden?
4. Overweegt de minister in de toekomst om daarrond nog initiatieven te nemen
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 272 van 2 mei 2024
van GUY D’HAESELEER
1. Er worden geen officiële cijfers over de toepassing van het sociaal beheersrecht 
verzameld. Het agentschap Wonen in Vlaanderen geeft wel mee dat zeker Leuven en 
Sint-Niklaas het sociaal beheersrecht al hebben toegepast, waarbij zij effectief een pand 
in beheer hebben genomen. In het kader van de IGS-projecten lokaal woonbeleid 
hebben in de periode 2020-2022 een vijftal gemeenten (Halle, Niel, Sint-Pieters-Leeuw, 
Sint-Truiden en Zemst) de toepassing van het sociaal beheersrecht als aanvullende 
activiteit gekozen. In de periode 2023-2025 kregen deze vijf gemeenten gezelschap van 
nog eens 8 bijkomende gemeenten (Denderleeuw, Grimbergen, Menen, Ninove, Sint-
Niklaas, Steenokkerzeel, Torhout en Wemmel). In verschilldende van deze gemeenten 
zijn al acties ondernomen die tot een inbeheername kunnen leiden, zoals het 
aanschrijven van eigenaars. In de praktijk blijken eigenaars vaak in actie te schieten 
wanneer ze een eerste brief van de gemeente ontvangen.
2. In 2023 hebben de woonmaatschappijen 8 keer het voorkooprecht uitgeoefend. Het 
gaat zowel over voorkooprechten die werden aangeboden op basis van artikel 85, § 1 
Vlaamse Wooncode of artikel 5.76, § 1 Vlaamse Codex Wonen (decretale 
voorkooprechten) als voorkooprechten die werden aangeboden op basis van een 
contractuele bepaling in de eigendomstitel van de verkoper (contractuele 
voorkooprechten). 
Woonmaatschappij Toepassing Recht van Voorkoop in 2023
Dimensa Woonmaatschappij 1
Wonen in Limburg 1
Woonboog 1
Woonmaatschappij De 
Noorderkempen 1
Woonmaatschappij Dender-Zuid 1
Woonmaatschappij Rivierenland 1
Woonpijler 1
Woonstroom 1
Eindtotaal 8
3. Ik stel op basis van bovenstaande wel vast dat steeds meer gemeenten het instrument 
inzetten en dat het aanschrijven van eigenaars op basis van de procedure sociaal 
beheersrecht wel degelijk eigenaars blijkt aan te zetten tot het ondernemen van actie.
4. Deze legislatuur zal ik hieromtrent geen initiatieven meer nemen. Ik heb het instrument 
van het recht van voorkoop al hervormd, op basis van een ruime bevraging bij alle 
belanghebbenden. De nieuwe regeling rond het recht van voorkoop legt de regierol bij 
de gemeenten: de gemeenten bepalen, in nauw overleg met de woonmaatschappijen, 
hun perimeter. Deze perimeter bevat de lijst van categorieën van percelen en 
gebouwen, waarop het recht van voorkoop van toepassing is. 
