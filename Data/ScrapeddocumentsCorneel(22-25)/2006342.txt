title: Eenzaamheidsplan - Budget en timing
thema: Welzijn en Gezin
pdf link: https://docs.vlaamsparlement.be/pfile?id=2006342
thema link: https://www.vlaamsparlement.be/parlementaire-documenten/schriftelijke-vragen/1769050
SCHRIFTELIJKE VRAAG
nr. 30
van VEERLE GEERINCKX
datum: 9 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Eenzaamheidsplan  -  Budget en timing
Iedere persoon ervaart eenzaamheid op een andere manier, en gaat er dan ook op een 
andere manier mee om. Een algemene allesomvattende pasklare oplossing kan bijgevolg 
niet geboden worden. Toch zien we een tendens in verschillende Europese landen om het 
probleem steeds hoger op de politieke agenda te plaatsen. Het debat over de problematiek 
moet zeker worden gevoerd.
Liefst van al willen we eenzaamheid voorkomen. Door preventie wordt de draagkracht van 
mensen versterkt, waardoor ze beter kunnen omgaan met tegenslagen en die kunnen 
overwinnen. Verder is het ook belangrijk om mensen te ondersteunen in het uitbouwen 
van een netwerk, hen stimuleren om deel te nemen aan activiteiten, zo veel mogelijk 
drempels weg te nemen, enz.
In het Vlaamse Eenzaamheidsplan opteert de Vlaamse Regering voor het formuleren van 
een beperkt aantal doelstellingen als rode draden voor een Vlaams beleid tegen 
eenzaamheid. Sensibilisering, zorgzame buurten en goede praktijken zijn daarbij de 
hefbomen voor een doelgerichte aanpak.
De vooropgestelde doelstellingen vragen een engagement van velen. Dat behelst dat bij 
de acties de nodige partners actief dienen betrokken te worden, wil men komen tot een 
gedeeld eigenaarschap. Het is dan ook belangrijk dat elke verantwoordelijke minister de 
desbetreffende stakeholders actief betrekt bij de uitrol van de acties waarvoor hij/zij 
verantwoordelijk is.
Om de engagementen in het kader van de aanpak van eenzaamheid in Vlaanderen te 
kunnen opvolgen, is het belangrijk dat de te ontwikkelen beleidsmaatregelen getoetst 
worden. Daarom heeft de Vlaamse Regering te kennen gegeven dat ze wil inzetten op een 
resultaatgerichte evaluatie.
Als eerste actiepunt engageerde de regering zich om een wervende campagne uit te 
werken rond eenzaamheid om de bewustwording te verhogen. Op eenzaamheid rust 
immers nog steeds een taboe. Te weinig mensen durven over hun eenzame gevoelens 
vertellen. Eenzaamheid is een thema waar we moeilijk over praten. En als iemand het 
doet, weten we niet goed hoe ermee om te gaan.
1. Wat is de huidige status van de verschillende actiepunten in het Vlaamse 
Eenzaamheidsplan? Welke acties zijn nog niet uitgevoerd?
2. Welke timing heeft de minister voor ogen om de actie in haar geheel af te ronden?
3. Welk budget werd al gespendeerd aan de uitgevoerde acties?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 30 van 9 oktober 2023
van VEERLE GEERINCKX
1. De volgende actie van het eenzaamheidsplan dient nog te worden opgestart:
- actie 1: we werken een wervende campagne uit die de problematiek van 
eenzaamheid en sociaal isolement bespreekbaar maakt.
De volgende acties zijn ondertussen afgerond:
- actie 3: via een projectoproep voor de lokale besturen versterken we het mentaal 
welzijn van kinderen en jongeren;
- actie 5: we zetten in op een mobiel aanbod preventieve gezinsondersteuning;
- actie 8: we willen de burgers aanmoedigen om te blijven sporten in het belang van 
hun mentaal welzijn;
- actie 9: we ontwikkelen een actieplan telewerk om ondernemingen en werknemers 
te ondersteunen om werkbaar telewerk te organiseren;
- actie 33: we consolideren de aandacht voor vrijwillige inzet in zorg en welzijn via 
www.vrijwilligerswerk.be.
Alle andere acties zijn in uitvoering.
2. Het plan loopt tot eind 2024. Dit betekent dat we de acties als geheel kunnen afronden 
eind 2024.
3. We kunnen geen exacte inschatting geven van de budgetten die ingezet zijn voor de 
acties binnen het eenzaamheidsplan. Voor sommige acties zijn duidelijke budgetten 
afgelijnd. Andere acties zijn opgenomen binnen grotere beleidsacties waardoor we niet 
kunnen bepalen welke fractie van het budget specifiek is ingezet voor de actie uit het 
eenzaamheidsplan.
