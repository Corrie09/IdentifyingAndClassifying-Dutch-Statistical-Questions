title: Publieke zwembaden - Toegankelijkheid
thema: Gezondheid
Sport
pdf link: https://docs.vlaamsparlement.be/pfile?id=2023774
thema link: https://www.vlaamsparlement.be/parlementaire-documenten/schriftelijke-vragen/1785688
SCHRIFTELIJKE VRAAG
nr. 180 
van BRECHT WARNEZ
datum: 7 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Publieke zwembaden  -  Toegankelijkheid
Uit een Belgisch onderzoek blijkt dat ongeveer vijftig procent van de personen met een 
fysieke beperking nooit aan sport doet. Nochtans is sport onontbeerlijk om de 
gezondheidsnorm te halen. Om alle Vlamingen aan te moedigen om meer te bewegen, 
dient de sportinfrastructuur ook voor personen met een handicap vlot toegankelijk te zijn. 
We streven immers naar het recht op een volwaardige deelname aan de samenleving op 
gelijke voet met andere burgers en op een onafhankelijk leven met gelijke 
keuzemogelijkheden, met respect voor individuele keuzes.
Wanneer men de toegankelijkheidsmeter Vlaanderen ( www.toegankelijkvlaanderen.be) 
online raadpleegt, kan men gemakkelijk in kaart brengen welke zwembaden in Vlaanderen 
tegemoetkomen aan de toegankelijkheidsvereisten voor personen met een handicap. 
Daaruit blijkt echter dat van de zeventig publieke zwembaden die een 
toegankelijkheidsonderzoek ondergingen, er slechts enkele werkelijk voldoen aan alle 
vereisten voor personen met een handicap. De zwembaden werden onderzocht op 
parkeergelegenheid, toegangspaden, cafetaria, inkom, aangepast toilet en 
kleedruimtes. De sportinfrastructuurdatabank van Sport Vlaanderen merkt een gebouw 
aan als ‘toegankelijk’ vanaf het moment dat in een of andere faciliteit wordt voorzien. De 
realiteit is echter dat een handicap zich niet altijd rechtlijnig manifesteert en soms om 
verschillende faciliteiten vraagt om de toegang werkelijk mogelijk te maken. Het is niet de 
persoon die zich moet inpassen in de samenleving, maar de samenleving die zich hoort 
open te stellen en drempels hoort weg te werken.
Graag alle data in Excel.
1. Wat is de stand van zaken met betrekking tot het label integrale toegankelijkheid van 
Sport Vlaanderen, in het bijzonder voor publiek toegankelijke zwembaden?
2. Hoeveel van de publiek toegankelijke zwembaden zoals opgenomen in de 
sportinfrastructuurdatabank van Sport Vlaanderen voldoen aan de eisen voor het label 
integrale toegankelijkheid? Wat zijn de gehanteerde criteria? Graag een overzicht met 
een opdeling per provincie, met aanduiding aan welke criteria de zwembaden voldoen.
3. In 2020 voerde G-sport Vlaanderen een onderzoek naar de financiële ondersteuning 
van G-sportclubs, in opdracht van Sport Vlaanderen, dat uitwees dat een omvattend 
subsidiesysteem ontbreekt. 
Zijn sinds de resultaten van dat onderzoek concrete initiatieven rond subsidiëring 
opgestart?
a) Zo ja, welke? Graag een overzicht met het bedrag, de ontvanger en de bestemming 
van de subsidie.
b) Overweegt de minister alternatieve financieringsvormen ter ondersteuning van het 
subsidiebeleid? Zo ja, welke?
4. Op welke manier wordt het ‘universal design’ als leidraad concreet toegepast bij de 
bouw of renovatie van zwembaden?
5. Heeft de Vlaamse overheid nog plannen om nieuwe initiatieven rond toegankelijkheid 
van openbare sportinfrastructuren, in het bijzonder publieke zwembaden, op te starten 
of te ondersteunen, Zo ja, wat is de stand van zaken, de timing en het budget?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 180 van 7 december 2023
van BRECHT WARNEZ
1. Op dit moment doen 28 uitbaters van sportinfrastructuur een beroep op de diensten 
van Inter met betrekking tot het label integrale toegankelijkheid: 13 
adviesbegeleidingstrajecten, 7 labelaftoetsingen, 2 haalbaarheidsstudies en 6 keer 
éénmalig advies. In 10 van de 28 dossiers gaat het over een publiek zwembad of een 
sportcomplex waar een publiek zwembad deel van uitmaakt. 
2. Ik verwijs hierbij naar het antwoord op vraag 189 van 12 december 2022. Momenteel 
is er nog geen label integrale toegankelijkheid uitgereikt aan een publiek zwembad. Er 
zijn op dit moment wel 2 labelaftoetsingen lopende in de provincie Limburg. 
3. Sinds 2018 kent Sport Vlaanderen een uniform kader voor G-sportclubs, waarbij G-
sportclubs of reguliere sportclubs met een G-sportwerking jaarlijks financiële steun 
kunnen aanvragen voor een opstartende of duurzame G-sportwerking. Dit kader kwam 
tot stand na de inkanteling van de provincies waarbij de voormalige G-sporttaken van 
de provinciebesturen werden geïntegreerd in het nieuwe G-sportbeleid van Sport 
Vlaanderen. Het onderzoek waarvan sprake, droeg bij aan de evaluatie en bijsturing 
van de in 2018 ontwikkelde subsidiereglementen voor de ondersteuning van 
opstartende en duurzame G-sportclubs.
a. In 2023 ontvingen 253 duurzame G-sportclubs en 51 opstartende G-sportclubs 
financiële steun voor een totaalbedrag van 691.055€. Zie bijlage voor een overzicht 
van de bedragen per G-sportclub. In de subsidiereglementen is verduidelijkt welke 
kosten in aanmerking komen voor steun en welke niet. Meer info over de 
subsidiereglementen: sport.vlaanderen/wij-helpen-bij-subsidies/subsidies-voor-g-
sport/g-sportclubs
b. Ik blijf de komende periode inzetten op het ondersteunen van G-sportclubs via de 
bestaande reglementen voor opstartende en duurzame G-sportclubs.
4. Ik verwijs hierbij naar punt 4 van het antwoord op vraag 189 van 12 december 2022. 
De concrete toepassing van universal design is een keuze van de zwembadbouwer. In 
het decreet bovenlokale sportinfrastructuur is toegankelijkheid wel één van de vijf 
beoordelingscriteria. 
5. Sport Vlaanderen zet de samenwerking met Inter verder met de intentie om het 
toegankelijkheidslabel bij uitbaters van sportinfrastructuren verder te promoten. De 
samenwerkingsovereenkomst 2023-2024 tussen Inter en Sport Vlaanderen werd 
begroot op 62.000 euro. 
BIJLAGE
Overzicht van de bedragen per G-sportclub
