title: Welbevinden leerlingen - PXL Appwel
thema: Onderwijs en Vorming
pdf link: https://docs.vlaamsparlement.be/pfile?id=2006128
thema link: https://www.vlaamsparlement.be/parlementaire-documenten/schriftelijke-vragen/1771544
SCHRIFTELIJKE VRAAG
nr. 52
van LOES VANDROMME
datum: 13 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Welbevinden leerlingen  -  PXL Appwel
PXL Appwel werd ontwikkeld door Hogeschool PXL en is een digitaal hulpmiddel voor 
scholen om het welbevinden van hun leerlingen op te volgen. 
In september 2022 startte een samenwerking met de Vlaamse overheid en het fonds 
GavoorGeluk om nog meer scholen te bereiken. Ook lagere scholen kunnen zich vanaf 
2023 registreren en deelnemen aan de metingen.
In opvolging van mijn schriftelijke vraag nr. 389 van 24 februari 2023 heb ik de volgende 
vragen:
1. Hoeveel scholen registreerden zich ondertussen al in de app? Hoeveel scholen namen 
al deel aan een of meer meetmomenten? Graag een overzicht per provincie, per 
onderwijsniveau en een onderscheid tussen scholen voor gewoon of buitengewoon 
onderwijs.
2. Hoeveel meetmomenten waren er tot nu toe al? Wanneer werden de metingen precies 
uitgevoerd?
3. Hoeveel leerlingen vulden de vragenlijst tot nu toe in? 
4. In het voorjaar was het validatieproces van de verzamelde gegevens nog volop bezig. 
Is het validatieproces ondertussen afgerond? Zo ja, waar kunnen de resultaten worden 
geconsulteerd? 
5. Was er al een eerste evaluatiemoment van de tool? Zo ja, wat waren de sterke punten? 
Waar moet nog aan gewerkt worden?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 52 van 13 oktober 2023
van LOES VANDROMME
1. In schooljaar 2021 – 2022 waren er 153 secundaire scholen actief in Appwel.
In het huidige schooljaar 2023 – 2024 zijn er 348 scholen actief in Appwel, waarvan 
11 scholen voor buitengewoon onderwijs
Provincie Lager onderwijs Secundair onderwijs
Antwerpen 31 47
Limburg 28 50
Oost-Vlaanderen 25 47
Vlaams-Brabant 28 29
West-Vlaanderen 27 38
2. In het schooljaar 2018 – 2019 waren er 5 meetmomenten. De meetmomenten gingen 
door in oktober 2018, december 2018, februari 2019, april 2019 en juni 2019. Vanaf 
2019 tem 2023 waren er 3 meetmomenten per schooljaar jaar, in de periodes: 
oktober/november, februari en april/mei. Vanaf januari 2023 kunnen scholen zelf 
meetmomenten aanmaken en geeft PXL enkel nog een ideale timing mee en een kader 
waarbinnen scholen de meetmomenten kunnen kiezen. Scholen kunnen dan minimaal 
2 en maximaal 5 meetmomenten doen. Elk meetmoment staat minimum 1 week en 
maximaal 6 weken open voor de leerlingen. 
3. Op dit moment zijn er 132.535 leerlingen actief in het systeem.
4. Voor de vragenlijst van het secundair onderwijs is het validatieproces afgerond. Het 
statistisch rapport op basis waarvan de vragenlijst verder werd geoptimaliseerd, is op 
vraag bij PXL verkrijgbaar, maar niet gepubliceerd. De gevalideerde vragenlijst wordt 
in de metingen gebruikt sinds mei 2023. Voor de vragenlijst van het lager onderwijs 
is de validatie in een laatste fase. Het validatieproces wordt in januari 2024 afgerond.
5. Er zijn al heel wat evaluatiemomenten geweest met de deelnemende scholen, de 
pedagogische begeleidingsdiensten en de CLB-netten. PXL zorgt er ook voor dat ze 
laagdrempelig contacteerbaar zijn. PXL gaat continu aan de slag met bevindingen van 
de gebruikers om de werking van de tool te optimaliseren. 
De sterktes van de tool zijn:
•Tot eind augustus 2024: gratis voor scholen en leerlingen
•Mogelijkheid tot opvolging van evolutie binnen een schooljaar en over schooljaren 
heen.
•Autonomie van de scholen
oLeerlingbegeleiders krijgen de resultaten onmiddellijk nadat de leerlingen 
de vragenlijst invulden
oLeerlingbegeleiders kunnen de resultaten op maat analyseren aan de hand 
van diverse filtermogelijkheden op school-, klas- en leerlingenniveau. 
oScholen kiezen zelf hun meetmomenten binnen het kader dat de 
onderzoekers aanreiken. Op die manier kunnen ze de meetmomenten 
afstemmen op de werking van hun school. 
•Ondersteuning van de onderzoekers. 
•Draagvlak binnen het werkveld. 
•Inclusiviteit naar leerlingen: vertaal- en voorleessoftware
De uitdagingen van de tool zijn leerlingen/ouders die geen toestemming geven. 
