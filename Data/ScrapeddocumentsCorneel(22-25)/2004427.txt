title: Aanpak zwarte verkeerspunten - Kortrijksestraat, Meensestraat, N8 richting Koksijde, Noordstraat, R36 binnen- en buitenring Kortrijk
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2004427
thema link: https://www.vlaamsparlement.be/parlementaire-documenten/schriftelijke-vragen/1764968
SCHRIFTELIJKE VRAAG
nr. 20
van BRECHT WARNEZ
datum: 28 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Aanpak zwarte verkeerspunten  -  Kortrijksestraat, Meensestraat, N8 richting Koksijde, 
Noordstraat, R36 binnen- en buitenring Kortrijk
Zwarte punten vormen een ernstig probleem binnen het hedendaagse verkeersbeheer. Een 
zwart verkeerspunt is een gevaarlijk kruispunt op de weg. Naast het feit dat ze gevaarlijk 
zijn voor weggebruikers, kunnen ze ook leiden tot ernstige verwondingen en zelfs dodelijke 
slachtoffers. Het is van cruciaal belang om zwarte punten te identificeren, te begrijpen en 
nauwlettend te monitoren om de verkeersveiligheid te verbeteren. Daarnaast kan een 
grondige monitoring van zwarte punten ook een doelgerichte aanpak bevorderen en zorgen 
ze voor een efficiënter gebruik van middelen.
Ik kijk hier met een bijzonder belang naar concrete zwarte punten in West-Vlaanderen. De 
afgelopen jaren stelde ik al verschillende afzonderlijke vragen om de evolutie van de zwarte 
punten te beoordelen. Deze vraag betreft het kruispunt Kortrijksestraat, Meensestraat, N8 
richting Koksijde, Noordstraat, R36 binnen- en buitenring Kortrijk
Deze vraag is een vervolgvraag van mijn schriftelijke vraag nr. 94 van 13 oktober 2022.
Gelieve alle gegevens beschikbaar te stellen in Excel.
1. De minister stelde in haar antwoord dat er een lichtenregeling met conflictvrije fase 
voor de linksaffers op de R36 en een tak voor tak-regeling voor de zijtakken werd 
goedgekeurd. De geplande uitvoering werd vooropgesteld voor het voorjaar van 2023. 
Kan de minister een stand van zaken geven met betrekking tot deze uitvoering en de 
kosten?
2. Als er een vertraging zit op de uitvoering, kan de minister dan een plan van aanpak 
en geüpdatete timing geven?
3. Hoe evalueert de minister de nieuwe lichtenregeling? Graag ook een overzicht met de 
ongevallen die plaatsvonden sinds de installatie en het aantal ongevallen voor de drie 
jaren voor de installatie, per jaar, per soort ongeval.
4. Acht de minister bijkomende maatregelen nodig? Waarom wel/niet? Graag een 
overzicht met de geplande acties, timing en budget.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 20 van 28 september 2023
van BRECHT WARNEZ
1. De aangepaste lichtenregeling werd op 28 juni 2023 in dienst genomen. De kosten 
voor de aanpassing van dit kruispunt bedroegen 139.500 euro excl. BTW.
2. De werken werden reeds uitgevoerd.
3. Het Agentschap Wegen en Verkeer (AWV) heeft de gegevens met betrekking tot 
ongevallen sinds de aanpassing van de verkeerslichten opgevraagd bij de lokale politie. 
Sinds de indienstname van de lichten is er één letselongeval met een personenwagen 
en een bromfietser gebeurd. Een passagier op de bromfiets werd lichtgewond.
4. Het is te vroeg om bijkomende maatregelen te bepalen. De lichtenregeling kan nog 
niet worden geëvalueerd omwille van de te korte tijdspanne om bruikbare 
ongevalsgegevens te verzamelen. Bovendien ligt het kruispunt momenteel op de 
omleiding van verschillende werken in het Kortrijkse, waardoor het kruispunt veel 
zwaarder wordt belast. De huidige situatie is dan ook niet representatief.
