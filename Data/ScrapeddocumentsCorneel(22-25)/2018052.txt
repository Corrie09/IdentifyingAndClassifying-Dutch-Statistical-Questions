title: Wateroverlast in de Westhoek - Baggerwerken IJzerbekken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018052
thema link: https://www.vlaamsparlement.be/parlementaire-documenten/schriftelijke-vragen/1780683
SCHRIFTELIJKE VRAAG
nr. 234
van CARMEN RYHEUL
datum: 20 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Wateroverlast in de Westhoek  -  Baggerwerken IJzerbekken
De Westhoek werd de afgelopen weken geteisterd door hevige regenval met als resultaat 
stevige wateroverlast in de regio. Het historische maximum - van de grote wateroverlast 
in 1993 - is zelfs met 20 cm overschreden. De situatie lijkt voorlopig onder controle, maar 
is nog steeds precair.
Voor het feit dat er steeds meer gebieden geconfronteerd worden met overstromingen, 
ziet waterprof Patrick Willens één grote oorzaak, nl. dat we onze rivieren de afgelopen 
decennia omgevormd hebben tot heuse ‘watersnelwegen’ door rivieren in te dijken, te 
baggeren en recht te trekken. Ook werden grachten en drainage aangelegd, wat er voor 
zorgt dat het water steeds sneller naar zee stroomt en net dat maakt de stroomafwaarts 
gelegen gebieden extra kwetsbaar. 
Om de wateroverlast in de Westhoek te bezweren, stelden niet alleen enkele waterexperts 
dat het probleem structureel moet worden aangepakt, maar ook minister Lydia Peeters 
sloot drastische maatregelen (i.c. onteigeningen) niet uit.
Niet iedereen is even gelukkig met die ideeën van onder andere professor bouwkunde en 
hydroloog Patrick Willems, die onder meer het afbreken en verhogen van dijken en het 
onteigenen van gronden verdedigt. 
Volgens terreinkenners moet gestart worden met een beter onderhoud van de IJzer; in die 
optiek moet die grondig uitgebaggerd worden (waarvoor ook al lang budgetten gevraagd 
worden door het Agentschap voor Natuur en Bos (ANB) en De Vlaamse Waterweg (DVW)) 
en dienen de oevers dringend hersteld te worden. “Het achterstallige onderhoud van de 
IJzer moet dringend ingehaald worden. Het is de doorstroomcapaciteit die ons op cruciale 
momenten zoals nu nekt”, klinkt het.
Ook de burgemeesters van de Westhoek reageerden in De Zevende Dag van zondag 19 
november 2023 verontwaardigd op de adviezen van de waterexperts. Daarbij haalde 
burgemeester Laridon van Diksmuide volkomen terecht scherp uit: "Deze redenering houdt 
enkel rekening met de natuur. Wij willen dat er rekening wordt gehouden met mensen. 
Mensen die daar al generaties wonen en hun brood moeten verdienen." De burgemeester 
wil ook denken aan de toekomst, maar het baggeren van de IJzer is volgens haar nu de 
eerste prioriteit. "First things first. Mensen die met hun voeten in het water staan, willen 
nu niets horen over onteigeningen", zegt ze. De burgemeester van Poperinge gaf aan dat 
heel wat West-Vlaamse lokale besturen merken dat de toekenning van geldstromen binnen 
Vlaanderen niet meer in evenwicht is en pleitte voor extra middelen.
Ook het Agentschap voor Natuur en Bos en De Vlaamse Waterweg wezen de minister er 
de vorige jaren uitdrukkelijk op dat er hoogdringend moest gebaggerd worden om 
wateroverlast in het IJzerbekken te vermijden. Ik trok bij de minister al aan de alarmbel 
met mijn schriftelijke vraag nr. 88 van 14 oktober 2020 en schriftelijke vraag nr. 1533 van 
30 juni 2022. De minister gaf in haar antwoorden op die vragen toe dat er sinds 2010 niet 
meer gebaggerd werd, maar dat het wel de bedoeling was om, na de nodige 
voorbereidingen, in 2023 baggercontracten af te sluiten. Vroeger kon niet, want er 
moesten eerst nog slibstudies worden uitgevoerd.
In de plenaire zitting van woensdag 8 november 2023 verklaarde de minister echter 
plotseling dat haar diensten de voorbije jaren heel wat baggerwerken hebben uitgevoerd 
om de bergingscapaciteit te vergroten. Verder stelde ze dat er recentelijk nog 
baggerwerken gestart zijn op het kanaal Ieper-IJzer om ervoor te zorgen dat er meer dan 
6000 kuub slib wordt weggehaald en er zodoende ook een grotere bergings- en 
afvoercapaciteit is.
1. Kan de minister verduidelijken waarom zij op 14 oktober 2020 en 30 juni 2022 stelde 
dat er sinds 2010 geen baggerwerken meer werden uitgevoerd in de IJzer en in die 
rivier pas ten vroegste in 2023 zou kunnen gebaggerd worden nadat de resultaten van 
het slibonderzoek zouden bekend zijn, om dan plots in de plenaire vergadering van 
het Vlaams Parlement te verkondigen dat er de voorbije jaren heel wat baggerwerken 
uitgevoerd werden om de bergingscapaciteit in de IJzer te verhogen? Graag ontvang 
ik eveneens een overzicht van wanneer en op welke locaties er tussen 2011 en heden 
er in de IJzer baggerwerken werden uitgevoerd, met telkens de vermelding van slib 
dat daarbij werd afgevoerd en de kostprijs van elke baggeropdracht.
2. Met welke firma’s zijn er vandaag baggercontracten afgesloten en welke baggerwerken 
staan er deze legislatuur nog op til wat betreft de IJzer, alsook wat betreft de overige 
bevaarbare en niet-bevaarbare waterlopen in het IJzerbekken?
3. Welke andere initiatieven nam de minister en zal ze tijdens deze legislatuur nog nemen 
om de IJzer te onderhouden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 234 van 20 november 2023
van CARMEN RYHEUL
1. Hieronder kunt u een overzicht vinden van de uitgevoerde baggerwerken op de 
waterlopen in het IJzerbekken die onder het beheer van De Vlaamse Waterweg nv 
(DVW) vallen.

2. Dit jaar is DVW gestart met onderhoudsbaggerwerken op het kanaal Ieper-IJzer, 
gespreid over meerdere jaren.
In de Westhoek werd door DVW eerder al gepland om te baggeren, prioritair is dit op:
- Kanaal Ieper-IJzer (continueren van de onderhoudsbaggerwerken, ten behoeve 
van zowel de scheepvaart, de waterkwaliteit als de waterafvoer);
- Lokanaal (onderhoudsbaggerwerken, ten behoeve van zowel de scheepvaart als 
de waterafvoer);
- IJzer (onderhoudsbaggerwerken over gans het traject van de IJzer en 
slibruimingen in het deel Fintele tot de Franse grens). Op de IJzer werd door 
DVW vorig jaar nog gepeild, en hieruit is aangetoond dat de IJzer wel degelijk 
nautisch op diepte is. Weliswaar zijn er (zoals normaal op alle waterwegen) 

enkele drempels aanwezig die dienen verwijderd te worden met reguliere 
onderhoudsbaggerwerken, en moeten de toegangen naar kaaimuren en 
ligplaatsen worden geruimd. 
Deze werken waren eerder reeds in de baggermeerjarenplanning voorzien door DVW, 
maar mogelijks wordt in dit onderhoudsbaggerprogramma een versnelling in de tijd 
en/of budget doorgevoerd op basis van de rapporten van de Task Force die werd 
opgericht in navolging van de wateroverlast.  
3. Via de reguliere, lokale districtswerking van DVW is er jaarlijks een budget dat ingezet 
wordt voor het terugkerende onderhoud aan onze waterwegen. In voorbereiding van 
de huidige winter-/waterperiode werd door het district in september 2023 nog voor 
180.000 euro aan snoei- en opruimingswerken van obstakels en hinderlijke beplanting 
uitgevoerd op de bovenloop van de IJzer.
Tevens wordt ingezet op onderhoud op elektromechanische uitrustingen van sluizen, 
stuwen en andere infrastructuur met onder meer werken uitgevoerd aan de Ganzepoot 
en de Sint Joris Sluis te Nieuwpoort.
Naast DVW worden ook door tal van andere betrokken waterbeheerders werken 
uitgevoerd in de Westhoek. Dit wordt voor de waterbeheersing gecoördineerd vanuit 
het bekkensecretariaat van het IJzerbekken.
De Task Force zoals opgericht voor een Weerbare Westhoek zal verdere doorkijk geven 
op een actieplan dat inzet op maatregelen met betrekking tot de paraatheid, protectie 
en preventie bij wateroverlast in de Westhoek.
