title: Project Future Media Hubs - Aanpak
thema: Media
pdf link: https://docs.vlaamsparlement.be/pfile?id=2033189
thema link: https://www.vlaamsparlement.be/parlementaire-documenten/schriftelijke-vragen/1793700
SCHRIFTELIJKE VRAAG
nr. 56
van KLAAS SLOOTMANS
datum: 11 januari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Project Future Media Hubs  -  Aanpak
De Vlaamse Regering gaf op 22 december 2023 groen licht voor de uitrol van twee nieuwe 
projecten ter ondersteuning van de digitale transformatie en innovatie in de Vlaamse 
mediasector: Hermes, een initiatief van Meemoo vzw, en Future Media Hubs, geleid door 
de VRT. Beide kaderen in het digitaal transformatieprogramma van het relanceplan 
Vlaamse Veerkracht en zijn goed voor een impuls van 3.972.190 euro voor de Vlaamse 
mediasector. Het netwerk Future Media Hubs ontvangt daarvan een subsidie van zegge en 
schrijve 1.622.190 euro om “innovatieve samenwerkingen tussen Europese 
mediaorganisaties te stimuleren”.
1. Wie maakt, naast de openbare omroep, deel uit van het netwerk Future Media Hubs?
2. Wat is de concrete looptijd voor Future Media Hubs?
3. Het voornoemde netwerk moet volgens de perstekst “een strategische visie uitwerken 
om zo uit te groeien tot de Europese referentie-innovatiecluster voor de mediasector 
ten aanzien van het Europese en Vlaamse beleid. Het doel is een coherente media-
innovatieaanpak in Europa en Vlaanderen te realiseren en van media-innovatie een 
speerpunt te maken in Vlaanderen. Hierbij zal Vlaanderen in Europa op de kaart 
worden gezet als een sterke regio inzake media-innovatie.” 
Wat moet ik mij bij die strategische visie precies voorstellen en welke timing wordt 
daarbij vooropgesteld?
4. Een van de drie “strategische onderwerpen” van voornoemd netwerk is “het 
vertrouwen van het publiek in journalistiek vergroten, in de nieuw op te richten News 
Hub.”
Wanneer moet die news hub operationeel zijn en wat zal het aandeel van de VRT in 
die constructie zijn?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 56 van 11 januari 2024
van KLAAS SLOOTMANS
1. Het netwerk Future Media Hubs omvat meer dan 50 internationale mediaorganisaties 
uit de publieke en private sector.
De ledenlijst varieert voor elk van de vijf hubs, afhankelijk van hun eigen interesse 
en inbreng. Onder de leden zitten ook verschillende Vlaamse (commerciële) 
mediabedrijven die deelnemen aan één of meerdere groepen van Future Media Hubs, 
zoals o.a. DPG Media, Mediahuis, Roularta, Mediafin en Studio 100.
Voor de volledige ledenlijst, zie bijlage.
2. Future Media Hubs is gegroeid uit de Sandbox Hub, een project dat is opgestart in 
januari 2018. De voorbije jaren heeft Future Media Hubs de focus gelegd op 
uitwisseling tussen lokale en internationale mediabedrijven.
Het project dat wordt ondersteund met relancemiddelen, is van start gegaan op 1 
januari 2024 en loopt tot en met 31 december 2026.
3. Centraal in het project staat de ontwikkeling van een gemeenschappelijke Europese 
innovatieagenda met het oog op verbeterde samenwerkingsmodellen rond 
strategische innovaties. Future Media Hubs streeft ernaar om binnen de Europese 
mediasector en met het Europese beleid in dialoog te gaan over de belangrijkste 
innovatiethema’s, om zo samen sterker te worden en meer middelen naar Vlaamse 
media-innovatie te laten stromen. De timing valt samen met de looptijd van het 
project.
4. De News Hub is opgestart op 12 januari 2024. Het doel van de News Hub is 
kennisdeling en innovatieve samenwerking tussen Vlaamse en Europese 
nieuwsredacties. Daarbij gaat aandacht naar thema’s als nieuwsvermijding, 
generatieve AI in nieuwsprocessen, nieuwscontentverificatie, burgerjournalistiek, 
participatie en vertrouwen in nieuws. De VRT neemt een organiserende rol op. Ze 
bereidt de groepsmeetings voor en faciliteert deze ook. VRT NWS is één van de 
deelnemende leden.
BIJLAGE
Future Mediahubs leden
