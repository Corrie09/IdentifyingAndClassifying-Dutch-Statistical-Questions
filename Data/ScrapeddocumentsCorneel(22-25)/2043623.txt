title: Vlaams reglement betreffende het duurzaam beheer van materiaalkringlopen en afvalstoffen (VLAREMA) - Wegwerpverpakkingen bij Vlaamse overheden
thema: Natuur en Milieu
Vlaamse administratie
pdf link: https://docs.vlaamsparlement.be/pfile?id=2043623
thema link: https://www.vlaamsparlement.be/parlementaire-documenten/schriftelijke-vragen/1802701
SCHRIFTELIJKE VRAAG
nr. 136
van MIEKE SCHAUVLIEGE
datum: 8 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Vlaams reglement betreffende het duurzaam beheer van materiaalkringlopen en 
afvalstoffen (VLAREMA)  -  Wegwerpverpakkingen bij Vlaamse overheden
De VLAREMA-wetgeving rond wegwerpverpakkingen bij Vlaamse overheden (artikel 
5.3.12) geldt in Vlaanderen voor alle overheden: de lokale besturen, provinciale besturen 
én gewestelijke overheidsdiensten. Zo zijn:
- wegwerpbekers sinds 1 januari 2020 verboden op eigen evenementen én in de 
eigen werking van Vlaamse overheden. Sinds 15 juni zijn ze ook op alle Vlaamse 
evenementen verboden; 
- kleine petflesjes frisdrank sinds 1 januari 2020 verboden op eigen evenementen én 
in de eigen werking van Vlaamse overheden;
- petflesjes en blikjes in koeltogen sinds 1 januari 2020 verboden op eigen 
evenementen én in de eigen werking van Vlaamse overheden. Vanaf 1 januari 2025 
geldt er een totaalverbod op petflesjes en blik op alle Vlaamse evenementen.
In het Vlaamse regeerakkoord spreekt de Vlaamse Regering ook een extra engagement 
uit om een voorbeeldrol op te nemen rond cateringmateriaal: “Als overheid geven we het 
goede voorbeeld op onze evenementen en in onze eigen werking.”
De vaststelling is dat er nog steeds wegwerpverpakkingen worden aangeboden door het 
facilitair bedrijf van de Vlaamse overheid in een of meerdere Vlaamse administratieve 
centra (VAC’s):
- kartonnen bekers: worden aangeboden op vraag voor ‘on the go’ aan 0,20 euro;
- wegwerp broodjeszakjes: worden nog aangeboden aan 0,20 euro;
- petflessen frisdrank tot 0,5 liter: op aanvraag bij vergaderingen;
- petflessen tot 0,5 liter en blikjes: in koeltogen.
1. Wat zijn de richtlijnen voor het Facilitair Bedrijf van de Vlaamse overheid rond 
wegwerpverpakkingen?
2. Heeft de minister weet van inbreuken bij het Facilitair Bedrijf van de Vlaamse overheid 
op de VLAREMA-wetgeving rond wegwerpverpakkingen bij Vlaamse overheden (artikel 
5.3.12)?
3. Hoe kan het dat er nog inbreuken zijn op de VLAREMA-wetgeving rond 
wegwerpverpakkingen bij Vlaamse overheden (artikel 5.3.12)?
4. Hoe gaat de minister om met vastgestelde inbreuken?
5. Is de minister het eens dat inbreuken bij de Vlaamse overheid de geloofwaardigheid 
aantasten in voorbereiding van het totaalverbod op wegwerpverpakkingen op alle 
Vlaamse evenementen?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 136 van 8 februari 2024
van MIEKE SCHAUVLIEGE
1. Het Facilitair Bedrijf heeft sinds 1 oktober 2019 een actieplan om wegwerpverpakkingen 
volledig te bannen uit het aanbod van Het Facilitair Bedrijf. Dit gaat over:
-Het aanbod in de publieke zones: bannen van wegwerpbekers aan alle 
koffieautomaten en waterchillers en vervangen door porseleinen tassen en glazen. 
Zo wordt jaarlijks 600.000 wegwerpbekers of 3,3 ton restafval vermeden.
-Het aanbod in de koffiebars en restaurants: 
o Geen wegwerp roerstaafjes, rietjes, lepels, messen en vorken. Er wordt enkel 
nog inox servies gebruikt. Rietjes werden vervangen door lange lepels.
o Geen individuele verpakkingen meer van melkcups, suikersticks, koekjes. Het 
agentschap zorgt voor melkkannen, suikerstrooiers, cake, onverpakte koekjes,… 
Uiteraard met de nodige aandacht voor voedselverlies.
o Geen wegwerp dessertpotjes maar herbruikbare alternatieven. Kommetjes 
moeten soms afgedekt worden met plasticfolie. Hier streeft het agentschap 
ernaar om kommetjes enkel af te dekken in de situaties waarbij het echt nodig 
is.
o In de kruidencorner zijn peper- en zoutzakjes gebannen en vervangen door 
peper- en zoutmolens 
o Geen eenmalige wegwerpverpakkingen voor saladbowls en soep.
o Op deze manier worden dus ook de personeelsleden van de Vlaamse overheid 
opgeroepen om hun eigen brooddoos, soepbekers, koffiebeker,… mee te nemen 
naar het werk. Men kan ter plaatse ook herbruikbare bekers, broodjesdoeken, 
brooddozen, drinkflessen,… aankopen.
-Het aanbod bij events en vergaderingen:
o Broodjesmanden worden niet afgedekt met wegwerpmateriaal zoals plastic folie. 
Desserten, hapjes,… worden altijd in herbruikbaar materiaal aangeboden.
o Ook hier worden melkcups, suikersticks en individueel verpakte koekjes 
gebannen. In de plaats komen melkkannen, suikerstrooiers,…
o Water en bruiswater bij events worden standaard geleverd in glazen flessen 
gevuld met kraantjeswater uit chillers, naast huisbereide limonades of 
vruchtensappen die gepresenteerd worden in glazen dispensers.
-Er zijn enkele uitzonderingen waarbij wegwerp nog wordt toegestaan:
o Voorverpakte broodjes in het restaurant moeten verpakt zijn omwille van 
federale hygiënewetgeving.
o Standaard wordt een koffie in een porselein tas aangeboden en een broodje op 
een bordje. Externe klanten die een broodje of koffie willen meenemen (dus niet 
in het gebouw willen consumeren) en geen herbruikbaar recipiënt bij zich 
hebben, kunnen tegen betaling van een supplement een wegwerpbeker of -zakje 
verkrijgen.
Er is gekozen voor een type beker en zakje dat het meest milieuvriendelijk is bij 
het productieproces (m.a.w. maximaal gebruik van gerecycleerd materiaal, 
hernieuwbare grondstof of van reststromen). Dit alternatief is niet zichtbaar 
aanwezig voor de klant, waardoor het alleen aangeboden wordt indien de klant er 
zelf aan denkt en expliciet vraagt.
2-4.Er is nauw overleg geweest tussen de Openbare Vlaamse Afvalstoffenmaatschappij 
(OVAM) en Het Facilitair Bedrijf, en tussen beide kabinetten. 
Sinds het begin van de communicatie over deze wetgeving, heeft Het Facilitair Bedrijf 
onmiddellijk OVAM ingelicht over het actieplan, in alle transparantie. Daar werd 
duidelijk meegegeven wat in haar ogen als onrealistisch werd beschouwd in functie 
van de dienstverlening die men verwacht van Het Facilitair Bedrijf. Het agentschap wil 
enerzijds de wetgeving respecteren, maar anderzijds mag de dienstverlening niet in 
het gedrang komen. Die dienstverlening moet immers voldoen aan de hedendaagse 
noden van klanten, die niet anders zijn dan wat er buiten de kantoorgebouwen wordt 
gedetecteerd. 
De grote kantoorgebouwen kennen ook een publieke functie (opleidingen, externe 
bezoekers,…). Deze kleinere groep zijn ook klanten, weliswaar externe klanten, en 
moeten ook de mogelijkheid hebben om iets te kunnen consumeren.
Daarnaast kan het ook zijn dat ambtenaren een nood hebben om iets mee te nemen 
en geen herbruikbaar alternatief kunnen voorleggen. Ook dit is een beperkte groep.
Voor events voldoet Het Facilitair Bedrijf volledig aan de wetgeving: events zijn 
volledig afvalvrij.
Bij vergaderingen kan het voorvallen dat er 0,5L PET-flessen worden geleverd in 
functie van het vermijden van voedselverlies. Ook hier worden initiatieven genomen 
om minder PET-flessen te leveren en meer dranken in bulk aan te bieden, in functie 
van het aantal deelnemers.
Klanten in het gebouw kunnen steeds via de vendingautomaten, de koffiebar of via 
het boeken van catering bij vergaderzalen, flesjes frisdrank bestellen. Het Facilitair 
Bedrijf sensibiliseert klanten door het aanbieden van gratis koffie en water in zowel 
publieke als private zones. Klanten die toch water bestellen via het bestelsysteem, 
ontvangen een reminder over de aanwezigheid van gratis waterchillers in het gebouw.
Het was indertijd een bewuste keuze om geen glazen flesjes frisdranken en waters 
meer aan te bieden omwille van vermijden van overschotten, efficiënter gebruik van 
ruimtes in gebouwen (geen leeggoedlokalen meer, aangezien dit dure m²’s zijn in een 
kantoorgebouw ten koste van efficiënte ruimte), de gevolgen op vlak van ergonomie 
voor de cateringmedewerkers, problematieken met insecten en ongedierte in 
leeggoedlokalen en verlies van leeggoed.
Het verkopen van PET-flesjes aan externe klanten behoort volgens het Facilitair Bedrijf 
niet tot deze regelgeving. Artikel 5.3.12.5 VLAREMA slaat immers op de zgn. ‘eigen 
werking’, waarvan deze klanten geen deel uitmaken, en op de georganiseerde 
evenementen. Deze laatsten zijn volgens artikel 1.2.1, §6, 6° VLAREMA eenmalige of 
periodieke gebeurtenissen op het gebied van kunst, cultuur, sport, festiviteit of 
volksvermaak. Een bezoek door een externe aan een overheidsgebouw, valt daar 
vanzelfsprekend niet onder.
Ook moet opgemerkt worden dat bv. voorverpakte etenswaren en servetten in elke 
omstandigheid vrijgesteld zijn van het in artikel 5.3.12.2 VLAREMA voorziene verbod, 
nu deze door artikel 1.2.1, §6, 1° VLAREMA uitdrukkelijk uitgesloten zijn van de 
definitie van cateringmateriaal.
Bovendien moet gewezen worden op het verslag aan de Regering bij het besluit van 
22 maart 2019, waarin het volgende gesteld wordt: ‘Het is de bedoeling dat overheden 
hiermee ervaring opbouwen, zodat het gebruik van herbruikbaar cateringmateriaal op 
termijn kan worden uitgebreid naar alle evenementen, ook deze georganiseerd door 
niet-overheden.’ De regelgever heeft aldus benadrukt dat een en ander gepaard zal 
gaan met een leercurve, hetgeen de overheden toelaat om ervaring op te bouwen.
Momenteel is het aandeel als volgt:
-4% van de warme dranken worden in een wegwerpmateriaal verkocht in 2022 
was dit nog 12%;
-21% van de broodjes worden in een wegwerpzakje verkocht in 2022 was dit nog 
25%.
Het grotere aandeel bij broodjes is vooral te wijten aan de broodjes die op 
voorhand klaargemaakt zijn en aangeboden worden in de restaurants van de grote 
gebouwen, om wachtrijen te verminderen. Ook hier worden inspanningen geleverd 
door het online bestellen van broodjes, die standaard op een bordje worden 
aangeboden.
Naast het in deelvraag 1 vermelde actieplan neemt het agentschap nog verschillende 
andere maatregelen om afval te vermijden en verder te beperken:
Het Facilitair Bedrijf promoot herbruikbare alternatieven maximaal door deze ook zelf 
aan te bieden en in de verf te zetten. Zo was er in november 2023 een actie (tijdens 
de Europese week van de afvalvermindering), waarbij men bij aankoop van een 
herbruikbare koffiebeker een gratis warme drank naar keuze kreeg.
Het Facilitair Bedrijf zorgt voor voldoende sorteereilanden in de gebouwen zodat de 
restafvalfractie zo zuiver mogelijk blijft.
Het Facilitair Bedrijf heeft een ambitieus programma grondstoffenbeleid lopen, waarbij 
zij wil streven naar een zero waste kantoorgebouw. Het agentschap wil dus het 
restafval tot een minimum herleiden door maximaal fracties uit te sorteren. Ook met 
de catering wil het agentschap daarnaar streven. Daarom zal VAC Mechelen het eerste 
gebouw worden waar geen wegwerpalternatief voor koffie of broodjes aangeboden 
wordt. De koffiebar in het Belpairegebouw biedt ook al geen wegwerpalternatief voor 
koffie meer aan. De bedoeling is om, op basis van deze ervaringen, deze lijn door te 
trekken naar alle restaurants en koffiebars uitgebaat door Het Facilitair Bedrijf.
Het Facilitair Bedrijf heeft zich verder ook geëngageerd om:
-De evoluties op de markt wat betreft herbruikbare recipiënten blijvend en actief 
op te volgen;
-Alternatieven, bestaande en toekomstige, te onderzoeken voor implementatie 
binnen de catering;
-De evoluties op de markt wat betreft eenmalige verpakkingen blijvend en actief 
op te volgen, zodat er steeds gekozen wordt voor een eenmalige verpakking met 
de meest beperkte milieu-impact;
-Het gebruik van wegwerpverpakkingen te monitoren, zodat hierover transparant 
gecommuniceerd kan worden.
5. De geloofwaardigheid wordt niet aangetast gezien alle inspanningen die geleverd zijn 
tot zichtbare resultaten leiden en dit als voorbeeldfunctie naar voor wordt gebracht. Het 
Facilitair Bedrijf kan volledig tegemoetkomen aan de wetgeving bij evenementen die 
doorgaan in de kantoorgebouwen uitgebaat door Het Facilitair Bedrijf. Het is echter de 
organisator van het event die steeds de eindverantwoordelijkheid draagt en beslist wat 
en op welke manier wordt aangeboden op zijn/haar evenement. Ik onderhoud een 
goede verstandhouding met de bevoegde minister waarbij we het eens zijn dat Het 
Facilitair Bedrijf zeker en vast een voorbeeldrol te vervullen heeft en evenzeer dat we 
een groeipad bewandelen. We zijn ook afhankelijk van wat er op de markt aangeboden 
wordt, voldoende kwalitatief, praktisch en in voldoende volumes. Dit wordt zeer nauw 
opgevolgd door alle betrokkenen in constructieve onderlinge overlegmomenten. De 
toekomstige acties in Belpairegebouw en VAC Mechelen tonen aan dat het groeipad 
effectief bewandeld wordt. Het streven naar een zero waste afvalbeleid toont andermaal 
aan dat de lat hoog wordt gelegd. Bovendien is het Facilitair Bedrijf op vandaag reeds 
formeel erkend als SDG Champion door CIFAL, en is het traject richting 
Ambassadeurschap ingezet. Deze SDG certificering beoordeelt de duurzaamheid van de 
bedrijfsvoering die Het Facilitair Bedrijf voor de hele Vlaamse overheid opneemt. Deze 
externe certificering toont aan dat het niet bij woorden blijft, maar tot concrete 
resultaten op het terrein leidt. Kijkt u gerust even na op de website hoeveel organisaties 
al zover staan als het Facilitair Bedrijf. Ons agentschap is een voorloper en wordt door 
vele organisaties aangezocht om hulp in deze thematiek. Ook OVAM zelf bevestigt dat 
Het Facilitair Bedrijf absoluut haar voorbeeldrol opneemt. Ik nodig u uit een organisatie 
te vinden die op eenzelfde schaal dezelfde resultaten neerzet. 
