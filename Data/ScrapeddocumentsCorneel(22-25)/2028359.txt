title: Organisaties die werken met minderjarigen - Uittreksel strafregister
thema: Justitie en Handhaving
pdf link: https://docs.vlaamsparlement.be/pfile?id=2028359
thema link: https://www.vlaamsparlement.be/parlementaire-documenten/schriftelijke-vragen/1790036
SCHRIFTELIJKE VRAAG
nr. 200
van SOFIE MERTENS
datum: 20 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Organisaties die werken met minderjarigen  -  Uittreksel strafregister
Het decreet van 3 juni 2022 houdende de verplichting voor bepaalde organisaties om een 
uittreksel uit het strafregister als vermeld in artikel 596, tweede lid, van het Wetboek van 
Strafvordering, te controleren voor bepaalde nieuwe medewerkers, bepaalt dat bepaalde 
organisaties voor bepaalde vrijwilligers, verenigingswerkers,… die structureel in aanraking 
komen met minderjarigen, een uittrekstel uit het strafregister moeten controleren.
Het decreet is van toepassing op organisaties die een activiteit aanbieden die valt onder 
opvoeding, psychomedisch-sociale begeleiding, hulpverlening aan jeugd, 
kinderbescherming, animatie of begeleiding van minderjarigen zoals vermeld in artikel 
596, tweede lid, van het Wetboek van Strafvordering.
Verschillende jeugdwerkingen van sportverenigingen voorzien ook in een aanbod voor G-
sporters met een mentale beperking. Die G-sporters zijn soms ook ouder dan 18 jaar.
In die context wil ik de minister volgende vraag stellen.
Kan de minister verduidelijken hoe het begrip minderjarig geïnterpreteerd moet worden? 
Moeten verenigingen ook het uittreksel uit het strafregister controleren voor personen die 
structureel in contact komen met G-sporters met een mentale beperking die ouder zijn dan 
18 jaar?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 200 van 20 december 2023
van SOFIE MERTENS
Het begrip ‘minderjarigen’, in de zin van het decreet houdende de verplichting voor 
bepaalde organisaties om een uittreksel uit het strafregister als vermeld in artikel 596, 
tweede lid, van het Wetboek van Strafvordering, te controleren voor bepaalde nieuwe 
medewerkers, omvat de personen die de volle leeftijd van 18 jaar nog niet bereikt hebben. 
Personen die bij het bereiken van de leeftijd van 18 jaar niet over de nodige 
handelingsbekwaamheid zouden beschikken, konden voorheen, voor de wet van 17 maart 
2013 tot hervorming van de regelingen inzake onbekwaamheid en tot instelling van een 
nieuwe beschermingsstatus die strookt met de menselijke waardigheid, het statuut van 
verlengde minderjarigheid toegekend krijgen. Dit statuut bestaat op vandaag niet meer. 
Met de wet van 17 maart 2013 werd een nieuw beschermingsstatuut ingevoerd. Daarin 
wordt niet voorzien in een gelijkschakeling met minderjarigen. Bijgevolg is de 
controleverplichting niet van toepassing op de begeleiders van deze meerderjarigen. 
Ik deel echter uw bezorgdheid. Daarom heb ik in het kader van de update van het Vlaams 
actieplan ter bestrijding van seksueel geweld 2020-2024, gezien de 
bevoegdheidsverdeling, aan mijn collega-minister bevoegd voor Welzijn gevraagd om als 
nieuwe actie een uitbreiding van de controleverplichting naar voorzieningen met kwetsbare 
meerderjarigen op te nemen. Naar aanleiding van mijn vraag werd er effectief een actie 
opgenomen om zulke uitbreiding te onderzoeken. Dit wordt op dit moment door het 
Departement Zorg voorbereid. Daarnaast wordt er momenteel ook een evaluatie van het 
decreet voorbereid. Afhankelijk van de resultaten van het Departement Zorg zou ik het 
decreet na de evaluatie qua doelgroep dus willen uitbreiden naar kwetsbare meerderjarige 
personen.
