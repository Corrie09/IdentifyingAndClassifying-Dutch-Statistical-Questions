title: Brexit Adjustment Reserve (BAR) - Steunaanvragen
thema: Buitenlands beleid
Economie
pdf link: https://docs.vlaamsparlement.be/pfile?id=2016355
thema link: https://www.vlaamsparlement.be/parlementaire-documenten/schriftelijke-vragen/1780263
SCHRIFTELIJKE VRAAG
nr. 57
van KARL VANLOUWE
datum: 16 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Brexit Adjustment Reserve (BAR)  -  Steunaanvragen
Voor de opvang van de negatieve gevolgen in de Europese Unie als gevolg van het vertrek 
van het Verenigd Koninkrijk uit de unie werd op Europees niveau het Brexit Adjustment 
Reserve (BAR) opgericht. Met dat fonds wilde de EU de meest door de Brexit getroffen 
regio’s en sectoren ondersteuning bieden. Voor Vlaanderen was een 223 miljoen euro 
vrijgemaakt uit het noodfonds.
In juli van dit jaar was de mogelijkheid om steun aan te vragen afgelopen en in december 
wordt de steun afgerond. Hoewel Flanders Investment & Trade (FIT) Vlaamse bedrijven 
zal blijven begeleiden bij alle problemen die de Brexit heeft veroorzaakt, valt de steun weg. 
Dat is te betreuren, want veel Vlaamse bedrijven hebben nog niet de volledige gevolgen 
van de Brexit ervaren. Aan Britse zijde heeft men namelijk de nodige regelgeving over 
douane-afspraken opnieuw uitgesteld. Dat leidt niet alleen tot extra onzekerheid, maar ook 
tot nieuwe kosten die bedrijven zullen ervaren en vaak nog niet in rekenschap hebben 
genomen.
1. Kan er een overzicht gegeven worden van alle steunaanvragen van de afgelopen jaren 
die de Vlaamse overheid heeft ontvangen voor de Brexit Adjustment Reserve (BAR) 
nu de aanvragen afgerond zijn? Kan er ook een overzicht gegeven worden per 
provincie en per sector van de Vlaamse bedrijven die steun hebben ontvangen of nog 
zullen ontvangen?
2. De BAR loopt ten einde, maar de problemen die de Brexit met zich meebracht, slepen 
nog even aan door bijvoorbeeld het uitstel van de nodige regelgeving aan Britse zijde.
Hoe hoog is de nood tot extra ondersteuning voor onze Vlaamse bedrijven volgens de 
minister? Wat zijn de plannen van de Vlaamse Regering om die problemen van de 
bedrijven op te vangen?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ANTWOORD
op vraag nr. 57 van 16 november 2023
van KARL VANLOUWE
1. Er werden 204 aanvragen ontvangen, waarvan er 195 werden goedgekeurd voor een 
totaal subsidiebedrag van €143.000.000. Negen aanvragen werden onontvankelijk 
verklaard. De definitieve bedragen zullen echter pas gekend zijn na de volledige 
eindrapportering in 2024. 
Bijgevoegd gaat het overzicht per provincie en per sector van de Vlaamse bedrijven die 
steun hebben ontvangen of nog zullen ontvangen. 
2. De Brexit-werking zoals ze bestaat onder de BAR loopt ten einde op 31 december 2023. 
Het blijft echter van groot belang om bedrijven te informeren en te ondersteunen. De 
uitdagingen die zich stelden na de Brexit zijn nog niet voorbij. Vooral de agrofoodsector 
en de visserijsector staan nog voor verschillende overgangsmaatregelen die 
onzekerheid kunnen veroorzaken voor onze ondernemers. Het is nog onduidelijk welke 
regelgeving in het Verenigd Koninkrijk hieromtrent zal gelden. 
Flanders Investment & Trade (FIT) zet in op de verdere ondersteuning van bedrijven 
door middel van informatieverspreiding en het beantwoorden van vragen. De BAR 
zorgde ervoor dat FIT expertise opbouwde en informatiemateriaal voorzag voor 
ondernemers. De opgebouwde kennis wordt ingekanteld in de reguliere werking, met 
name de FIT-cel ‘Reglementering en de kantoren in het Verenigd Koninkrijk’. Zo wordt 
ingezet op informatievoorziening op lange termijn. Tot slot maken VLAIO en FIT deel uit 
van het Enterprise Europe Netwerk (EEN) ( www.enterpriseeuropevlaanderen.be). Dat 
is een EU-project waaraan ook het Verenigd Koninkrijk deelneemt. Hierdoor kunnen 
bepaalde vragen via deze weg behandeld worden. 
BIJLAGE
Overzicht per provincie en per sector van de Vlaamse bedrijven die steun hebben 
ontvangen of nog zullen ontvangen in het kader van de Brexit Adjustment Reserve 
