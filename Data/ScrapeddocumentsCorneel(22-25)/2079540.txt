title: Ernstige schade door milieuschendingen - Mogelijkheid tot groepsvordering
thema: Natuur en Milieu
pdf link: https://docs.vlaamsparlement.be/pfile?id=2079540
thema link: https://www.vlaamsparlement.be/parlementaire-documenten/schriftelijke-vragen/1836354
SCHRIFTELIJKE VRAAG
nr. 48
van ANDY PIETERS
datum: 25 oktober 2024
aan JO BROUNS
VLAAMS MINISTER VAN OMGEVING EN LANDBOUW
Ernstige schade door milieuschendingen  -  Mogelijkheid tot groepsvordering
De conclusie van de juridische analyse van de vorige bevoegde minister, zoals te lezen in 
haar antwoord op schriftelijke vraag nr. 334 van 8 februari 2024 van Carmen Ryheul, is 
dat het invoeren van een collectieve rechtsvorderingsmogelijkheid voor schade door 
milieuschendingen - hetgeen iets anders is dan schade aan het milieu - juridisch gezien in 
eerste instantie behoort tot de federale bevoegdheid. De groepsvordering voor 
herstel/vergoeding van private schade uit de schending van (in casu Vlaamse) regelgeving 
is in tegenstelling tot de vordering voor herstel/vergoeding voor publieke schade een 
residuaire bevoegdheid van de federale overheid. 
In ‘ondergeschikte orde’ en mits de nodige motivering was het echter niet uit te sluiten dat 
een regeling van die aangelegenheid door het Vlaamse Gewest ook kan aanvaard worden 
op grond van haar impliciete bevoegdheden. De noodzakelijkheidsvereiste moet daarbij 
verbonden worden met de verwachting dat private herstelvorderingen, en inzonderheid 
een groepsvordering, gericht op het herstel van private schade in oorzakelijk verband met 
de schending van Vlaamse regelgeving, een noodzakelijk sluitstuk zijn voor de 
handhaving/het doen respecteren van Vlaamse regelgeving, en ook bijdragen aan het 
herstel van publieke schade.
De minister gaf aan dat, gelet op de verwevenheid van milieuschade met andere 
schadeposten, zoals gezondheidsschade en patrimoniale schade, het aangeraden lijkt over 
dit aspect contact te nemen en verder overleg te plegen met het kabinet van de federale 
minister van Justitie.
1. Heeft de minister de intentie om voor de mogelijkheid tot groepsvorderingen bij 
ernstige schade door milieuschendingen een eigen Vlaamse regeling uit te werken? Zo 
ja, op welke termijn?
2. Zal de minister in overleg treden met de federale minister van Justitie om via een 
samenwerkingsakkoord een systeem uit te werken ter zake?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 48 van 25 oktober 2024
van ANDY PIETERS
1. Zoals in antwoord op SV 334 werd meegegeven, behoort de bevoegdheid tot het 
invoeren van een groepsvordering voor private schade veroorzaakt door ernstige 
milieuvervuiling tot de residuaire bevoegdheid van de federale overheid en dit omwille 
van de bevoegdheid van de federale overheid voor de aangelegenheid burgerlijke 
aansprakelijkheid en voor de aangelegenheid procesrecht.
De “Aanbeveling van de Europese Commissie 2013/396/EU van 13 juni 2013 over 
gemeenschappelijke beginselen voor mechanismen voor collectieve vorderingen tot 
staking en tot schadevergoeding in de lidstaten betreffende schendingen van aan het 
EU-recht ontleende rechten” geeft in overweging 7 aan dat het wenselijk is om 
dergelijke groepsvorderingen voor alle materies op een gelijklopende manier te 
regelen.
Private schade door ernstige milieuvervuiling zal doorgaans bestaan uit andere schade 
dan milieuschade, zoals gezondheidsschade, waardevermindering van eigendommen, 
economische verliezen, … Het lijkt ten behoeve van de burger wenselijk dat éénzelfde 
regeling dienend kan zijn voor een groepsvordering voor alle soorten schade 
veroorzaakt door ernstige milieuvervuiling.
Om deze redenen wordt in eerste instantie niet gedacht aan een eigen Vlaamse 
regeling.
2. De federale regelgeving bevat een regeling voor de groepsvordering in het kader van 
consumentenschade. Deze groepsvordering wordt geregeld in boek XVII van het 
Wetboek van Economisch Recht en behelst in hoofdzaak procedurele bepalingen.
In het Omgevingshandhavingsprogramma (VR 2022 1612 DOC. 1471/3, SD.2, OD.4) 
wordt het volgende gesteld: “Er wordt in overleg met de federale overheid onderzocht 
of het toepassingsgebied van de groepsvordering kan worden uitgebreid naar ernstige 
milieuvervuiling zodat partijen die schade lijden zich kunnen verenigen via een 
‘rechtsvordering tot collectief herstel’.”.
Ook in de andere gewesten zal mogelijks de vraag bestaan om een regeling voor 
collectief herstel bij milieu-incidenten te ontwikkelen.
In uitvoering van het Omgevingshandhavingsprogramma zullen we de uitbreiding van 
het toepassingsgebied van de groepsvordering onderzoeken in samenwerking met de 
federale overheid. 
BIJLAGE
Nota
