title: Flanders Investment & Trade (FIT) Tel Aviv - Beleid
thema: Buitenlands beleid
Economie
pdf link: https://docs.vlaamsparlement.be/pfile?id=2079465
thema link: https://www.vlaamsparlement.be/parlementaire-documenten/schriftelijke-vragen/1834826
SCHRIFTELIJKE VRAAG
nr. 11
van EVA DE BLEEKER
datum: 18 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Flanders Investment & Trade (FIT) Tel Aviv  -  Beleid
Al decennialang zijn er spanningen tussen Israël en Palestina, die sinds 7 oktober 2023 
aanzienlijk zijn geëscaleerd met de terroristische aanslag van 7 oktober en de 
daaropvolgende oorlog in Gaza. Die situatie roept dringende vragen op over de 
economische banden en investeringen in de regio, in het bijzonder de rol van Flanders 
Investment & Trade in Tel Aviv met betrekking tot de Israëlische nederzettingen in de 
bezette Palestijnse gebieden.
1. Wat is het huidige beleid van FIT Tel Aviv ten aanzien van investeringen in bedrijven 
die actief zijn in de bezette Palestijnse gebieden?
2. In welke mate is het beleid van FIT Tel Aviv bijgestuurd sinds de escalatie van het 
conflict op 7 oktober 2023?
3. Werkt FIT Tel Aviv samen met Israëlische bedrijven die actief zijn in de bezette 
Palestijnse gebieden? Zo ja, over hoeveel en welke bedrijven gaat dat dan?
4. Op welke wijze kan het Vlaams Parlement inzage krijgen in de vertrouwelijke 
bedrijfsinformatie, zoals dat in andere dossiers mogelijk is, met betrekking tot de 
relaties tussen FIT Tel Aviv en Israëlische bedrijven die actief zijn in de bezette 
Palestijnse gebieden?
MATTHIAS DIEPENDAELE 
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 11 van 18 oktober 2024
van EVA DE BLEEKER
1. De missie van Flanders Investment & Trade is om bij te dragen aan de verdere 
internationalisering van de Vlaamse economie. Dit gebeurt enerzijds door het 
ondersteunen van Vlaamse bedrijven bij hun export naar buitenlandse markten en 
anderzijds door het aantrekken van buitenlandse investeerders naar Vlaanderen. FIT 
focust zich derhalve niet op het ondersteunen van investeringen in buitenlandse 
bedrijven. 
Het FIT-kantoor in Tel Aviv controleert, waar redelijkerwijs mogelijk, elk Israëlisch 
bedrijf dat FIT benadert of dat op verzoek van een Vlaams bedrijf wordt benaderd, op 
activiteiten in de bezette Palestijnse gebieden.
Bovendien pleit FIT bij haar activiteiten telkens voor het principe van Maatschappelijk 
Verantwoord Ondernemen (MVO). 
2. Het kantoor van FIT in Tel Aviv blijft operationeel. In het kader van de geldende 
veiligheidssituatie zijn de externe activiteiten van het kantoor evenwel beperkt. 
3. Het FIT-kantoor in Tel Aviv werkt niet samen met Israëlische bedrijven die actief zijn in 
de bezette gebieden. 
Zoals vermeld in het antwoord op vraag 1, controleert FIT Tel Aviv waar redelijkerwijs 
mogelijk elk Israëlisch bedrijf dat FIT benadert of dat op verzoek van een Vlaams bedrijf 
wordt benaderd, op activiteiten in de bezette Palestijnse gebieden. Deze screening 
gebeurt aan de hand van het geregistreerd adres en de VN-lijst, getiteld “OHCHR update 
of database of all business enterprises involved in the activities detailed in paragraph 
96 of the report of the independent international factfinding mission to investigate the 
implications of the Israeli settlements on the civil, political, economic, social and cultural 
rights of the Palestinian people throughout the Occupied Palestinian Territory, including 
East Jerusalem”. Desgevallend wordt het Vlaams bedrijf ingelicht over de status van het 
Israëlische bedrijf in kwestie. 
4. Aangezien FIT geen activiteiten onderneemt, direct of indirect, met Israëlische 
bedrijven die actief zijn in de bezette Palestijnse gebieden, is er geen informatie 
beschikbaar om ter inzage voor te leggen. 
