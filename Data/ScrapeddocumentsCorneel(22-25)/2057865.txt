title: Studentenkamers - Uniform kotlabel
thema: Wonen
pdf link: https://docs.vlaamsparlement.be/pfile?id=2057865
thema link: https://www.vlaamsparlement.be/parlementaire-documenten/schriftelijke-vragen/1811611
SCHRIFTELIJKE VRAAG
nr. 228
van MAXIM VEYS
datum: 12 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Studentenkamers  -  Uniform kotlabel
Op dit moment kiezen studentensteden en hogeronderwijsinstellingen zelf of ze een 
kotlabel invoeren en verplichten. Ze bepalen ook zelf de voorwaarden voor dat label. Dat 
maakt het voor studenten en verhuurders weinig transparant om koten met elkaar te 
vergelijken en te weten of een kot kwaliteitsvol en brandveilig is. Een uniform kotlabel 
moet dat verhelpen. 
Wat die uniformiteit van dat nieuwe Vlaamse kotlabel betreft, zijn er nog een aantal 
onduidelijkheden. Zo hebben de meeste studentensteden hun eigen label, met elk hun 
eigen accenten op de kwaliteitsnormen en met verschillende geldigheidsduur van de 
uitbatingsvergunningen/kotlabels. Koten in Kortrijk krijgen bijvoorbeeld een vergunning 
van tien jaar, terwijl de vergunningen in Mechelen slechts vijf jaar geldig zijn.
1. Wat is de geldigheidsduur van het nieuwe Vlaamse uniform kotlabel?
2. Op welke wijze kunnen labels worden ingetrokken wanneer er twijfel bestaat over de 
naleving van de kwaliteitsnormen, ook al is de geldigheidsduur nog niet overschreden?
3. Mag een gemeente, die het nieuwe Vlaamse kotlabel niet toepast, nog een eigen 
label/uitbatingsvergunning toekennen? Zo ja, blijft het gebrek aan uniformiteit dan 
niet bestaan? Zo niet, hoe zal de kwaliteitscontrole van studentenhuisvesting in die 
gemeente dan worden gegarandeerd als die niet meedoet aan het uniforme label?
4. Na twee jaar zal het uniforme kotlabel worden geëvalueerd, met de mogelijkheid om 
een extra criterium studentvriendelijkheid op te nemen. 
Waarom wordt dat criterium niet meteen in overweging genomen? Dat criterium zou 
over twee jaar kunnen leiden tot een aanzienlijke administratieve last, aangezien alle 
koten die op dat moment al gelabeld zijn, opnieuw beoordeeld moeten worden.
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 228 van 12 maart 2024
van MAXIM VEYS
1. Het Vlaams kotlabel zal geen eigen geldigheidsduur hebben, maar afhankelijk zijn van 
de geldigheid van de onderliggende bewijsstukken. Zolang het conformiteitsattest, het 
brandveiligheidsattest en de studentenkamer vergund is (en er mogelijks een bewijs is 
dat voldaan is aan de lokale strengere kwaliteitsvereisten voor kamers) blijft ook het 
Vlaams kotlabel doorlopen. Het Vlaams kotlabel vervalt automatisch als één van de 
onderliggende bewijsstukken niet langer gunstig en/of geldig is.
2. Aangezien het Vlaams kotlabel vervalt, zodra een onderliggend bewijsstuk niet langer 
geldig of gunstig is, wordt het kotlabel automatisch ingetrokken, als het 
conformiteitsattest zou vervallen. Het conformiteitsattest vervalt o.a. als de woning 
ongeschikt of onbewoonbaar wordt verklaard of als de wooninspectie een proces-verbaal 
voor de woning heeft opgemaakt.
3. Vanaf de inwerkingtreding van de nieuwe regeling kunnen gemeenten niet langer eigen 
kotlabels of uitbatingsvergunningen uitreiken. De gemeenten hebben wel de keuze om 
via het aannemen van een verordening in het systeem van het Vlaams kotlabel te 
stappen. Ze hebben daarbij de keuze om het kotlabel toe te kennen of te verplichten. 
Als ze kiezen voor een verplicht kotlabel op hun grondgebied, fungeert het kotlabel als 
een uitbatingsvergunning. Op die manier kunnen gemeenten hun bestaande werkwijze 
verderzetten en de kwaliteitscontrole van studentenhuisvesting blijven garanderen.
4. Tijdens de voorbereidende overlegmomenten binnen het Overlegplatform Private Huur 
Studentenhuisvesting is het criterium van studentvriendelijkheid uitgebreid behandeld, 
maar werd er geen consensus bereikt om dit op te nemen in een uniform Vlaams 
kotlabel. Voornaamste bezwaar is het huidig gebrek aan objectiveerbaarheid. De huidige 
beoordeling gebeurt op basis van een klachtensysteem waarbij geval per geval wordt 
beoordeeld of een verhuurder alsnog studentvriendelijk kan worden beschouwd. Om 
een dergelijke parameter te integreren in een Vlaams systeem moet nagedacht worden 
over algemene richtlijnen, zodat die beoordeling voor heel Vlaanderen op eenzelfde 
wijze zou geschieden. Bovendien rezen er ook bezorgdheden over de verhouding met 
de vrederechter die bevoegd is om uitspraak te doen over huurgeschillen.
