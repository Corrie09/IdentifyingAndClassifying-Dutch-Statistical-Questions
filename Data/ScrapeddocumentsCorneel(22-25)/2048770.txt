title: Vlaamse overheid - Archivering bestuursdocumenten (2)
thema: Vlaamse administratie
Vlaamse Regering
pdf link: https://docs.vlaamsparlement.be/pfile?id=2048770
thema link: https://www.vlaamsparlement.be/parlementaire-documenten/schriftelijke-vragen/1805069
SCHRIFTELIJKE VRAAG
nr. 140
van SIHAME EL KAOUAKIBI
datum: 22 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Vlaamse overheid  -  Archivering bestuursdocumenten (2)
In het antwoord van de minister op mijn schriftelijke vraag nr. 99 van 10 januari 2024 
wordt een kabinetsarchief juridisch gezien als een ‘persoonsarchief’.
“Kabinetsarchief is juridisch gezien persoonsarchief, dus de minister kan grotendeels zelf 
beslissen wat hiermee gebeurt, zoals ook aangegeven is in het antwoord op vraag 3. Er 
zijn enkel afspraken met betrekking tot de administratieve dossiers. Deze afspraken staan 
opgelijst in het draaiboek kabinetswissel. Daar wordt uitdrukkelijk gesteld dat originele 
administratieve stukken en dossiers terug worden overgedragen aan de functionele 
administratie. Dossiers die tot op het laatste in behandeling zijn op het kabinet kunnen ter 
plaatse blijven mits deze vóór de kabinetsoverdracht te verzamelen in één lokaal. Er wordt 
ten behoeve van de functionele administratie een volledige dossieroplijsting gemaakt van 
alle dossiers die nog aanwezig zijn op het kabinet. Die dossieroplijsting wordt aan de 
functionele administratie bezorgd. De uit- en aantredende kabinetssecretarissen zijn 
verantwoordelijk voor de concrete overdracht van deze dossiers”.
De wettelijke bepalingen op grond waarvan kan worden besloten dat het gaat over een 
persoonsarchief, worden niet toegevoegd in het antwoord. 
1. Wat is de wettelijke bepaling waarop dat antwoord gebaseerd is?
Daarnaast stelt de minister dat ook bestuursdocumenten in een overdrachtsperiode 
beschouwd kunnen worden als persoonsarchief.
De minister stelt: “Zoals aangeven in de antwoorden op de vragen 3 en 4 is het archief 
van een minister persoonsarchief. Voor de administratieve dossiers zijn er uitdrukkelijke 
afspraken opgenomen in het draaiboek. Afschriften van administratieve stukken en 
dossiers dienen ofwel terug te worden overgedragen naar de functionele administratie of 
verwijderd te worden. Kabinetsmedewerkers zijn eveneens gebonden aan een 
deontologische code.” 
2. Graag kreeg ik van de minister de juridische motivatie waarop dit gebaseerd is.
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ANTWOORD 
op vraag nr. 140 van 22 februari 2024
van SIHAME EL KAOUAKIBI
Door het feit dat kabinetsarchief niet onder het toepassingsgebied valt van de afdeling 
‘beheren, bewaren en vernietigen van bestuursdocumenten’ van het Bestuursdecreet 
(concreet art. III.79) wordt geconcludeerd dat dit persoonsarchief is. Daarnaast vallen 
enkel de “administratieve dossiers” onder de definitie van bestuursdocument (art. I.4 3° 
van het bestuursdecreet). Hiervoor zijn, zoals ook aangegeven in het antwoord op vraag 
99 dd. 10 januari 2024, afspraken gemaakt met de administratie (bv. draaiboek 
kabinetswissel). 
