title: Scheldebrug Antwerpen - Financiering
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2047840
thema link: https://www.vlaamsparlement.be/parlementaire-documenten/schriftelijke-vragen/1803159
SCHRIFTELIJKE VRAAG
nr. 672
van ORRY VAN DE WAUWER
datum: 9 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Scheldebrug Antwerpen  -  Financiering
De Scheldebrug is één van de achttien leefbaarheidsprojecten die gekozen werden binnen 
het Oosterweeldossier. Eind 2023 keurden de raad van bestuur van De Vlaamse Waterweg 
en het college van burgemeester en schepenen van de stad Antwerpen de selectieleidraad 
voor de aanbesteding van de fiets- en wandelbrug over de Schelde in Antwerpen goed. 
Deze beslissing markeert het officiële startschot voor de aanbestedingsprocedure, waarbij 
via een Europese aanbesteding naar kwalitatieve bouwteams wordt gezocht voor het 
ontwerp, de bouw en het onderhoud van de brug. 
Ik toonde me doorheen de procedure voor de keuze voor een Scheldebrug als koele 
minnaar van het project Ook de nautische wereld plaatste veel vraagtekens bij de 
haalbaarheid, efficiëntie en wenselijkheid van de gekozen brugvariant over de Schelde. 
Fietsers plaatsen vraagtekens bij de functionaliteit van een hefbrug die meermaals per dag 
voor langere periodes openstaat. Bedrijven stroomopwaarts langs de Schelde plaatsen 
vraagtekens bij wat die barrière voor hen betekent, en welke meerkosten hett meebrengt 
wegens wachttijden en door het verplicht gebruik van beloodsing en een passage met 
sleepboten. Ook bij de vorige voortgangsrapportage van het Toekomstverbond werden 
heel wat kritische bemerkingen bij het plan voor deze Scheldebrug gezet. 
Daarom vraag ik graag een stand van zaken.
1. Kan een update gegeven worden van de financiële raming voor het project 
Scheldeoeververbinding (CAPEX)?
2. Kan een overzicht gegeven worden van flankerende projecten zoals de aanleg van 
wachtplekken, de aanleg van de kaaimuur, … die nodig zijn voor de bouw van de 
Scheldebrug? In welke andere kosten wordt voorzien voor flankerende projecten die 
de bouw van de Scheldeoeververbinding mogelijk maken? 
3. Kan een overzicht gegeven worden van de jaarlijkse kosten na de bouw van de brug 
(OPEX)? In welke totale financiering wordt daarvoor voorzien? Voor hoeveel jaren loopt 
die financiering?
4. In het geïntegreerd investeringsprogramma (GIP) wordt onder GIP nummer 
GIP002686/01, tussen 2023 en 2026 een bedrag van 100.789.000 euro gereserveerd 
voor de fiets- en voetgangersbrug inclusief Scheldebalkon - voorstudies & begeleiding 
(prefinanciering) en voor de uitvoering ervan. 
5. Impliceert dit dat de bouw van de Scheldebrug niet gefinancierd wordt uit het rollend 
fonds voor de leefbaarheidsprojecten, maar rechtstreeks uit de investeringsmiddelen 
van De Vlaamse Waterweg? Kan meer duiding gegeven worden over de financiering 
van dat project?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 672 van 9 februari 2024
van ORRY VAN DE WAUWER
1. Het taakstellend budget voor de Scheldebrug werd door de Vlaamse Regering 
vastgelegd op 254 mio EUR. Het projectbudget werd verder ingeperkt t.g.v. de 
besparing van 5,5% voor elk leefbaarheidsproject tot 240 mio EUR. Vanuit dit 
projectbudget zal een plafondprijs bepaald worden voor de Scheldebrug, rekening 
houdend met de reeds uitgegeven studiekosten en investeringen ten behoeve van 
noodzakelijke randinfrastructuur (radardekking i.f.v. scheepvaartbegeleiding …)
2. Delen binnen de DBM-overeenkomst zijn:
1. Brug (leefbaarheidsbudget);
2. Aanlanding Rechteroever (leefbaarheidsbudget);
3. Noodwachtplaats (leefbaarheidsbudget);
4. Stabilisatie Kaaimuur (GIP Sigmaplan);
5. Openbaar Domein (stad Antwerpen);
6. Verhoging Waterkering (GIP Sigmaplan).
Delen die buiten de DBM-overeenkomst zullen gerealiseerd worden zijn:
7. Infrastructuur Uitbreiding Scheepvaartbegeleiding (leefbaarheidsbudget);
8. Dynamische Fietssturing (stad Antwerpen VVRA). 
De keuze om een onderdeel al dan niet in de DBM-overeenkomst te bundelen, is 
ingegeven vanuit technische of contractuele raakvlakken. Onderliggend zijn er, zoals 
tussen haakjes aangegeven, verschillende financieringsstromen per onderdeel die niet 
noodzakelijk overeenstemmen met de beoogde contractvorm.
Samenvattend kan worden gesteld dat projecten deel kunnen uitmaken van de DBM-
aanbesteding van de Scheldebrug, maar dat niet alle via de leefbaarheidsbudgetten 
worden gefinancierd.
Tot slot wordt aangestipt dat enkel de Scheldebrug als een DBM zal worden 
aanbesteed. Alle andere (deel)projecten betreffen enkel een DesignBuild zonder 
onderhoud.
3. Voor de gedetailleerde inventarisatie van de OPEX wordt verwezen naar de nota en 
bijlagen 1 en 3 bij de beslissing van de Vlaamse Regering dd. 23/12/2022 (VR 2022 
2312 DOC.1623/1, VR 2022 2312 DOC.1623/2, VR 2022 2312 DOC.1623/4).
4. (Dit betreft geen vraag, maar een stelling.)
5. De Scheldebrug, en de erbij horende projectonderdelen die gefinancierd worden via 
het projectbudget voor de Scheldebrug, wordt volledig gefinancierd via het rollend 
fonds voor de leefbaarheidsprojecten. Voor de andere projecten die deel uitmaken 
van de aanbesteding verwijs ik naar het antwoord op vraag 2.
