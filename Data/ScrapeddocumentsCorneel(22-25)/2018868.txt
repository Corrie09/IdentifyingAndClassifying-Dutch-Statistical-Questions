title: Uitzendsector - Controle arbeidsongevallen
thema: Werk
pdf link: https://docs.vlaamsparlement.be/pfile?id=2018868
thema link: https://www.vlaamsparlement.be/parlementaire-documenten/schriftelijke-vragen/1780595
SCHRIFTELIJKE VRAAG
nr. 69 
van THIJS VERBEURGT
datum: 20 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Uitzendsector  -  Controle arbeidsongevallen 
Via de Vlaamse uitzendsector zijn meer dan 100.000 mensen aan de slag. De controle op 
de uitzendarbeid, outplacement, werving en selectie valt onder de bevoegdheid van de 
Vlaamse Sociale Inspectie. De focus bij deze inspecties ligt op de niet-erkende 
uitzendarbeid, zowel bij bureaus als gebruikers.
De controle op de arbeidsongevallen is dan weer een federale bevoegdheid, gecontroleerd 
door de inspectie van het Toezicht op het Welzijn op het Werk.
1. Hoe verloopt de samenwerking met de inspectie Welzijn op het Werk, krijgt de Vlaamse 
Sociale Inspectie automatisch dossiers doorgestuurd, waarna ze het uitzendkantoor 
controleert en zo ja, op welke aspecten?
2. Graag een overzicht van controles bij private arbeidsbemiddeling sinds 2014 (graag 
een overzicht per jaar).
3. Controleert de sociale inspectie ook reactief bij ongevallen op de werkvloer?
4. Hoeveel ongevallen werden sinds 2014 gecontroleerd? Graag een overzicht per jaar 
en - indien mogelijk - per bedrijfstak.
5. Hoeveel van de gecontroleerde ongevallen sinds 2014 vonden plaats in het kader van 
uitzendarbeid? Graag een overzicht per jaar in absolute cijfers en - indien mogelijk – 
per bedrijfstak.
6. Wat leren de cijfers de minister?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 69 van 20 november 2023
van THIJS VERBEURGT
1. De Vlaamse Sociale Inspectie krijgt niet automatisch dossiers doorgestuurd van de 
inspectie Welzijn op het Werk. Toch bestaat er een samenwerking tussen beide 
diensten op verschillende niveaus: 
a) Bij ad hoc dossier rond arbeidsongevallen gebeurt het dat de Vlaamse Sociale 
Inspectie wordt geïnformeerd over de betrokkenheid van een uitzendbureau, 
bijvoorbeeld wanneer het gaat om een illegaal uitzendkantoor. In dat geval voert 
de Vlaamse Sociale Inspectie onderzoek naar de bepalingen van het decreet van 
10 december 2010 betreffende de private arbeidsbemiddeling en haar 
uitvoeringsbesluiten. 
b) Binnen de arrondissementele cellen nemen beide diensten, samen met andere 
inspectiediensten, deel aan gecoördineerde acties. Bouwacties zijn hierbij de 
meest voorkomende.
c) Eind 2020 werd een samenwerkingsprotocol afgesloten tussen de regionale sociale 
inspectiediensten en de federale arbeidsinspecties Toezicht op de Sociale Wetten 
en Toezicht op het Welzijn op het Werk. Dit protocol beoogt naast kennis- en 
informatie-uitwisseling ook het verlenen van wederzijdse ondersteuning bij 
inspecties met als doel misbruiken beter te kunnen bestrijden en waarbij ook 
aandacht gaat naar de werkomstandigheden waarin de werknemers worden 
tewerkgesteld.
Mede ingevolge dit protocol en naar aanleiding van de tragische gebeurtenis in 
Antwerpen in juni 2021, worden er specifieke controles georganiseerd in de 
bouwsector gericht op (buitenlandse) uitzendkantoren en gedetacheerde werknemers 
waarbij de collega’s van het Toezicht op het Welzijn op het Werk in het bijzonder letten 
op de veiligheid op de werven en de Vlaamse Sociale Inspectie en de inspecteurs van 
het Toezicht op de Sociale Wetten zich richten op mogelijke frauduleuze constructies. 
Deze controles werden in 2022 een eerste keer georganiseerd binnen de 
jaardoelstellingen van de Sociale Inlichtingen- en Opsporingsdienst. In 2023 werden 
deze controles hernomen.
Tot slot wens ik te benadrukken dat de Vlaamse Sociale Inspectie bij haar 
inspectiebezoeken in uitzendkantoren steeds aandacht heeft gehad voor het aspect 
veiligheid op het werk. Hoewel de controle op deze reglementering niet rechtstreeks 
binnen de bevoegdheden van onze Vlaamse Sociale Inspectie valt, kunnen inbreuken 
hierop een impact hebben op de erkenning waarover elk uitzendbureau dat actief is in 
Vlaanderen moet beschikken.   
2. In onderstaande tabel vindt u een overzicht van alle onderzoeken die de Vlaamse 
Sociale Inspectie jaarlijks uitvoerde inzake private arbeidsbemiddeling,  
Jaar 2014 2015 2016 2017 2018 2019 2020 2021 2022
Aantal 
dossiers231 275 322 296 247 300 275 202 123
3. De Vlaamse Sociale Inspectie controleert niet reactief bij ongevallen op de werkvloer. 
De Vlaamse Sociale Inspectie wordt niet in kennis gesteld van arbeidsongevallen. 
Dergelijke meldingen komen terecht bij de federale dienst Toezicht op het Welzijn op 
het Werk. 
4. De controle van arbeidsongevallen behoort tot de bevoegdheden van de federale 
inspectiedienst Toezicht op het Welzijn op het Werk. Ik beschik dus niet over de 
gevraagde cijfers.   
5. Voor deze cijfers moet ik u doorverwijzen naar mijn federale collega van Werk.
6. Ik verwijs u naar de federale Minister van Werk. Ik stel wel samen met u vast dat de 
Vlaamse Sociale Inspectie tijdens haar onderzoeken inzake private arbeidsbemiddeling 
steeds bijzondere aandacht besteedt aan de positie van de werknemer. Hieronder valt 
ook het thema veiligheid op de werkvloer. Hoewel de Vlaamse Sociale Inspectie in 
deze een zeer beperkte bevoegdheid heeft, heeft het er haar nooit van weerhouden 
dit aspect mee te nemen tijdens inspecties, al was het maar met een preventieve 
inslag. Ook in de controlerondes van dit lopende jaar was dit het geval. Mocht de 
Vlaamse Sociale Inspectie wat dit betreft stoten op weerkerende of structurele 
tekortkomingen zal zij hieromtrent terugkoppelen naar de federale collega’s.   
