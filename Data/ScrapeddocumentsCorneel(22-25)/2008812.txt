title: Opleiding diplomaten - Vlaamse Diplomatieke Academie
thema: Buitenlands beleid
pdf link: https://docs.vlaamsparlement.be/pfile?id=2008812
thema link: https://www.vlaamsparlement.be/parlementaire-documenten/schriftelijke-vragen/1774135
SCHRIFTELIJKE VRAAG
nr. 36
van KARL VANLOUWE
datum: 20 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Opleiding diplomaten  -  Vlaamse Diplomatieke Academie
De Vlaamse Regering heeft verschillende samenwerkingsprogramma’s met niet-statelijke 
actoren die Vlaanderen op de kaart moeten zetten in het buitenland. Toch blijft de beste 
manier om Vlaanderen internationaal op de kaart te zetten het sturen van diplomatieke 
vertegenwoordigers naar onze internationale posten. De opleiding van Vlaamse diplomaten 
aan de hand van een Vlaamse Diplomatieke Academie vormt daarin een essentiële schakel.
De minister-president liet weten in antwoord op mijn schriftelijke vraag van 1 maart ll. (nr. 
185) dat negen personeelsleden de opleiding aan de Diplomatieke Academie volgen. Vijf 
functies zouden worden opgevuld door vijf van de negen personeelsleden, van wie de rest 
deel wordt van de werfreserve.
1. Kan de minister-president toelichting geven bij de inhoudelijke en organisatorische 
invulling van de Academie? 
2. Hoe evalueert de minister-president de werking en de resultaten? 
3. Hoe ziet de minister-president de Academie verder evolueren en welke stappen zijn 
daar eventueel te zetten?
4. Wanneer kan worden ingestapt en hoe gebeurt de selectie? Zijn er al nieuwe 
deelnemers voor het programma?
5. Het merendeel van de personen die de opleiding volgen, is al werkzaam bij de Vlaamse 
dienst van het Departement Kanselarij en Buitenlandse Zaken. 
Zijn er bij de nieuwe deelnemers van de opleiding mensen die nog niet werkzaam zijn 
bij het diplomatieke netwerk?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 36 van 20 oktober 2023
van KARL VANLOUWE
1. De Diplomatieke Academie biedt theoretische en praktische leeractiviteiten aan ter 
bevordering van kennis en vaardigheden. De sessies vinden plaats via verschillende 
leermethodes: klassieke bijeenkomsten, digitale formats, stages en werkbezoeken.
Het programma mikt bij aanvang op verschillende doelgroepen. Ten eerste staat het 
voornamelijk open voor werknemers van het Departement Kanselarij en 
Buitenlandse Zaken die zich willen voorbereiden op een diplomatieke functie in een 
van haar buitenlandkantoren. Verder beoogt het programma de deelname van 
werknemers die aan de slag zijn op de buitenlandkantoren. Zo vertaalt het 
Departement Kanselarij en Buitenlandse Zaken levenslang leren in de praktijk. Ten 
slotte kunnen werknemers van het Departement Kanselarij en Buitenlandse Zaken 
op het hoofdkantoor, alsook werknemers van andere departementen of 
agentschappen, op vrijwillige basis deelnemen aan een aantal vormingsactiviteiten.
De academie doet overwegend een beroep op bestaande opleidings- vormings- of 
kenniscentra om de noodzakelijke kennis en vaardigheden over te brengen. Voor 
gedetailleerde informatie over het programma, de deelnamecijfers, en de 
ingeschakelde kennis- of opleidingscentra tijdens het eerste werkjaar verwijs ik naar 
het eerste jaarverslag van de Diplomatieke Academie. 
2. De Diplomatieke Academie heeft in 2023 een eerste lichting nieuwe Vlaamse 
diplomaten klaargestoomd voor vertrek op post. Een tweede lichting wordt 
momenteel geselecteerd, en zal haar opleidingstraject aanvatten in januari 2024. De 
academie behaalt daarmee haar operationele doelen op korte termijn. Ik ben er van 
overtuigd dat we met dit initiatief een belangrijke bijdrage leveren om de Vlaamse 
diplomatie verder te versterken. 
3. De verdere evolutie van de Diplomatieke Academie hangt samen met de verdere 
ontwikkeling van de Vlaamse diplomatie. De academie zal zich dienstbaar opstellen 
in de ondersteuning van de prioriteiten en bijhorende (internationale) 
personeelsplanning van het Departement Kanselarij en Buitenlandse Zaken, en bij 
uitbreiding de hele Vlaamse overheid.
4. Het programma start begin januari 2024. De selectie van de kandidaten gebeurde 
eind oktober en begin november 2023 aan de hand van een screening van de 
formele deelnemingsvoorwaarden en een eerste toetsing van de motivatie, 
verwachtingen en inzetbaarheid van de kandidaten. 
5. Alle deelnemers zijn werkzaam bij het Departement Kanselarij en Buitenlandse 
Zaken. De meerderheid van de deelnemers werkt op het hoofdbestuur, enkelen zijn 
al actief in het diplomatiek netwerk. Het Departement Kanselarij en Buitenlandse 
Zaken nodigde de andere departementen en agentschappen van de Vlaamse 
overheid uit om kandidaturen te bezorgen. Hierop werd echter niet ingegaan. 
