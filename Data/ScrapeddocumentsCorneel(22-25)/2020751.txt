title: Projectoproep noodwoningen - Stand van zaken
thema: Wonen
pdf link: https://docs.vlaamsparlement.be/pfile?id=2020751
thema link: https://www.vlaamsparlement.be/parlementaire-documenten/schriftelijke-vragen/1782589
SCHRIFTELIJKE VRAAG
nr. 72
van AN MOERENHOUT
datum: 28 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Projectoproep noodwoningen  -  Stand van zaken
Noodwoningen zijn broodnodig in Vlaanderen. Door de wooncrisis neemt de behoefte aan 
meer noodwoningen almaar verder toe.
Na de projectoproepen noodwoningen in 2020, 2021 en 2022 lanceerde de minister in 
2023 een nieuwe projectoproep in Vlaanderen. Met die projectoproep stimuleert 
Vlaanderen het bouwen, kopen, renoveren en inrichten van noodwoningen. Het Vlaamse 
Gewest neemt 50% van de kosten voor zijn rekening, met een maximum van 159.500 
euro per gerealiseerde noodwoning. Ook de renovatie en inrichting van bestaande 
noodwoningen komen in aanmerking voor subsidiëring.
De noodwoningen die in het kader van deze oproep worden verwezenlijkt, worden onder 
meer ingezet in functie van het lokale woningkwaliteitsbeleid en het beleid ter preventie 
van uithuiszettingen.
De minister lanceerde een maand geleden het voorstel om de regels voor het afsluiten van 
een huurcontract te verstrengen. De minister wil dat wie illegaal in het land verblijft niet 
langer een woning kan huren. Hij herhaalde zijn voorstel recentelijk tijdens de 
begrotingsbesprekingen in de commissie Wonen. Wat hem betreft, wordt zijn voorstel 
opgenomen in de evaluatie van het Vlaamse woninghuurdecreet, meldde hij nog.
De minister vermeldde in de media dat het weren van mensen zonder papieren als huurder 
ook gezien wordt als een manier om de druk op de woningmarkt te laten afnemen. Wij 
vragen ons echter af of de minister de woonproblemen niet doorschuift. Op het moment 
dat mensen zonder papieren op straat belanden, is het de verantwoordelijkheid van de 
lokale besturen om hen snel een dak boven het hoofd te bieden. Dan kan in een 
noodwoning of met een versnelde toewijzing binnen de sociale huisvesting.
1. Hoe staat de minister tegenover de (mogelijks onbedoelde) gevolgen van zijn voorstel?
2. Zal de minister meer investeren in noodwoningen en sociale woningen om aan de 
lokale besturen de hefbomen te geven om de dakloosheid te bestrijden, die zal 
toenemen ten gevolge van het voorstel om aan mensen zonder papieren geen woning 
meer te verhuren?
3. Hoeveel noodwoningen werden er met de projectoproepen van de minister 
aangevraagd door de lokale besturen? Graag een opdeling per jaar, te starten vanaf 
het eerste jaar van deze legislatuur, zijnde 2019.
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 72 van 28 november 2023
van AN MOERENHOUT
1. U vraagt naar de (mogelijks onbedoelde) gevolgen van de maatregel, bijvoorbeeld voor 
de lokale besturen en noodopvang. We hebben het hier al uitgebreid over gehad tijdens 
de commissievergadering van 8 november. Wat we niet uit het oog mogen verliezen is 
het doel van deze maatregel. De uitgangpunten zijn ook heel duidelijk. We stellen 
vandaag vast dat het voor personen die illegaal op het grondgebied verblijven perfect 
mogelijk is om onder de radar te blijven en een normaal leven op te bouwen, inclusief 
het huren van een woonst. Zo vernam ook ik de schatting van maar liefst circa 100.000 
tot 200.000 personen die illegaal in België verblijven, ongeacht het bestaan van een 
bevel om het grondgebied te verlaten. Het is precies op die inconsistentie, en ook dat 
gebrek aan opvolging, dat ik een antwoord wil bieden. Wanneer de betrokkenen geen 
woning meer kunnen huren, zullen zij in de eerste plaats zelf inzien dat in België geen 
toekomst voor hen weggelegd is. Zo zetten we hen - alsnog - aan om gevolg te geven 
aan het bevel om het grondgebied te verlaten. Minstens zal de overheid een beeld 
krijgen op wie er huurt en zal zij mensen zonder papieren kunnen opvolgen en 
aanspreken. Door verhuurders in te schakelen bij het verhuurverbod, wordt het privaat 
huurbeleid afgestemd op de doelstellingen van het migratiebeleid en verhoogt de 
effectiviteit van het overheidsbeleid in zijn geheel.
Ik ben het fundamenteel oneens dat de maatregel zou leiden tot allerlei ongewenste 
neveneffecten. Integendeel, het is net doordat we momenteel gedogen dat mensen 
zonder papieren toch hun leven in België opbouwen, dat allerlei misbruiken kunnen 
ontstaan. Wie hier illegaal verblijft zal ook vandaag - zonder dat er al een verhuurverbod 
bestaat - niet naar de rechter stappen om zijn rechten te doen naleven. En het is net 
die kwetsbaarheid, die voortvloeit uit de illegale verblijfsstatus, dat mensen vatbaar 
maakt voor misbruik. Wanneer mensen zonder papieren daarentegen effectief zouden 
terugkeren, zoals de overheid na het doorlopen van een asielprocedure van hen terecht 
mag verwachten, dan nemen we een voedingsbodem voor huisjesmelkerij weg. 
Hetzelfde geldt voor overbezetting en informele verhuur. Door consequent te zijn als 
overheid en door verhuurders mee in het bad te trekken, gaan we precies tegen die 
grijze wooncircuits in. En uiteraard ben ik het eens dat we mensen die op straat dreigen 
te belanden moeten opvangen. Maar we mogen als overheid nooit de dubbele boodschap 
geven dat men enerzijds geen recht heeft op een verblijfstatus, maar dat men 
anderzijds toch een ‘normaal’ leven kan opbouwen zolang men maar onder de radar 
blijft.
Daarnaast verwacht ik dat de maatregel de druk op de woningmarkt zal verlichten. Zoals 
aangehaald is er sprake van 100.000 tot 200.000 mensen zonder papieren die zich op 
de woningmarkt bevinden. Die mensen hebben – zonder rijksregisternummer – geen 
toegang tot een sociale woning. Ze zijn bijgevolg gehuisvest op de private huurmarkt 
of ze verblijven in opvang. Hen stimuleren om effectief het grondgebied te verlaten, 
heeft tot gevolg dat er aanbod vrij komt.
2. Ik heb ondertussen een nieuwe projectoproep voor noodwoningen gelanceerd. Gelet op 
de noden op het terrein zullen de woningen in eerste instantie bestemd worden voor 
dak- en thuislozen. Ik voorzie hiervoor 3 miljoen euro extra vergeleken met de andere 
jaren, wat het totale budget van de subsidieoproep 2024 op 11 miljoen euro brengt. De 
maximaal subsidieerbare kost per (nood)woning is vastgelegd op 319 000 euro, hiervan 
komt Vlaanderen voor 50% tussen wat betekent dat het maximaal subsidiabele bedrag 
159 500 euro per noodwoning is. 
3. In 2019 was er geen oproep noodwoningen.
2020: 259 woningen
2021: 150 woningen
2022: 56 woningen
2023: 121 woningen
Op die manier hebben de verschillende oproepen in totaal al gezorgd voor de bouw, 
aankoop, renovatie en herinrichting van 586 noodwoningen in Vlaanderen. 
