title: Omgevingsvergunning luchthaven Zaventem - Verzoeken tot vernietiging
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2080995
thema link: https://www.vlaamsparlement.be/parlementaire-documenten/schriftelijke-vragen/1839373
SCHRIFTELIJKE VRAAG
nr. 74
van HANS VANHOOF
datum: 8 november 2024
aan JO BROUNS
VLAAMS MINISTER VAN OMGEVING EN LANDBOUW
Omgevingsvergunning luchthaven Zaventem  -  Verzoeken tot vernietiging
Op 5 november 2024 stelde ik in de Commissie voor Leefmilieu, Natuur en Ruimtelijke 
Ordening een vraag om uitleg (nr. 212) aan de minister over de opvolging en monitoring 
van de omgevingsvergunning die eerder dit jaar werd verleend voor de activiteiten op de 
luchthaven van Zaventem. 
Tijdens de bespreking benadrukte ik het economische belang van de luchthaven, dat hand 
in hand hoort te gaan met de leefbaarheid in de ruime omgeving. Dat noodzakelijke 
evenwicht tussen economie en tewerkstelling aan de ene kant, en mens en omgeving aan 
de andere kant wordt bewerkstelligd door de voorwaarden opgelegd in de 
omgevingsvergunning toegekend aan Brussels Airport Company. 
Ook verwees ik naar een aantal actoren, waaronder ook enkele gemeenten, die juridische 
procedures hebben opgestart om die omgevingsvergunning aan te vechten, waarbij ze 
naar de Raad voor Vergunningsbetwistingen stapten met een verzoek tot vernietiging van 
de vergunning .
Over de impact en voortgang van die procedures, graag volgende vragen:
1. Aantal verzoeken tot vernietiging: kan de minister aangeven hoeveel en welke partijen 
een verzoek tot vernietiging van de omgevingsvergunning hebben ingediend?
2. Status en voortgang van de procedures: kan de minister een actuele stand van zaken 
geven van de behandeling van de lopende verzoeken, inclusief een indicatie van de 
verwachte tijdlijn?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 74 van 8 november 2024
van HANS VANHOOF
1. Tegen het ministerieel besluit van 29 maart 2024 werden voor de RvVb 21 
verzoekschriften tot annulatie en voor de Raad van State werd 1 verzoekschrift tot 
annulatie ingediend. 
Volgende partijen hebben een verzoekschrift ingediend:
- BAC nv 
- Brussels Hoofdstedelijk Gewest
- Brussels Airlines nv
- Gemeente Sint-Jans-Molenbeek
- Gemeente Sint-Pieters-Woluwe
- Gemeente Etterbeek
- Gemeente Elsene
- Gemeente Sint-Lambrechts-Woluwe
- Gemeente Ganshoren
- Gemeente Koekelberg
- Gemeente Sint-Agatha-Berchem
- Gemeente Watermaal-Bosvoorde
- Gemeente Oudergem
- Gemeente Schaarbeek
- BOND BETER LEEFMILIEU VLAANDEREN VZW - DRYADE VZW - CLIMAXI VZW - 
GROOTOUDERS VOOR HET KLIMAAT VZW - BOREAS VZW - STERREBEEK 2000 VZW - 
ASSOCIATION OF WEZEMBEEK-OPPEM AGAINST AIRCRAFT CONTRAVENTIONS TO 
SILENCE AND SECURITY (AWACSS) VZW - SOLIDAIR TERVUREN-OVERIJSE VZW - 
MILIEUSTEUNPUNT HULDENBERG VZW - WAKE UP KRAAINEM VZW
- Gemeente Kortenberg
- Waalse Gewest
- Gemeente Waterloo
- Gemeente Grez-Doiceau
- Stad Waver - Gemeente Rixensart - Gemeente La Hulpe - Gemeente Lasne - 
Gemeente Chaumont-Gistoux - Gemeente Braine-L'Alleud
- een particulier
2. Antwoordnota’s voor het Vlaamse Gewest zijn neergelegd en thans worden de 
wederantwoordnota’s van de verzoekende partijen verwacht. In de procedure voor de 
Raad van State wordt gewacht op het auditoraatsverslag.
Het verder tijdsverloop is moeilijk in te schatten en hangt sterk af van de snelheid 
waarmee de RvVb het dossier behandelt. Standaard streeft men bij de RvVb naar een 
afhandeling van een dossier binnen de 12 maanden (zie bv. 
https://www.dbrc.be/sites/default/files/2024-
10/Openingszitting_2024_Kerncijfers.pdf).
Indien vertrokken wordt van een doorlooptijd van 12 maanden, dan zou er een 
uitspraak zijn tegen midden mei 2025 (beroepstermijn van 45 dagen verstreek midden 
mei 2024). Dit zou betekenen dat de dossiers in het voorjaar 2025 (februari - april) 
opgeroepen zullen worden voor een terechtzitting. Als er wat vertraging optreedt, is 
het ook mogelijk dat de uitspraak er pas na de zomer van 2025 zal komen. Bovendien 
is het ook niet uitgesloten dat prejudiciële vragen aan het Hof van Justitie of het 
Grondwettelijk Hof worden gesteld, in welk geval de uitkomst van deze procedures 
moet worden afgewacht en bijgevolg een uitspraak nog langer op zich kan laten 
wachten. Het blijft uiteraard allemaal wat gissen, zeker gelet op de omvang en 
complexiteit van het dossier.
