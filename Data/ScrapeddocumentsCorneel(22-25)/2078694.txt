title: Decreet betreffende het individueel bezoldigd personenvervoer - Evaluatie en gevolgen
thema: Openbare werken
pdf link: https://docs.vlaamsparlement.be/pfile?id=2078694
thema link: https://www.vlaamsparlement.be/parlementaire-documenten/schriftelijke-vragen/1832358
SCHRIFTELIJKE VRAAG
nr. 3
van STIJN DE ROO
datum: 7 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Decreet betreffende het individueel bezoldigd personenvervoer  -  Evaluatie en gevolgen
Vanaf 1 januari 2020 kunnen uitbaters een hervormde vergunning voor het uitbaten van 
een taxidienst aanvragen. Voor straattaxi’s werden de vaste tarieven, de quota en de 
beperking tot het gemeentelijke grondgebied voor taxi’s geschrapt. Met die maatregelen 
trachtte de Vlaamse overheid de markt meer laten spelen, in de hoop dat het taxiaanbod 
groter zou worden en dat de prijzen zouden dalen.
1. Werd al een evaluatie gemaakt van het decreet betreffende het individueel bezoldigd 
personenvervoer (Taxidecreet)?
a) Zo ja, wat waren de resultaten? Wat zijn de positieve en wat zijn de 
verbeterpunten? Wat zijn de economische, sociale en arbeidsmarkteffecten? 
Graag meer uitleg.
b) Zo niet, staat er een evaluatie gepland en wat is de timing daarvan?
2. Bij de hoorzitting naar aanleiding van dit decreet bleek dat de taxisector bezorgd was 
dat het loslaten van de norm zou leiden tot te veel taxi’s, dat een vrije prijsvorming 
zou leiden tot dumpingprijzen en dat de verplichtingen voor de deelplatformen 
onvoldoende zouden zijn voor een gelijk speelveld. 
Hoe werden die bezorgheden opgevolgd in de afgelopen jaren?
3. Wat zijn volgens de minister de effecten van het decreet op de verhouding 
standplaatstaxi’s en straattaxi’s? Zijn er regionale verschillen? Graag meer uitleg. Als 
de minister daar geen zicht op heeft, overweegt ze dan om dat te onderzoeken?
4. Heeft de minister zicht op de prijsvorming en de evolutie van prijzen doorheen de dag 
sinds de invoering van het decreet?
a) Zo ja, graag meer uitleg.
b) Zo niet, overweegt de minister om dat te onderzoeken?
5. Is de minister van plan om structureel in overleg te gaan met de taxisector? Zo ja, 
graag meer uitleg. Zo niet, waarom niet?
6. Wat is de beleidsvisie van de minister op de verdere verduurzaming van de taxisector 
in Vlaanderen?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 3 van 10 oktober 2024
van STIJN DE ROO
1. Momenteel staat er geen uitgebreide evaluatie van het taxidecreet en bijhorend 
besluit gepland.   
2. Het Departement Mobiliteit en Openbare Werken volgt enerzijds het aantal taxi’s op 
via de databank Centaurus 2020. De prijzen van de taxiritten worden dan weer 
opgevolgd via de rittendatabank Chiron. Zowel het aantal taxi’s als de prijs van een 
taxirit is de voorbije jaren gestegen, wat een logische evolutie is. De sector is namelijk 
sinds 2020 aan het herstellen is van de coronacrisis die een grote impact heeft gehad. 
Hierdoor zien we het aantal taxi’s stijgen tot een normaal niveau. Ook de prijzen zijn 
gestegen, maar gezien de toegenomen kosten voor de verschillende taxibedrijven is 
dit een verwachte trend.
3. In het nieuwe decreet is er niet langer een duidelijke scheidingslijn tussen 
standplaatstaxi’s en straattaxi’s. Eén zelfde voertuig kan voor beide vormen van 
vervoer ingezet worden. Wel hebben alle standplaatstaxi’s een machtiging van de 
respectievelijke gemeente nodig. In totaal zijn er 28 gemeenten waar er machtigingen 
worden uitgereikt. In deze 28 gemeenten samen, zijn er in totaal 957 voertuigen die 
een machtiging hebben en dus opereren als standplaatstaxi. Het merendeel van deze 
machtigingen zijn uitgereikt in de grote steden. 
4. Er kunnen kwalitatieve gegevens voorzien worden over de prijzen vanuit de 
rittendatabank Chiron sinds 2021. Onderstaande tabel toont de evolutie van de prijzen 
over de verschillende jaren, met ook de voorlopige gemiddelde prijs per rit en per 
kilometer voor 2024. 
Jaar Gemiddelde kostprijs per rit Gemiddelde kostprijs/km
2021 26,19 EUR 3,45 EUR
2022 30,96 EUR 3,45 EUR
2023 34,40 EUR 3,77 EUR
2024 34,66 EUR 3,68 EUR
5. Uiteraard zullen we gedurende de legislatuur blijvend in overleg gaan met alle 
betrokken actoren van de taxisector. Op deze manier kunnen we eventuele problemen 
sneller detecteren en kunnen we aan de slag gaan om deze op te lossen.
6. Zoals vermeld in het regeerakkoord, zullen we erop toezien dat er laadpalen gebouwd 
worden op plaatsen waar de taxisector hier gebruik van kan maken om zo de overstap 
naar hybride en volledige elektrische voertuigen verder te faciliteren.
