title: Vlaamse jeugdverblijven - Tijdelijke opvang van vluchtelingengezinnen
thema: Jeugdbeleid
pdf link: https://docs.vlaamsparlement.be/pfile?id=2019313
thema link: https://www.vlaamsparlement.be/parlementaire-documenten/schriftelijke-vragen/1781954
SCHRIFTELIJKE VRAAG
nr. 33
van ORRY VAN DE WAUWER
datum: 23 november 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Vlaamse jeugdverblijven  -  Tijdelijke opvang van vluchtelingengezinnen
Sinds begin september wordt in de Vlaamse jeugdverblijven in tijdelijke noodplaatsen voor 
asielzoekers voorzien. In concreto gaat het om minderjarige asielzoekers en 
vluchtelingengezinnen met kinderen die opgevangen worden in drie sites die eigendom zijn 
van de Vlaamse overheid (Destelheide, Hanenbos en Hoge Rielen) en uitgebaat worden 
door vzw ADJ, maar ook bij de gesubsidieerde private jeugdverblijven die aangesloten zijn 
bij de koepelorganisatie CJT.
Het gaat uitdrukkelijk niet om een permanent of langdurig verblijf maar om tijdelijke 
noodopvang tot er plaats vrijkomt in een gewoon opvangcentrum. De jeugdsector toont zo 
zijn solidariteit met gezinnen met kinderen die op de vlucht zijn, om te vermijden dat ze 
op straat zouden moeten slapen.
 
1. Bij de start van die tijdelijke opvang werd benadrukt dat dit geen impact zou hebben 
op de planning van de jeugdactiviteiten in deze jeugdverblijven. 
Kan de minister toelichting geven bij de beschikbare capaciteit voor de opvang van 
asielzoekers gedurende de voorbije maanden in Vlaamse jeugdverblijven?
2. Zijn er jeugdverblijven die de eerder aangeboden capaciteit hebben moeten intrekken 
omdat er aanvragen vanuit de jeugdsector gekomen zijn, die prioritair behandeld 
moeten worden?
3. In de respectieve gemeenten was er ongerustheid over te verwachten overlast voor 
de buurt of incidenten door het tijdelijke verblijf van vluchtelingengezinnen. 
Heeft de minister weet van incidenten of problemen bij de tijdelijke opvang van 
asielzoekers in de jeugdverblijven?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 33 van 23 november 2023
van ORRY VAN DE WAUWER
1. Bij de Algemene Dienst voor Jeugdtoerisme vzw (ADJ) gaat het op de domeinen 
Destelheide en Hanenbos om een capaciteit van 60 bedden. Op de Hoge Rielen is er 
vanaf 18 december een totale beschikbaarheid van 124 slaapplaatsen. Dit gaat over de 
maximaal beschikbare capaciteit; het aantal effectieve overnachtingen varieert in 
functie van de concrete vraag naar noodplaatsen vanuit Fedasil.
Het Centrum voor Jeugdtoerisme vzw (CJT) meldt dat er bij de particuliere 
jeugdverblijven 560 noodplaatsen beschikbaar werden gesteld, verspreid over 8 huizen 
gelegen in Bredene, Mesen, Heuvelland, Merelbeke, Zele, Bekkevoort, Oudsbergen en 
Kinrooi.
Dat maakt een totaal van 744 beschikbare noodplaatsen binnen de eigen en private 
jeugdverblijven in Vlaanderen. 
2. Bij ADJ diende de aangeboden capaciteit niet verminderd of ingetrokken te worden. 
Ook wat de particuliere jeugdverblijven betreft geeft CJT aan niet op de hoogte te zijn 
van weigeringen. De opvang vindt ook plaats op momenten waarop de meeste huizen 
leegstaan. De periodes zijn bovendien verschillend gekozen per jeugdverblijf 
afhankelijk van de bezettingskalenders. 
Er zijn een heel beperkt aantal groepen op maat geherlocaliseerd en dat verliep zonder 
problemen. 
CJT heeft geen weet van nieuwe aanvragen door jeugdgroepen die moesten voorrang 
krijgen of werden geweigerd. Jeugdgroepen plannen hun verblijf meerdere maanden 
of zelfs jaren op voorhand, dus de kans is sowieso heel klein dat er nog nieuwe 
aanvragen zouden zijn voor deze winter. Als die er toch zouden zijn, is er voldoende 
aanbod beschikbaar in het laagseizoen.
3. In Destelheide en Hanenbos is geen enkel incident gesignaleerd. Dit blijkt ook uit de 
vergaderingen van de veiligheidscel van de gemeente Beersel. Ook in de particuliere 
jeugdverblijven zijn er tot nu toe geen incidenten gemeld.
