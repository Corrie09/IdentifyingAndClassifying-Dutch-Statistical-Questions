title: Startende schooldirecteurs - Coaching en mentoring
thema: Onderwijs en Vorming
pdf link: https://docs.vlaamsparlement.be/pfile?id=2028234
thema link: https://www.vlaamsparlement.be/parlementaire-documenten/schriftelijke-vragen/1791462
SCHRIFTELIJKE VRAAG
nr. 212
van ELISABETH MEULEMAN
datum: 21 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Startende schooldirecteurs  -  Coaching en mentoring
Uit het antwoord van de minister op mijn schriftelijke vraag nr. 83 van 25 oktober 2023 
bleek dat er problematisch veel directeurswissels zijn. Dat is al enkele jaren zo, maar de 
trend lijkt helemaal nog niet gekeerd. Meer nog: het aantal wissels was nog nooit zo hoog. 
Een belangrijk facet van de problematiek is het feit dat starters te veel op zichzelf zijn 
aangewezen. Goede aanvangsbegeleiding kan meer dan waarschijnlijk wonderen 
verrichten.
Dat brengt ons bij het Erasmus+-project waar de Vereniging Leidinggevenden Vlaams 
Onderwijs vzw (VLVO) in oktober 2017 in meestapte. Erasmus+ is een project van Groot-
Brittannië over coaching en mentoring voor nieuwe schoolleiders. Deelnemende partners 
waren België, Slovenië, Italië, Ierland en Nederland. Het project werd afgerond in het 
najaar van 2019 en alle participerende landen verspreiden het in eigen land verder. In 
Vlaanderen rolt VLVO het project uit onder de naam DiCoM (Directies Coaching en 
Mentoring).
DiCoM selecteert per regio enkele enthousiaste, bekwame mentoren waarop gedurende 
een of meerdere schooljaren door schoolleiders een beroep kan worden gedaan. Ze kunnen 
dan rekenen op deskundige bijstand om dagdagelijkse taken af te werken. Na een 
succesvolle start in 2020-2021, biedt VLVO deze mogelijkheid ook aan voor schooljaar 
2023-2024. De reacties van de deelnemers zijn zeer positief.
DiCoM was vroeger gratis. Vanaf dit schooljaar is het echter betalend geworden. VLVO is 
een vzw die geen subsidies of budgetten krijgt van de overheid. Alle kosten binnen de 
organisatie moeten worden gedekt met de lidgelden die de leden (deelnemers) jaarlijks 
betalen. In andere landen, zoals Ierland, wordt de coaching betaald door de overheid.
Aangezien dit project duidelijk een lacune vult om de schooldirecteurs een goede start te 
laten nemen, heb ik de volgende vragen voor de minister.
1. Erkent de minister de meerwaarde van aanvangsbegeleiding voor schooldirecteurs?
2. Erkent de minister de meerwaarde van het DiCoM-project om schooldirecteurs te laten 
coachen door een ervaringsdeskundige?
3. Zal de minister hieromtrent beleidsmatig iets ondernemen? Zo ja, wat? Zo niet, 
waarom niet?
a) Ziet hij een rol weggelegd voor externe organisaties in het opzetten van 
coachingtrajecten voor schooldirecteurs?
b) Overweegt hij om budget te reserveren voor vzw’s die dergelijke trajecten 
opzetten?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 212 van 21 december 2023
van ELISABETH MEULEMAN
Aanvangsbegeleiding is belangrijk voor elk personeelslid, dus ook voor een schoolleider. 
Professionalisering van schoolleiders – en in ruimere zin van alle onderwijspersoneel – 
behoort tot de autonomie en verantwoordelijkheid van hun werkgever, i.c. het 
schoolbestuur. We voorzien daar als overheid ook middelen voor en die middelen hebben 
we vanaf dit jaar voor het basisonderwijs verdubbeld en voor het secundair onderwijs met 
50% verhoogd.
Een schoolbestuur kan er voor kiezen om met die middelen beroep te doen op externe 
organisaties, zoals deelname aan het project DiCoM.
Daarnaast hebben de pedagogische begeleidingsdiensten een belangrijke rol in de 
ondersteuning van schoolleiders. Een van de opdrachten van de pedagogische 
begeleidingsdiensten omvat immers het ondersteunen van de onderwijsinstellingen bij het 
bevorderen van hun onderwijskwaliteit. En daarbij moeten ze leidinggevenden 
ondersteunen en vormen en het beleidsvoerend vermogen van de instelling versterken.De 
onderwijsverstrekkers bieden zelf ook ondersteuning en professionaliseringsinitiatieven 
aan voor schoolleiders, en dit zowel voor wie start in de job als voor wie al langer aan de 
slag is.
In de recentelijk afgesloten engagementsverklaring met het hoger onderwijs werd 
opgenomen dat ze samen met het werkveld een geharmoniseerd kader voor de opleiding 
van de schoolleiders uitwerken. Hierbij hoeft niet van nul gestart te worden.
Samen met de sociale partners werd verder ook een kernprofiel voor schoolleiderschap 
ontwikkeld dat de basis kan vormen voor de opleiding, maar ook voor de verdere 
professionalisering van schoolleiders. We bekijken momenteel samen hoe we dit 
kernprofiel hiervoor effectief kunnen aanwenden. 
Gedurende de schooljaren 2021-2022 en 2022-2023 werden 10 
professionaliseringsprojecten voor schoolleiders van het basis- en secundair onderwijs 
gesubsidieerd. De projecten richtten zich op het versterken van onderwijskundig 
leiderschap of op het versterken van leiderschap met het oog op het optimaliseren van de 
schoolorganisatie. 
De verschillende projecten werden overkoepelend wetenschappelijk opgevolgd door een 
onderzoeksteam van de UGent. Het eindrapport van dit onderzoek, evenals de praktijkgids 
die de onderzoekers hebben opgesteld en een raamwerk voor de professionalisering van 
schoolleiders kan u terugvinden op de website Onderwijsonderzoek. De onderzoekers 
zullen de resultaten van dat onderzoek ook nog presenteren op een studiedag op 27 maart 
2024.
Scholen kunnen tot slot voor de ontwikkeling van hun selectie-, wervings- en 
professionaliseringsbeleid voor schoolleiders ook nog steeds gebruik maken van de 
inspiratiegids “Job shadowing voor Leiderschap in onderwijs”, die door de Karel de Grote 
hogeschool werd ontwikkeld.
