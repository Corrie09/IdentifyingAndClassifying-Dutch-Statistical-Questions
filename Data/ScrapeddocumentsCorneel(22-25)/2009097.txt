title: Herdenkingstoerisme - Promotie UNESCO-Werelderfgoed
thema: Onroerend erfgoed
Toerisme
pdf link: https://docs.vlaamsparlement.be/pfile?id=2009097
thema link: https://www.vlaamsparlement.be/parlementaire-documenten/schriftelijke-vragen/1773591
SCHRIFTELIJKE VRAAG
nr. 76
van EMMILY TALPE
datum: 19 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Herdenkingstoerisme  -  Promotie UNESCO-Werelderfgoed
Op 21 september jl. werden 139 begraafplaatsen en memorialen van de Eerste 
Wereldoorlog in Vlaanderen, Wallonië en Frankrijk erkend als UNESCO-Werelderfgoed. 27 
van de sites liggen in de Westhoek, begraafplaatsen maar ook bijvoorbeeld de Menenpoort 
in Ieper. 
We mogen trots zijn op die erkenning. Het zegt iets over hoe we in Vlaanderen, in de 
Westhoek, met ons erfgoed en met vredeseducatie omgaan. Ik wil ook uitdrukkelijk de 
inspanningen van de Commonwealth War Graves Commission daarin vermelden. 
Zo’n UNESCO-erkenning is veeleer een symbolische erkenning, maar wel een die zeer 
bekend is onder toeristen. De erkenning alleen al is een mooie promotie voor ons 
herdenkingserfgoed. Toeristen wereldwijd zien UNESCO ook als een soort kwaliteitslabel 
en gaan vaak actief op zoek naar bestemmingen met zo’n sites. Professor Dominique 
Vanneste van de KU Leuven bevestigde in de pers ook dat zo’n erkenning mogelijk wel 
voor een boost van het toerisme en de werkgelegenheid kan zorgen. Het gaat bovendien 
om meerdere sites, want de kans vergroot dat toeristen voor langere periodes blijven, en 
dus overnachten en consumeren. 
Voor de Westhoek kan de erkenning dus absoluut een opkikker betekenen na een bijzonder 
zware periode met corona en Brexit. 
1. Erkent ook de minister dat de UNESCO-erkenning van de WOI-sites in de Westhoek 
een meerwaarde is voor het toeristische aanbod van Vlaanderen? 
2. Zal Toerisme Vlaanderen initiatieven nemen om het potentieel van de erkenning ten 
volle te benutten en toeristen wereldwijd aan te spreken? Zo ja, op welke manier ziet 
de minister dat? Kan al meegedeeld worden om welke initiatieven het gaat? 
3. Ziet de minister voordelen in een overleg met Wallonië en Frankrijk om ook 
gezamenlijk de UNESCO-sites te promoten? Zal een overleg daartoe gepland worden 
of is het al gepland? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 76 van 19 oktober 2023
van EMMILY TALPE
1. De UNESCO-erkenning heeft zeker een meerwaarde met betrekking tot de 
instandhouding en de kwaliteitsborging van het WOI-erfgoed. Dit zijn belangrijke 
voorwaarden als we het herdenkingstoerisme op lange termijn willen behouden. 
Of de UNESCO-erkenning ook zal bijdragen tot een toenemend aantal bezoekers is 
moeilijk te voorspellen. Uit onderzoek blijkt dat een UNESCO-erkenning niet 
automatisch leidt tot meer bezoekers. Veel hangt immers af van de aard van de 
site(s). De erkenning van “Monumenten en begraafplaatsen van de eerste 
Wereldoorlog langs het vroegere Westelijk Front” is vrij uniek qua thematiek en qua 
aantal sites in verschillende regio’s die hier deel van uitmaken (139!). Ze valt moeilijk 
te vergelijken met andere erkende UNESCO-sites.
Een UNESCO-erkenning blijkt vooral op de Aziatische markten een motivatie om een 
site (en de regio errond) te bezoeken. Het WOI-erfgoed is echter een moeilijk 
gegeven op deze markten, en dan meer bepaald in de grootste Aziatische markt: de 
Volksrepubliek China. Historisch gezien werden na de oorlog immers Chinezen ingezet 
om de slagvelden op te ruimen. In de Chinese cultuur zijn begraafplaatsen bovendien 
taboe. Tot slot speelt ook het feit dat Japan een bondgenoot was van Duitsland 
tijdens WOI. 
2. Bij alle toekomstige communicatie van Toerisme Vlaanderen over De Groote Oorlog 
zal er telkens vermeld worden dat het WOI-erfgoed UNESCO-erkend is; dit als een 
soort kwaliteitslabel.
In 2023 plant Toerisme Vlaanderen een online campagne met als focus de UNESCO-
erkenning van het WOI-erfgoed.
Ondertussen wordt er verder gezocht naar data die kunnen helpen om de erkenning 
op de juiste manier in te zetten voor toeristische promotie.
3. Er is momenteel geen formeel overleg gepland met Wallonië en Frankrijk. 
Ervaring met de eeuwherdenking 2014-2018 leert ons dat de belangrijkste markt, het 
Verenigd Koninkrijk, de drie regio’s zelden combineert en opteert om per keer een of 
meerdere sites op een beperkte oppervlakte (binnen een en dezelfde regio) te 
bezoeken. 
Bezoekers uit verre markten zoals Australië, Nieuw-Zeeland en Canada combineren 
meestal wel meer sites; de Westhoek met bijvoorbeeld Ploegsteert, Bergen en/of de 
Somme. In onze promotie naar de Australische, Nieuw-Zeelandse en Canadese 
bezoekers toe nemen we die sites dan ook mee op.
