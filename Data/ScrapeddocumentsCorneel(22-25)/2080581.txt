title: Kinderopvang - Extra plaatsen sinds september 2023
thema: Welzijn en Gezin
pdf link: https://docs.vlaamsparlement.be/pfile?id=2080581
thema link: https://www.vlaamsparlement.be/parlementaire-documenten/schriftelijke-vragen/1834888
SCHRIFTELIJKE VRAAG
nr. 19
van LISE VANDECASTEELE
datum: 21 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Kinderopvang  -  Extra plaatsen sinds september 2023
Onder de vorige Vlaamse Regering was er een daling in het aantal plaatsen in de 
kinderopvang. In 2019 waren er 95.027 plaatsen. Sindsdien is het aantal plaatsen 
afgenomen tot 93.192 eind september 2023. Om die tendens tegen te gaan, beloofde 
voormalig minister van Welzijn Hilde Crevits dit voorjaar om 5000 extra plaatsen in de 
kinderopvang te creëren aan de hand van de extra investeringen in de sector: 2000 
plekken waarvoor ouders volgens inkomen betalen en 3000 minder zwaar gesubsidieerde 
plaatsen, waar een vrij tarief wordt aangerekend (cf. minstens 32 euro per dag). Pas na 
de lokale verkiezingen van 13 oktober 2024 zou duidelijk worden of dat doel werd 
gerealiseerd.
1. Graag een overzicht van het aantal extra inkomensgerelateerde plaatsen in de 
kinderopvang die tot nu toe gerealiseerd zijn sinds september 2023.
a) Graag per maand sinds september 2023 hoeveel initiatieven er gestopt zijn en 
hoeveel er gestart zijn.
b) Graag per maand sinds september 2023 hoeveel plaatsen er bijkwamen en 
hoeveel er afvielen.
2. Graag een overzicht van het aantal extra plaatsen met een vrij tarief in de 
kinderopvang die tot nu toe gerealiseerd zijn sinds september 2023.
a) Graag per maand sinds september 2023 hoeveel initiatieven er gestopt zijn en 
hoeveel er gestart zijn.
b) Graag per maand sinds september 2023 hoeveel plaatsen er bijkwamen en 
hoeveel er afvielen.
3. Hoeveel kindbegeleiders zijn gestopt en zijn nieuw gestart sinds september 2023? 
Hoeveel logistiek medewerkers zijn nieuw gestart sinds september 2023?
 
4. Hoe evalueert de minister die cijfers?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 19 van 21 oktober 2024
van LISE VANDECASTEELE
1-2 Voor een netto evolutie van het aantal plaatsen verwijzen we naar de beschikbare 
cijfers op de website van Opgroeien: zie Cijfers op maat | Opgroeien voor 
aantal/aandeel vergunde plaatsen met of zonder inkomenstarief.
Cijfers over het aantal plaatsen per type zijn beschikbaar tot en met kwartaal 2 2024. 
De cijfers tot en met kwartaal 3 2024 volgen begin volgend jaar.
De evolutie van het aantal cijfers omvat meer dan het verschil tussen het aantal 
nieuwe locaties/plaatsen en gestopte locaties/plaatsen. Er zijn ook verschuivingen 
tussen locaties en vergunningstypes mogelijk, of uitbreidingen van plaatsen binnen 
locaties.
Er is op deze webpagina ook een dashboard beschikbaar met cijfers over aantal 
starters en stoppers per jaar. De cijfers voor 2024 volgen in het voorjaar van 2025.
3. Gegevens over de personeelsstromen heeft Opgroeien niet, enkel de 
personeelssituatie op 1/1 van elk jaar is gekend. Deze worden opgevraagd ifv de 
subsidieberekening.
Een zicht op het aantal logistieke medewerkers hebben we nog niet, vanaf 2025 wordt 
er hiervoor een bevraging voorzien.
4. Het aantal vergunde plaatsen voor baby’s en peuters is met 264 plaatsen (kw2 2024) 
gestegen tegenover eind 2023. Binnen het aanbod van de vergunde plaatsen zien we 
een sterke toename van het aantal plaatsen met inkomenstarief: +4431 plaatsen. In 
totaal zijn 84,6% van de plaatsen voor baby’s en peuters inkomensgerelateerd 
tegenover 80,1% eind 2023.
Het aandeel gesubsidieerde T2 plaatsen is gestegen met 5,5%punten. 
Binnen de plaatsen met vrije prijs zien we in de loop van 2023 en 2024 een daling van 
het aantal plaatsten zonder subsidie, ten voordele van T1 en T2.
We blijven dus verder evolueren naar meer betaalbare en duurzame opvangplaatsen.
