title: Sociale huurwoningen - Woonbeleidsconvenanten
thema: Wonen
pdf link: https://docs.vlaamsparlement.be/pfile?id=2054026
thema link: https://www.vlaamsparlement.be/parlementaire-documenten/schriftelijke-vragen/1811427
PÀSCHRIFTELIJKE VRAAG
nr. 221
van SARAH SMEYERS
datum: 8 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huurwoningen - Woonbeleidsconvenanten
Een sociaal woonbeleidsconvenant wordt gesloten tussen de Vlaamse minister van Wonen 
en een stad of gemeente die op haar grondgebied een aandeel sociale huurwoningen heeft 
van minder dan 15% ten opzichte van het aantal huishoudens op 1 januari 2008. 
Initiatiefnemers van sociale woonprojecten zijn dus geen partij bij het convenant. Zij 
dienen uiteraard wel betrokken te worden bij de besprekingen over de opmaak ervan.
Gemeenten kunnen een sociaal woonbeleidsconvenant sluiten als ze aan een van de 
volgende criteria voldoen:
- De gemeente heeft op haar grondgebied minimaal 9% sociale huurwoningen ten 
opzichte van het aantal huishoudens op 1 januari 2008.
- De gemeente heeft haar bindend sociaal objectief (BSO) bereikt (minder dan 9% 
sociale huurwoningen).
- De gemeente zal haar BSO bereiken als de projecten in de planning (projectenlijst, 
meerjarenplanning, kortetermijnplanning en projecten in uitvoering) zijn uitgevoerd.
Aan het laatste criterium is voldaan als de BSO-planner in de module projectopvolging van 
het projectportaal op nul staat.
Tot nu toe werden 6 oproepen gelanceerd om sociaal woonbeleidsconvenanten te sluiten. 
De zesde oproep werd in februari 2022 afgerond. Het resultaat was dat 65 steden en 
gemeenten een convenant konden sluiten voor in totaal 3795 bijkomende sociale 
huurwoningen. De convenanten gingen in op 1 maart 2022 en zijn maximaal drie jaar 
geldig.
Vanaf maart 2022 kan een gemeente, naast de periodieke oproep, ook een beroep doen 
op een enveloppe van 1000 woningen, waarmee continu een convenant kan worden 
gesloten voor een specifiek project. Zo kan men als lokaal bestuur inspelen op 
opportuniteiten zoals de aankoop van goede woningen, een CBO- of Design-and-Build-
project of een ander nieuwbouw- of vervangingsbouwproject met een toename aan sociale 
huurwoningen.
Tijdens de zitting van de commissie Wonen van 5 oktober 2023 zei de minister daarover 
in een antwoord op een vraag om uitleg: “Er werd door mij in een enveloppe van duizend 
woningen voorzien, zodat gemeenten steeds een woonbeleidsconvenant kunnen afsluiten 
om meer sociale woningen te realiseren boven op het bindend sociaal objectief (BSO). Op 
die manier kan men ook gemakkelijk anticiperen op opportuniteiten. Op 12 september 
2023 bedraagt het resterend saldo van de enveloppe 479 woningen. Er zitten verschillende 
projecten in de pijplijn om dat saldo nog dit jaar volledig te benutten. Daarom heb ik mijn 
administratie al de opdracht gegeven om te bekijken of de enveloppe kan worden 
uitgebreid.”
1. Hoe werd het resterende saldo van de enveloppe benut?
2. Hoe evalueert de minister de aanpak in het algemeen? Is hij daar grosso modo tevreden 
over?
3. Op de webstek van de Vlaamse overheid, onder ‘Lokaal Beleid’, lees ik: “Begin 2024 
voorzag de minister nog in een nieuwe enveloppe, waarvan gemeenten kunnen 
afnemen tot 31 december 2025.” 
Ging het daarbij ook weer om een enveloppe van 1000 woningen? Kreeg de minister al 
signalen vanop het terrein/van bij de gemeenten dat zij erin geïnteresseerd zijn? 
Hoeveel woningen zou men dat jaar met die enveloppe willen realiseren?
4. Op mijn schriftelijke vraag nr. 86 van 5 december 2023 antwoordde de minister, 
specifiek wat de 3 gemeenten die hun BSO niet haalden en geen overeenkomst met 
een sociale woonactor sloten, onder meer: “Concreet betekent dit dat ik, als minister 
van Wonen, de procedure zal opstarten om een overeenkomst te sluiten met een 
sociale woonorganisatie die bereid is om het vereiste sociaal woonaanbod op het 
grondgebied van de gemeente te realiseren.”
Wat is de stand van zaken?
5. In het antwoord op diezelfde vraag stelde de minister dat 5 gemeenten, in casu Alken, 
Alveringem, Ardooie, Berlare en Holsbeek, wel al een samenwerkingsovereenkomst 
hebben gesloten en ingediend bij Wonen in Vlaanderen.
Hoe worden die overeenkomsten verder opgevolgd (en gehonoreerd)?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 221 van 8 maart 2024
van SARAH SMEYERS
1. De eerste enveloppe van 1.000 woningen werd nog niet volledig benut. Momenteel zijn 
er nog 67 woningen beschikbaar. Er werden dus nog geen woningen aangerekend op 
de tweede enveloppe. 
2. Het opzetten van een enveloppe-systeem waarbij een lokaal bestuur op continue basis 
convenanten kan afsluiten vloeide voort uit de volgende vaststellingen:
- Meerdere lokale besturen komen steeds vaker in de situatie dat het saldo op de BSO-
planner of op een actieve convenant-planner niet meer volstaat om in te spelen op 
nieuwe projectvragen, maar ze tegelijkertijd nog geen (nieuwe) convenant kunnen 
afsluiten omdat men moet wachten op een nieuwe periodieke oproep; 
- Meerdere lokale besturen en initiatiefnemers spelen steeds vaker in op lokale 
opportuniteiten (bijvoorbeeld aankoop van goede woningen, CBO-projecten of 
Design-and-Buildprojecten) waarbij er soms snel beslist moet worden. Het systeem 
van periodieke convenanten is hiervoor niet echt geschikt en dit zorgt voor 
onzekerheid over de financiering van het project. Hierdoor kunnen kansen worden 
gemist, wat haaks staat op de Vlaamse beleidsintentie van het versneld laten 
toenemen van het aanbod aan sociale woningen;
- Er is nood aan een soepel systeem dat onder bepaalde voorwaarden, kan inspelen 
op lokale kansen en tegelijk tegemoet komt aan de blijvende nood aan (financiële) 
monitoring.
Met het opzetten van een enveloppe-systeem wordt aan lokale besturen en 
initiatiefnemers waar onvoldoende BSO beschikbaar is, de flexibiliteit gegeven om 
gedurende het volledige jaar in te spelen op opportuniteiten die zich plots aandienen 
om zo binnen de lokale woonvisie bijkomend sociale huurwoningen te realiseren, 
bovenop het BSO of een eerder afgesloten woonbeleidsconvenant. In die zin sta ik dan 
ook volledig achter het principe om met een enveloppe-systeem te werken. Uit de 
benutting kan worden afgeleid dat de lokale besturen hier volop gebruik van maken.
3. De enveloppe van 2024 bevat opnieuw 1.000 woningen. De lokale besturen kunnen 
deze aanvragen bij het behandelen van lokale woontoetsen waarbij onvoldoende BSO 
beschikbaar is om deze op te nemen. Eind 2023 ontving het agentschap WiV vanuit 
enkele gemeenten en woonmaatschappijen meldingen van nieuwe woonprojecten 
waarbij beroep zou gedaan worden op de enveloppe. De realisatie van de woningen, 
welke binnen de enveloppe werden opgenomen, is niet jaargebonden.
4. Na overleg zullen alle gemeenten een samenwerkingsovereenkomst sluiten. Er zijn 
momenteel al 2 van de 3 modelovereenkomsten ingediend, maar WiV wacht enkel nog 
op de beslissing van de gemeenteraad of het college van burgemeester en schepenen.
5. De samenwerkingsovereenkomsten worden opgevolgd via de jaarlijkse metingen. Dit 
zijn overigens intentieovereenkomsten, en geen engagementsverklaringen, waarbij we 
voornamelijk de actoren bij elkaar willen brengen om zo bestaande knelpunten op te 
lossen en samen te zoeken naar potentiële projecten.
