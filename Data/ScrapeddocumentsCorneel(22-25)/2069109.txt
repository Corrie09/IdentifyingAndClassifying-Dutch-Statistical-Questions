title: Kinderarmoede - Financiële middelen en maatregelen
thema: Armoedebeleid
pdf link: https://docs.vlaamsparlement.be/pfile?id=2069109
thema link: https://www.vlaamsparlement.be/parlementaire-documenten/schriftelijke-vragen/1830364
SCHRIFTELIJKE VRAAG
nr. 6
van MICHIEL AWOUTERS
datum: 9 september 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Kinderarmoede  -  Financiële middelen en maatregelen
De kinderarmoede in Vlaanderen is de afgelopen twintig jaar verdubbeld, zo blijkt uit cijfers 
van het agentschap Opgroeien. Weinig verwonderlijk gezien de jarenlange besparingen op 
de kerntaken van de overheid.
1. Kan de mininster een overzicht geven van de financiële middelen tegen kinderarmoede 
die de Vlaamse overheid aan de volgende thema’s/domeinen spendeerde: welzijn, 
flankerend onderwijsbeleid en openbaar vervoer? Graag een overzicht voor de jaren 
2014 tot en met 2024, waarbij de inflatie onder controle gehouden wordt, zodat we 
zicht krijgen op de reële bedragen die de Vlaamse regeringen aan die domeinen 
spendeerden. 
2. Welke maatregelen heeft de minister - en bij uitbreiding deze Vlaamse Regering - 
genomen om de kinderarmoede in Vlaanderen terug te dringen? 
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 6 van 9 september 2024
van MICHIEL AWOUTERS
1. Het is te kort door de bocht om te stellen dat de kinderarmoede in Vlaanderen de 
afgelopen twintig jaar is verdubbeld. Het Agentschap Opgroeien heeft herhaaldelijk 
aangegeven dat de evoluties in de kansarmoede index over zo een lange periode met 
de nodige omzichtigheid moeten worden geïnterpreteerd. In die periode heeft het 
Agentschap actief ingezet op een betere registratie van de kansarmoede. Minstens een 
deel van de stijging is dan ook te verklaren door deze betere registratie. Bovendien 
daalde de kansarmoede-index de voorbije jaren licht.
Daarnaast gaat deze indicator over “kansarmoede”, wat al iets anders is dan het 
armoederisico, hetwelk als indicator het vaakst gebruikt wordt. Dat armoederisico is in 
Vlaanderen met 7.8% historisch laag, en ook bij 1-17 jarigen is het met 7% op het 
laagste niveau sinds de start van deze indicator. 
De investeringen vanuit Welzijn, Onderwijs en Openbaar Vervoer zijn op te vragen bij 
de bevoegde ministers. Ik stip alvast aan dat dit een zeer moeilijke, zo niet 
onmogelijke, oefening is. Het beste armoedebestrijdingsbeleid, ook voor 
kinderarmoede, is structureel beleid. Bijkomend zijn maatregelen ter bestrijding van 
(kinder)armoede budgettair niet altijd af te bakenen binnen regulier beleid. Zo weten 
we dat bijvoorbeeld de centra voor algemeen welzijnswerk (CAW) heel wat mensen in 
armoede bereiken en ondersteunen, ook gezinnen met kinderen, maar het is heel 
moeilijk om af te bakenen hoeveel van het budget dat naar de CAW gaat, precies ten 
goede komt van gezinnen in armoede met kinderen. Hetzelfde geldt voor de budgetten 
die via het Agentschap Opgroeien worden ingezet. Een heel groot deel daarvan draagt 
bij aan de strijd tegen kinderarmoede, maar met proportioneel universalisme als 
richtinggevend principe is dit niet exact af te bakenen.
Voor specifieke maatregelen gericht op kinderarmoede, kan ik wel verwijzen naar de 
Vlaamse actieplannen armoedebestrijding (VAPA) en de voortgangsrapporten daarbij, 
waarbij per actie de verantwoordelijke minister en de ingezette middelen worden 
vermeld.
2. Voor deze vraag verwijs ik naar het Vlaams Actieplan Armoedebestrijding 2020-2024, 
geëvalueerd en bijgestuurd in 2022. Een van de hoofdstukken in dit plan is specifiek 
gewijd aan acties ter bestrijding van de impact van armoede op jonge kinderen. Voor 
wat mijn bevoegdheid voor de coördinatie van het armoedebestrijdingsbeleid betreft, 
werd op de begroting 2023 en 2024 bijkomend een bedrag van 4 miljoen euro 
uitgetrokken, dus 8 miljoen in totaal, specifiek om in te zetten op 
kinderarmoedebestrijding. 7 miljoen daarvan werd besteed aan de projecten lokale 
bondgenotennetwerken om lokaal de strijd tegen kansarmoede bij kinderen structureel 
te versterken. Daarnaast werd ingezet op projecten preventieve gezinsondersteuning 
in een klaverbladfinanciering met de collega minister van Welzijn. Er gingen ook 
middelen naar trajecten voor scholen rond armoedebewust schoolbeleid. Tenslotte 
werd ook ingezet op lege brooddozen en menstruatiewelzijn.
