title: Vlaams Energie- en Klimaatagentschap - Ondersteuning thuiswerkend personeel
thema: Natuur en Milieu
Vlaamse administratie
pdf link: https://docs.vlaamsparlement.be/pfile?id=2015310
thema link: https://www.vlaamsparlement.be/parlementaire-documenten/schriftelijke-vragen/1780448
SCHRIFTELIJKE VRAAG
nr. 135
van BRECHT WARNEZ
datum: 16 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vlaams Energie- en Klimaatagentschap  -  Ondersteuning thuiswerkend personeel 
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …). 
De ondersteuning werd bij besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tegemoetkoming 
in het internetabonnement via een derdebetalersregeling. 
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij Vlaams 
Energie- en Klimaatagentschap (VEKA).
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)? 
a) Hoeveel ambtenaren hebben de thuiswerkvergoeding voor internet gekregen? 
Hoeveel hebben andere financiële vergoedingen gekregen? Graag absolute 
aantallen en procentuele aantallen.
b) Welk budget werd daarvoor gereserveerd? Graag een overzicht voor de afgelopen 
drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Welk budget werd daarvoor gereserveerd? Graag een overzicht voor de afgelopen 
drie jaar.
b) Hoeveel ambtenaren hebben de afgelopen jaren van die initiatieven genoten? 
Graag een overzicht van de afgelopen drie jaar.
3. Indien bij het Vlaams Energie- en Klimaatagentschap nog geen maatregelen genomen 
zijn zoals in deelvraag 1, zijn er dan extra initiatieven gepland? Graag met vermelding 
van motivatie alsook van timing en budget.
4. Indien bij het Vlaams Energie- en Klimaatagentschap nog geen initiatieven genomen 
zijn over materiële ondersteuning zoals in deelvraag 2, zijn er dan extra initiatieven 
gepland? Graag met vermelding van motivatie alsook van timing en budget.
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 135 van 16 november 2023
van BRECHT WARNEZ
1. Het Vlaams Energie- en Klimaatagentschap (VEKA) kent sinds haar oprichting op 1 
januari 2021 een forfaitaire maandelijkse bijdrage van 20 euro toe aan medewerkers 
die telewerken voor het gebruik van de privé-internetaansluiting. Tot de wijziging aan 
het VPS (BVR van 17 september 2021 tot wijziging van het Vlaams personeelsstatuut 
van 13 januari 2006, wat betreft de internetvergoeding bij hybride werken) werd dit 
bedrag niet toegekend indien het internetabonnement al werd terugbetaald door een 
andere werkgever of als het abonnement als beroepskost werd aangegeven door het 
personeelslid, de partner of een andere medebewoner in het kader van het uitoefenen 
van een zelfstandige beroepsactiviteit.
Een personeelslid dat gebruik wenste te maken van deze vergoeding bezorgde aan de 
interne personeelsdienst een verklaring op erewoord en een recente internetfactuur. 
Niet elke medewerker vroeg deze vergoeding aan. Sinds de wijziging van het VPS, de 
facto vanaf oktober 2021, kent het VEKA automatisch aan elke medewerker die 
regelmatig thuis werkt de forfaitaire vergoeding van 20 euro per maand toe. De 
forfaitaire internetvergoeding wordt samen met het loon uitbetaald. 
Er bestaat geen aparte budgetreservatie voor deze vergoedingen.
Er zijn geen andere financiële tegemoetkomingen.
a) 140 medewerkers in 2021, 163 medewerkers in 2022 en tot nog toe (betalingen 
t.e.m. oktober) 197 medewerkers in 2023. Deze cijfers omvatten ook de 
jobstudenten die voor het VEKA gewerkt hebben.
b) Op deze specifieke looncode werd in 2021 in totaal 29.580 euro uitbetaald, in 2022 
35.840 euro en in 2023 tot nog toe (betalingen t.e.m. oktober) 31.740 euro.
2. In het afsprakenkader hybride werken 2022 werden volgende werkmiddelen 
opgenomen: een extra laptophouder, extra adapter, extra muis en een extra klavier. 
Het agentschap voorziet ook voor elke medewerker 1 headset en 1 laptoprugzak. 
Medewerkers maken thuis gebruik van dezelfde laptop als op kantoor. Ook printpapier 
kan van kantoor worden meegenomen. Medewerkers kunnen verzoeken om een extra 
beeldscherm voor thuiswerk. Indien dit door de medewerker zelf wordt aangekocht 
(mits akkoord) dan kunnen zij verzoeken om een terugbetaling van deze onkosten. 
a) Voor deze middelen bestaat geen aparte budgettaire inschatting; het materiaal 
wordt aangekocht op de algemene werkingsmiddelen waarmee ook dergelijk 
materiaal voor op kantoor wordt aangekocht. Ook de terugbetaling van gemaakte 
onkosten gebeurde binnen de bestaande werkingsmiddelen. 
b) Van het niet-financiële ondersteuningspakket worden geen aparte jaarlijkse 
gebruikslijsten bijgehouden. Dergelijk materiaal moet niet elk jaar worden 
vervangen.
3. Er zijn maatregelen genomen.
4. Er zijn maatregelen genomen.
