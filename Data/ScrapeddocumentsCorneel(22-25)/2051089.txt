title: Werkgroep Institutionele Zaken - Samenwerking rond activering personen ander uitkeringsstelsel en niet-beroepsactieven
thema: Staatshervorming en Verhoudingen binnen de Belgische federale staat
Werk
pdf link: https://docs.vlaamsparlement.be/pfile?id=2051089
thema link: https://www.vlaamsparlement.be/parlementaire-documenten/schriftelijke-vragen/1806579
SCHRIFTELIJKE VRAAG
nr. 296
van KARL VANLOUWE
datum: 27 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkgroep Institutionele Zaken  -  Samenwerking rond activering personen ander 
uitkeringsstelsel en niet-beroepsactieven
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting.
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer een oplossingsgerichte samenwerking tussen alle betrokken 
overheden en diensten met het oog op de activering van personen uit een ander 
uitkeringsstelsel en niet-beroepsactieven als prioriteit naar voren geschoven.
1. Graag een overzicht van alle overlegmomenten over oplossingsgerichte samenwerking 
tussen alle betrokken overheden en diensten met het oog op de activering van 
personen uit een ander uitkeringsstelsel en niet-beroepsactieven.
2. Graag een overzicht van de concrete output van die overlegmomenten.
3. Hoe evalueert de minister het bestaande kader voor de activering van personen uit een 
ander uitkeringsstelsel en niet-beroepsactieven in globo en in welke mate is dat 
voldoende aangepast aan de noden van de Vlaamse arbeidsmarkt? Welke bijkomende 
inspanningen acht hij nodig om daaraan tegemoet te komen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 296 van 27 februari 2024
van KARL VANLOUWE
Op 25 juni 2021 heeft de Vlaamse Regering, op voorstel van de minister van Werk, de 
conceptnota “Elk talent telt: meer mensen aan de slag in duurzame en werkbare 
loopbanen” goedgekeurd. Hierin zijn 29 asymmetrische voorstellen geformuleerd. We 
brachten deze voorstellen in bij de eerste federale werkgelegenheidsconferentie. Voor de 
stand van zaken met betrekking tot de 29 voorstellen verwijs ik naar de schriftelijke vraag 
244 van collega Ronse.
 
In het kader van de IMC Werk (december 2021) hebben we een afspraak gemaakt over de 
aanpak van voorstellen voor asymmetrisch beleid. Een werkgroep, het interfederaal 
platform, werd in het leven geroepen samen met een politieke werkgroep die samen de 
concrete voorstellen van de regio’s moeten onderzoeken. Dit is onder leiding van VDAB. 
Alle regio’s en de federale regering zijn vertegenwoordigd. Bij elke bijeenkomst mag elke 
entiteit 1 fiche als prioriteit naar voor schuiven. 
Vanuit Vlaanderen hebben we uit de lijst van 29 voorstellen 15 prioriteiten naar voren 
geschoven.
1. Voor deze vraag beperken we ons tot het overleg met de Federale Overheidsdienst 
Sociale Zaken – Directoraat-Generaal Personen met een Handicap en het overleg met 
het kabinet van minister Lalieux. Bij de start van de legislatuur waren er een aantal 
overlegmomenten om een experiment voor personen met een inkomensvervangende 
tegemoetkoming als persoon met een handicap op te zetten. De federale overheid zou 
een aanpassing van de regelgeving voorzien. Via een samenwerkingsovereenkomst 
met de Federale Overheidsdienst, VDAB en het Departement Werk en Sociale 
Economie zouden de personen die deelnamen aan het experiment opgevolgd worden, 
de drempels in hun bemiddeling en tewerkstelling zouden in kaart gebracht worden 
etc.  
2. Van deze overlegmomenten zijn geen verslagen beschikbaar. De administraties 
schreven samen aan een ontwerp van samenwerkingsovereenkomst, het uitwerken 
van procedures en draaiboeken in functie van een experiment. 
3. Een experiment voor personen met een inkomensvervangende tegemoetkoming voor 
personen met een handicap werd uiteindelijk niet opgezet. De federale overheid 
voerde wel een aantal belangrijke wijzigingen aan de regelgeving voor het toekennen 
van tegemoetkomingen aan personen met een handicap uit, zoals het aanpassen van 
de leeftijd, het optrekken van de inkomensgrens voor de integratietegemoetkoming 
voor personen met een handicap, een bijkomende vrijstelling voor personen die de 
voorbije twee jaar niet beroepsactief waren,… Er is ook een jobcalculator opgestart 
(Jobcalc) zodat personen die overwegen opnieuw aan het werk te gaan na inactiviteit 
door ziekte of handicap de impact kennen op hun uitkering. We weten dat het niet 
weten van de impact op de uitkering voor onwetendheid en ongerustheid leidde, wat 
remmend werkte op het terug aan de slag gaan. Dit is één van de zaken die Vlaanderen 
vroeg om dit beter in kaart te brengen. Verder werd de FOD SZ – DG Personen met 
een Handicap versterkt door extra personeel en een wijziging aan procedures. Het 
voorbereidend overleg voor het experiment en de samenwerkingsovereenkomst heeft 
de basis gelegd voor een betere samenwerking tussen de Vlaamse en federale 
overheid om personen met een tegemoetkoming maximaal te ondersteunen bij vragen 
naar tewerkstelling. 
