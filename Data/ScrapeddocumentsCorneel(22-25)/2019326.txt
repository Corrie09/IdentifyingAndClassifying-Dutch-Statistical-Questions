title: PORK.be - Financiering
thema: Landbouw
Visserij
pdf link: https://docs.vlaamsparlement.be/pfile?id=2019326
thema link: https://www.vlaamsparlement.be/parlementaire-documenten/schriftelijke-vragen/1783673
SCHRIFTELIJKE VRAAG
nr. 100
van BART VAN HULLE
datum: 30 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
PORK.be  -  Financiering
Via de brancheorganisatie PORK.be engageren de leden zich om op korte termijn samen 
een strategie uit te tekenen om de varkenssector robuuster te maken. Anderhalf jaar lang 
ondersteunt Vlaanderen de werking van de nieuwe brancheorganisatie PORK.be met een 
extra subsidie van 200.000 euro voor het nastreven van de volgende doelstellingen: 
1° verhogen van de markt- en prijstransparantie in de varkenskolom; 
2° projectmatige samenwerking tussen de ketenschakels; 
3° strategische heroriëntatie en plan van aanpak plan gericht op de transitie naar een 
duurzame, concurrentiële en leefbare varkenssector, rekening houdende met 
internationale ontwikkelingen; 
4° creatie van toegevoegde waarde voor Vlaams varkensvlees, in het bijzonder bij de lokale 
verwerking van de karkasstukken en bij de differentiatie van de afzetmarkt. 
De subsidie is bestemd voor de financiering van de aanwerving en het loon van een 
coördinator, de werkingskosten (kosten bestuur, financiële kosten) en eenmalige 
(opstart)kosten. 
In antwoord op schriftelijke vraag nr. 510 van 30 maart 2023 van Emmily Talpe, gaf de 
minister aan dat er na afloop van het project een functionele (incl. activiteitenverslag en 
evaluatie) en een financiële verantwoording moeten worden ingediend bij het Departement 
Landbouw en Visserij.
1. Wanneer werd de subsidie van 200.000 euro aan PORK.be bezorgd?
2. a) Tegen wanneer worden de functionele en de financiële verantwoording verwacht bij 
het Departement Landbouw en Visserij?
b) Zijn die documenten openbaar raadpleegbaar of opvraagbaar?
3. Heeft de minister al duidelijkheid gekregen over de concrete besteding van de 200.000 
euro subsidie?
4. Zo ja, hoeveel van die financiële middelen werden gespendeerd aan:
a) Het loon van de coördinator?
b) Het bestuur? Graag vermelding van de totale som en de vergoedingen voor de 
bestuursleden en de voorzitter.
c) Worden ook vergoedingen toegekend voor leden die zitting hebben in de 
werkgroepen?
Zo ja, hoeveel bedragen die per lid en voor de voorzitter?
d) Hoeveel bedroeg de totale kostprijs per werkgroep?
5. Hoeveel bedroegen de eenmalige opstartkosten?
6. Hoeveel bedroegen de werkingskosten?
7. PORK.be heeft op de raad van bestuur van 23 juni 2023 besloten in te zetten op twee 
projecten, meer bepaald a) het opzetten van een gevalideerd en performant carbon 
foodprint systeem en b) het ontsluiten van beschikbare data om te komen tot meer 
transparantie.
a) Wat is de stand van zaken van die projectaanvragen?
b) Hoeveel steun kan PORK.be voor de beide projecten ontvangen?
8. PORK.be moet zoeken naar een structurele financiering.
Is de minister van mening dat de sector die zelf volledig moet dekken?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 100 van 30 november 2023
van BART VAN HULLE
1. De subsidie werd toegekend bij ministerieel besluit van 21 december 2021.
Bij aanvang van het project werd een voorschot ten belope van 70% van de totale 
steun uitbetaald. Zoals steeds gebeurt de (saldo)afrekening na het einde van de 
projectperiode (met name 31 december 2023).
2. Beide verantwoordingsstukken moeten worden ingediend bij het Departement 
Landbouw en Visserij uiterlijk 6 maanden na afloop van de projectperiode (met name 
uiterlijk 30 juni 2024).
3-6.Dat zal blijken uit de financiële verantwoordingsstukken vermeld in vraag 2.
7. In het kader van de oproep tot indiening van projectvoorstellen door operationele 
groepen EIP (Europese Innovatiepartnerschappen) diende PORK.be twee dossiers in.  
8. De finaliteit van de oprichting en werking van brancheorganisaties (BO) in de 
agrovoedingssector, is het sturen of richting geven aan de toeleveringsketen van 
specifieke producten, in dit geval het product varkensvlees.
Brancheorganisaties zijn dus vrijwillige samenwerkingsverbanden tussen 
ketenschakels die overtuigd zijn van de potentiële meerwaarde van verticale 
samenwerking. Het is eigen aan dergelijke keten-initiatieven dat deze bij de opstart 
met opstartkosten te maken krijgen om een basiswerking op poten te zetten. Na de 
opstartfase wordt evenwel verwacht dat samenwerkingsinitiatieven zelfbedruipend 
worden voor hun reguliere basiswerking. Dat sluit niet uit dat men, net als andere 
instellingen of verenigingen, kan meedingen naar projectfinanciering in het kader van 
beleidsmatige projectoproepen.
