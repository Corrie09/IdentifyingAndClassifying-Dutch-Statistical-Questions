title: Verhoging bruggen Albertkanaal - Effecten voor het Economisch Netwerk Albertkanaal (ENA)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2050864
thema link: https://www.vlaamsparlement.be/parlementaire-documenten/schriftelijke-vragen/1806340
SCHRIFTELIJKE VRAAG
nr. 703
van MARINO KEULEN
datum: 26 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verhoging bruggen Albertkanaal  -  Effecten voor het Economisch Netwerk Albertkanaal 
(ENA)
De laatste brug over het Albertkanaal werd verhoogd. Dat betekent dat er in totaal 62 
bruggen werden verhoogd tot een doorvaarthoogte van 9,10 meter. De Vlaamse Waterweg 
(DVW) neemt 2007 als startdatum van dit project omdat men toen startte met de 
belangrijkste brug en dat is die van Vroenhoven.
De 9,10 meter doorvaarthoogte lijkt een banaal cijfer maar het betekent dat 
binnenvaartschepen nu met een extra laag of in totaal met 4 lagen containers kunnen 
doorvaren, wat een enorme kostenefficiëntiestijging betekent.
Daarmee is het Albertkanaal een watersnelweg die de haven Antwerpen-Zeebrugge 
verbindt met het hinterland.
Naar mobiliteit op de weg is het ook een goede zaak. Momenteel wordt er voor 40 miljoen 
ton goederen vervoerd over het Albertkanaal wat betekent dat we 2 miljoen vrachtwagens 
van de weg halen. Met de verhoging kan dat aantal mooi stijgen.
Ook werd op verschillende plaatsen het kanaal verbreed, wat de veiligheid verhoogt maar 
ook de gemiddelde vaarsnelheid ten goede komt.
Het Albertkanaal is nu meer dan ooit een attractiepool voor bedrijven om zich erlangs te 
vestigen. Om dat te realiseren werd het Economisch Netwerk Albertkanaal in het leven 
geroepen. Het is dus meer dan ooit tijd om het ENA in een hogere versnelling te krijgen.
1. Welke maatregelen/acties neemt De Vlaamse Waterweg om deze extra troef 
wereldkundig te maken?
2. Wat is de verwachte trafiekstijging dankzij het project?
3. Hoever staat het met de ontwikkeling van ENA en zijn er projecten die geblokkeerd 
zitten en waar ligt dat aan? Of met andere woorden, wat is het beleidsmatige effect 
op ENA van de doorgevoerde brugverhogingen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 703 van 26 februari 2024 
van MARINO KEULEN
1. De Vlaamse Waterweg nv (DVW) verhoogde de afgelopen decennia niet enkel de 
doorvaarthoogte, maar vergrootte ook de kanaalbreedte ter hoogte van de bruggen, 
wat de veiligheid en vlotheid van alle binnenvaart ten goede komt. In totaal heeft de 
waterwegbeheerder sinds 2007 maar liefst 62 bruggen aangepakt door ze te 
vervangen of aan te passen.
Met bijna 40 miljoen ton vervoerde goederen per jaar – het equivalent van zo’n twee 
miljoen vrachtwagens – is het Albertkanaal economisch de belangrijkste waterweg 
van Vlaanderen, goed voor meer dan 50% van het binnenvaartvervoer in Vlaanderen. 
Het kanaal is een cruciale hinterlandverbinding voor Port of Antwerp-Bruges en maakt 
deel uit van het Europese kernnetwerk.
Het Albertkanaal, dat de ruggengraat vormt van het Economisch Netwerk 
Albertkanaal (ENA), is een ongelooflijke economische troef. Het is een economische 
slagader langs en op het water. Nu alle bruggen verhoogd zijn, biedt het Albertkanaal 
meer dan ooit opportuniteiten voor inlandterminals en bevrachters om in te zetten op 
vervoer over water.
Begin februari 2024 vierde DVW een cruciale mijlpaal voor de verdere groei van de 
binnenscheepvaart via het Albertkanaal. De waterwegbeheerder nam heel wat 
maatregelen en acties om het project brugverhogingen Albertkanaal en het ENA te 
belichten.
Maatregelen/acties project brugverhogingen Albertkanaal:
•Bij alle communicatie betreffende de brugverhogingen Albertkanaal en de 
verbredingswerken werd steeds de kadering binnen de opwaardering van het 
Albertkanaal opgenomen (perscommunicatie, bewonersbrieven, digitale 
nieuwsbrieven, website, sociale media, infomarkten, beurzen, open wervendagen, 
openingsevents …)
•In 2023 werd reeds proactief gestart om de interregionale containertrafieken te 
informeren aangaande de brugverhogingen en de Oosterweelwerken. Naast het in 
kaart brengen van het theoretisch marktpotentieel werd en wordt een dialoog 
gevoerd met verschillende marktspelers, zoals de Vlaamse zeehavens en andere 
actoren in Nordrhein-Westfalen en Noord-Frankrijk. Dit leidde in 2023 tot volgende 
acties:
o28 maart: Power Event Aachen in samenwerking met Port of Antwerp 
Bruges, POM Limburg, de Containerterminals langs het Albertkanaal en IHK 
Aachen t.b.v. Duitse verladers;
o9-11 mei: Transport & Logistic 2023 München in samenwerking met Port of 
Antwerp Bruges;
o13 juni: Communauté Portuaire de Lille. Découverte des opportunités du 
transport et de la logistique fluviale en Flandres: bedrijfsbezoek aan De 
Bonte, BCTN en Nike;
o21 september: Aussenwirtschaftstag 2023 Nordrhein Westfalen, in 
samenwerking met Port of Antwerp Bruges en Flanders Investment and 
Trade;
oSamenwerking met de Industrie und Handelskammern Rheinland.
•Na de afbraak van de laatste te lage brug (Wijnegem) werd op 5 februari 2024 een 
slotevent georganiseerd voor alle stakeholders. 
•Diverse ondersteunende filmpjes worden via de eigen kanalen, kanalen van de 
stakeholders, media … verspreid:
oAnimatiefilm ‘Opwaardering Albertkanaal’: over het project
oCompilatiefilm van de werkzaamheden
oFilm ‘Voordelen voor gebruikers’: film met stakeholders die het belang/de 
meerwaarde van dit project toelichten (vertegenwoordigers van alle 
containerterminals langs het Albertkanaal, spreker Europa, Haven Genk en 
Port of Antwerp-Bruges, marktdeveloper en projectleider DVW) 
oCompilatiefilm event: beelden van de maidenvaart en interviews met de 
sprekers (Vlaams minister van Mobiliteit en Openbare Werken, 
vertegenwoordiger Europa, voorzitter en gedelegeerd bestuurder DVW)
Deze filmpjes werden tijdens het event een eerste keer vertoond en zullen in de 
loop van 2024 nog gericht verspreid worden.
•Webpagina www.vlaamsewaterweg.be/opwaardering-albertkanaal: toelichting bij 
het project, kaartje Albertkanaal met de verschillende bruggen, informatieve 
filmpjes
•Perscommunicatie: persbericht, persmoment, interviews algemene pers, 
artikels/interviews, advertenties in vakbladen (o.a. Flows en Grond Weg 
Waterbouw) 
•Communicatie tijdens diverse beurzen
•Na de openstelling van de nieuwe wegbrug in Wijnegem staat een nieuwe 
communicatie gepland, waarin opnieuw wordt verwezen naar het einde van dit 
project. Dat gebeurt ook opnieuw bij de communicatie voor de nieuwe fiets- en 
voetgangersbrug in Wijnegem. 
•Verder wordt er nog een bijkomende compilatiefilmpje over de eerste vaart met 
vier lagen containers gemaakt en wordt er nog een fototentoonstelling gepland in 
Belevingscentrum De Brug in 2025. 
Maatregelen/acties ENA:
•Gerichte advertenties in vakbladen om nieuwe bedrijven te promoten 
•Gerichte communicatie naar bedrijven door marktdevelopers en accountmanagers 
betreffende de opportuniteiten langs en op het Albertkanaal voor hun logistiek
•Communicatie over bedrijventerreinen langs het Albertkanaal (cfr. de communicatie 
over Logistics Valley Flanders)
2. Door de brugverhogingen is er een uitbreiding van de transportcapaciteit van het 
containervervoer via het Albertkanaal van 25%. Dit is het equivalent van 2,5 miljoen 
vrachtwagens per jaar. 
3. Met bijna 40 miljoen ton vervoerde goederen per jaar – het equivalent van zo’n twee 
miljoen vrachtwagens – is het Albertkanaal economisch de belangrijkste waterweg 
van Vlaanderen, goed voor meer dan 50% van het binnenvaartvervoer in Vlaanderen. 
Het kanaal is een cruciale hinterlandverbinding voor Port of Antwerp-Bruges en maakt 
deel uit van het Europese kernnetwerk.
Het Albertkanaal is een ongelooflijke economische troef, een economische slagader 
langs en op het water. Nu alle bruggen verhoogd zijn, biedt het Albertkanaal meer 
dan ooit opportuniteiten voor inlandterminals en bevrachters om in te zetten op 
vervoer over water.
Het beschikken over en het vrijwaren van voldoende goed uitgeruste en ‘state of the 
art’ watergebonden bedrijventerreinen waar waterweggerelateerde activiteiten - die 
dus elders niet of enkel mits verhoogde kosten - kunnen ingeplant worden, is een 
echter een cruciale factor om het gebruik van de binnenvaart verder te stimuleren.
Vestigingsmogelijkheden voor bedrijven creëren langs de waterweg vormt een van de 
belangrijkste uitdagingen voor Vlaanderen. Het ontwikkelen van watergebonden 
bedrijventerreinen is een belangrijke voorwaarde voor het ontwikkelen van 
watergebonden activiteiten en het realiseren van de noodzakelijke modal shift van de 
weg naar het water.
De nood aan nieuwe watergebonden terreinen is bijzonder groot. Thans moet echter 
vastgesteld worden dat er langs het Albertkanaal nog slechts enkele grote terreinen 
van meer dan 5 ha beschikbaar zijn om aan potentiële klanten van de waterweg aan 
te bieden, wat een essentiële voorwaarde is als de modal shift in Vlaanderen succesvol 
wil zijn. Deze terreinen zijn m.a.w. zeer schaars en de vraag is zowel acuut als groot.
De verdere ontwikkeling van het ENA moet een prioritaire rol spelen. 
De verschillende acties binnen het ENA programma worden permanent door het 
Dagelijks Bestuur van het ENA opgevolgd.  Over de voortgang wordt regelmatig een 
rapportering voorgelegd aan de Vlaamse Regering. De meest recente rapportage 
gebeurde medio 2023 (Rapportage voortgang Economisch Netwerk Albertkanaal 
(ENA) – periode juli 2022 – juni 2023 - VR 2023 1407 MED.0283/1).   
Gelet op de reële afname van het aanbod watergebonden bedrijvigheid in het ENA en 
de besluitvorming rond verschillende niet weerhouden zoekzones en 
bedrijventerreinen, wil de Vlaamse Regering dat de actuele situatie rond vraag en 
aanbod wordt geëvalueerd en dat de ENA programmatie wordt geactualiseerd en 
uitgewerkt voor de verdere toekomst. 
De visie voor het ENA die in 2015 door de Vlaamse Regering werd herbevestigd, blijft 
vooralsnog dienen als uitgangspunt. Evenals in het verleden wordt aldus een 
evenwicht aangehouden in de verschillende uitdagingen en wordt een geïntegreerd 
geheel beoogd. 
Maar de Vlaamse Regering zal in dit traject tevens gericht aandacht laten gaan naar 
een aantal potentiële nieuwe ENA bedrijventerreinen die reeds in het verleden 
onderzocht werden, met name de sites Gestel Noord (Lummen) en Hezemeerheide 
(Meerhout). Ook heeft het Dagelijks Bestuur ENA van 28 april 2023 de uitdrukkelijke 
intentie uitgesproken om andere potentiële watergebonden ENA bedrijventerreinen 
aan deze lijst toe te voegen. Hiermee wil de Vlaamse Regering aan antwoord bieden 
op het groot tekort aan grote watergebonden bedrijventerreinen en kan de potentie 
van het Albertkanaal als watersnelweg nog beter benut worden.
