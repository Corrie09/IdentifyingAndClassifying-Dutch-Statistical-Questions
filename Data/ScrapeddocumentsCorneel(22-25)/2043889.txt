title: Verkorte educatieve masteropleiding - Combinatie studeren en werken
thema: Onderwijs en Vorming
pdf link: https://docs.vlaamsparlement.be/pfile?id=2043889
thema link: https://www.vlaamsparlement.be/parlementaire-documenten/schriftelijke-vragen/1798025
SCHRIFTELIJKE VRAAG
nr. 274
van HILÂL YALÇIN
datum: 25 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Verkorte educatieve masteropleiding  -  Combinatie studeren en werken
Sinds enkele jaren kan iedereen met een masterdiploma kiezen voor de verkorte 
educatieve masteropleiding: een programma van 60 studiepunten waarin men op een 
academische manier klaargestoomd wordt om voor de klas te staan. Voor geïnteresseerden 
die al aan het werk zijn, als leerkracht of buiten het onderwijs, kan de opleiding gespreid 
worden over meerdere academiejaren om zo de combinatie tussen werk en studeren 
mogelijk te maken. De opleiding promoot sterk de combinatie van werk en studeren en 
maakt verschillende trajecten mogelijk.
1. Heeft de minister een overzicht van het procentuele aantal studenten in de verkorte 
educatieve master die de opleiding combineren met een job en dat in verhouding tot 
het totaalaantal studenten in de educatieve masteropleiding? Graag een vergelijking 
vanaf de start van de verkorte educatieve masteropleiding tot het huidige 
academiejaar.
2. Heeft de minister een overzicht van het procentuele aantal studenten in de verkorte 
educatieve masteropleiding die de opleiding combineren met een job in het onderwijs? 
In het LIO-statuut (leraar in opleiding)? Graag een vergelijking vanaf de start van de 
educatieve masteropleiding tot het huidige academiejaar.
3. Heeft de minister een overzicht van het procentuele aantal studenten in de verkorte 
educatieve masteropleiding die de opleiding combineren met een job buiten het 
onderwijs? Graag een vergelijking vanaf de start van de educatieve masteropleiding 
tot het huidige academiejaar.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 274 van 25 januari 2024
van HILÂL YALÇIN
1. De Vlaamse volksvertegenwoordiger vindt alle beschikbare informatie op de publiek 
beschikbare monitor van de lerarenopleiding via Monitor lerarenopleiding | Vlaams 
Ministerie van Onderwijs (vlaanderen.be). In het Hoger Onderwijs werken wij met de 
definitie van werkstudenten zoals die omschreven is in de codex, nl. studenten moeten 
werkstudent zijn  en moeten ingeschreven zijn in een werktraject. De ingerichte 
opleidingsvariëteit moet dus als werktraject ingericht worden, de student is 
ingeschreven in dat werktraject en de student moet werkstudent zijn 
(tewerkgesteld/werkzoekend). De Vlaamse volksvertegenwoordiger kan alle gegevens 
in de monitor filteren op de waarde van de werkstudent volgens de codex via het 
persoonsgegevens luik in het filterpaneel.
2. De Vlaamse Volksvertegenwoordiger kan in de volgende tabel het aantal leerkrachten 
in opleiding vinden. Er kan geen onderscheid gemaakt worden tussen de verschillende 
lerarenopleidingen.
Schooljaar Aantal leerkrachten in opleiding
2019-2020 206
2020-2021 250
2021-2022 302
2022-2023 561
3. Er zijn in de databank Hoger Onderwijs (DHO) geen gegevens beschikbaar over de 
combinatie van een job buiten het onderwijs en het volgen van een opleiding in het 
hoger onderwijs. 
