title: Geestelijke gezondheidszorg voor jongeren - Drempels
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2013349
thema link: https://www.vlaamsparlement.be/parlementaire-documenten/schriftelijke-vragen/1778845
SCHRIFTELIJKE VRAAG
nr. 99
van KATJA VERHEYEN
datum: 10 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Geestelijke gezondheidszorg voor jongeren  -  Drempels
Volgens een nieuw onderzoek van de KU Leuven zoeken zeven op de tien jongeren geen 
hulp bij mentale problemen. Nochtans is het geweten dat de meeste psychische 
problematieken zich ontwikkelen tussen de 15 en de 25 jaar. Het is dus bijzonder belangrijk 
dat jongeren net op die leeftijd tijdig op zoek gaan naar de gepaste hulpverlening.
Het onderzoek haalt verschillende oorzaken aan waarom jongeren nog steeds 
terughoudend zijn om hulp te zoeken. Naast het gekende probleem van de wachtlijsten is 
ook het onoverzichtelijke landschap een drempel. Jongeren weten niet welke therapieën 
voor hen nuttig zijn of waar ze die kunnen vinden en ook hulpverleners hebben 
onvoldoende zicht op de hulp die andere zorgverleners aanbieden. Bij de overstap naar 
tweedelijnshulp hebben de jongeren dan ook vaak het gevoel alleen te staan en zelf de 
nodige hulpverlening te moeten zoeken. Ze missen hier een trajectbegeleider die het 
overzicht kan behouden en faciliteren.
Jongeren geven ook aan dat groepssessies of mobiele crisisbegeleiders, waar het beleid 
toch ook op inzet, voor hen minder interessant zijn. Die zijn dus bij jongeren minder 
populair.
Verder geven jongeren ook aan dat ze het nog steeds moeilijk vinden om zich kwetsbaar 
op te stellen en hun problemen te bespreken. Ondanks de grote sensibilisering rond 
mentaal welzijn stoppen gesprekken nog steeds vaak als iemand toegeeft dat het niet goed 
met hem gaat. Daardoor voelen jongeren zich nog steeds erg alleen met hun problematiek 
en onbegrepen.
1. Zeven op de tien jongeren zoeken geen hulp wanneer zij kampen met mentale 
problemen. Dat is een erg hoog aantal. Welke acties zal de minister nemen om 
jongeren te sensibiliseren om toch sneller de stap naar de hulpverlening te zetten?
2. Hoe kan het landschap van de geestelijke gezondheidszorg overzichtelijker worden 
gemaakt voor zowel de patiënten als voor de hulpverleners?
3. Hoe zal de minister het gevoerde beleid evalueren nu blijkt dat bepaalde acties niet 
populair zijn bij jongeren?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 99 van 10 november 2023
van KATJA VERHEYEN
1. De empowerment-studie van het UPC KULeuven is een van de eerste studies die zich 
focust op de manier waarop de zorg momenteel georganiseerd is en in de toekomst 
gereorganiseerd moet worden, vanuit het standpunt van meer dan 1.000 jongeren en 
700 professionals in Vlaanderen. Het grote aantal deelnemers toont aan dat mentale 
gezondheid belangrijk is (geworden) voor jongeren en dat we dit onderzoek vanuit de 
overheid moeten aangrijpen om te streven naar de best passende hulp voor deze 
doelgroep. We beschikken zelf nog niet over het volledige studierapport, maar hebben 
dat opgevraagd en zullen het met aandacht doornemen.
Vanuit de Vlaamse overheid doen we inspanningen om de bespreekbaarheid van 
geestelijke gezondheid te vergroten, en te komen tot destigmatisering van geestelijke 
gezondheidsproblemen. Dit onder andere via het ondersteunen van de vzw Psyche, die 
met Te Gek?! hierrond campagnes opzet. Te Gek?! richt zich ook op de genoemde 
groep jongeren en jongvolwassenen tussen 15 en 25 jaar, bijvoorbeeld met een 
specifiek uitgewerkt aanbod dat via het onderwijs wordt verspreid (lessenpakket Take 
Off, online lessenpakket, voorstellingen, getuigenissen,…).  
Het belang van sensibiliseren om de stap naar hulpverlening te zetten, wordt ook 
erkend in het recent goedgekeurde derde Vlaams Actieplan Suïcidepreventie, waar het 
’Doorbreken van stigma verbonden aan psychische problemen en aanmoedigen van 
hulp zoeken’ expliciet is opgenomen als een aparte substrategie. Onder andere de zonet 
genoemde werking van Te Gek!? is een actie die binnen deze strategie wordt 
uitgevoerd. Een ander voorbeeld is de methodiek ‘Eerste Hulp bij Psychische 
Problemen’ (EHBP), die het Rode Kruis met steun van de Vlaamse overheid ontwikkelde 
voor volwassenen en aanpaste op maat van kinderen en jongeren. Naast de klassieke 
EHBP-opleiding voor volwassenen, zijn 3 verschillende didactische werkvormen 
ontwikkeld die aansluiten bij de leefwereld van kinderen (een luisterverhaal voor 
leefomgeving, een verhaalspel voor de georganiseerde vrije tijd en een gezelschapsspel 
voor onderwijs).  Momenteel zet het Rode Kruis volop in op de bekendmaking van dit 
aanbod en de inbedding in de eigen vrijwilligerswerking. 
Daarnaast bereiken de Centra voor Leerlingenbegeleiding (CLB) via de systematische 
contacten, kaderend binnen het begeleidingsdomein preventieve gezondheidszorg, alle 
kinderen en jongeren van 3-15 jaar in Vlaanderen. Ze hebben een rol in het vroegtijdig 
detecteren van o.a. psychosociale problemen en doorverwijzen indien nodig. De 
partnerorganisatie Vlaamse Wetenschappelijke Vereniging voor Jeugdgezondheidszorg 
ontwikkelt methodieken om de CLB te ondersteunen in deze opdracht. Voor het 
systematische contact bij 15-jarigen werd de methodiek ‘Gezond Leven, Check het 
Even’ ontwikkeld, om o.a. de vroegdetectie en -interventie van psychosociale 
problemen te faciliteren. De CLB hebben ook een samenwerking met 
geconventioneerde eerstelijnspsychologen uitgewerkt om vroeginterventies te 
ondersteunen.
Vanuit het preventieve gezondheidsbeleid zetten we daarnaast ook in op 
gezondheidsbevordering en gezond gedrag in het algemeen, waarbij we proberen om 
o.a. het metaal welbevinden en de weerbaarheid te versterken. Om jongeren te tonen 
dat ze niet alleen staan met hun twijfels en onzekerheden lanceerde het Vlaams 
Instituut Gezond Leven vzw met steun van de Vlaamse overheid op 25 oktober voor de 
zesde keer de campagne #perfectgelukbestaatniet. Ook bekende influencers deden 
mee en toonden zich van hun meest kwetsbare kant. Met de campagne willen we 
jongeren tussen 12 en 16 jaar laten kennismaken met noknok.be, een website waar ze 
leren hoe ze hun mentaal welbevinden zelf kunnen versterken. Omdat het belangrijk is 
dat jongeren weten waar ze hulp kunnen vinden wanneer ze die nood ervaren staan er 
op NokNok ook tal van verwijzingen naar allerlei platformen waar meer hulp gevonden 
kan worden, zoals het aanbod van Awel, JAC, de CLB-chat, Tejo, de druglijn, Lumi en 
de hulplijnen Zelfmoordlijn1813 en 1712.
Wat mee drempelverlagend kan werken naar hulpverlening toe, is de specifieke module 
voor jongvolwassenen tussen 16 en 23 jaar met psychische problemen die 
OnlinePsyHulp met steun van de Vlaamse overheid heeft ontwikkeld, en die begin 
november 2023 gelanceerd werd ( onlinepsyhulp-jongeren.be). Het betreft een 
rechtstreeks toegankelijk hulpaanbod dat ook blended ingezet kan worden door 
hulpverleners.  Rond volgende thema’s is er een aanbod: somberheid en depressieve 
klachten, angst en stress, identiteit, emotieregulatie, eenzaamheid, eetproblemen, 
zelfverwonding, relationele problemen, rouw en verlies, moeilijkheden met 
alcohol/drugs/gamen en gokken.
Het aanbod betreft:
- informatie over de thema’s, het online aanbod en bestaande hulpverlening
- zelftests
- chatmogelijkheden
- individuele online begeleiding gedurende 3 maanden met een uitgebreid aanbod 
aan oefeningen, psycho-educatie, psychodiagnostische tests en 
evaluatiemogelijkheden
- blended begeleiding na doorverwijzing
Een laagdrempelig aanbod onlinehulpverlening vormt vaak een niet-bedreigende eerste 
stap in de zoektocht naar hulp.  Het heeft als bedoeling om jongeren te bereiken die 
anders (nog) niet de stap zetten naar de bestaande hulpverlening.  Dat maakt dat de 
problemen ook aangepakt kunnen worden voordat situaties escaleren en intensievere 
hulpverlening noodzakelijk is.  De eerste onderzoeken naar bereik en impact in kader 
van OnlinePsyHulp voor volwassenen wijzen erop dat deze doelstellingen ook effectief 
bereikt worden.
U weet dat we daarnaast sterk investeren in OverKop, precies omdat jongeren 
aangeven dat dit concept de toegankelijkheid en de bespreekbaarheid van mentale 
zorgen bevordert. 
Eens men bereid is om de stap naar hulpverlening te zetten, geeft men in de studie 
aan dat individuele gesprekken met een hulpverlener, in een veilige, gezellige context, 
waar de privacy kan worden gerespecteerd, drempelverlagend werken.  Net daarom 
blijven we investeren in geestelijke gezondheidszorg die wordt georganiseerd in een 
centrum met een kwaliteitsvolle infrastructuur, waar een aparte wachtruimte voor 
kinderen en jongeren wordt voorzien, een vlotte toegankelijkheid, voldoende 
geluidsisolatie,… De erkende GGZ voorzieningen worden hiervoor via VIPA (Vlaams 
Infrastructuurfonds voor Persoonsgebonden Aangelegenheden) gesubsidieerd.    
2. De geestelijke gezondheidsnetwerken Kinderen en jongeren (netwerken GGKJ) zetten 
erg in op het overzichtelijk maken van het zorgaanbod in hun regio of provincie. Ze 
doen dit over de muren van voorzieningen heen. De ggz-voorzieningen zijn er zich zeer 
van bewust dat het landschap momenteel te complex is. De ggz-voorzieningen hebben 
ook actief meegewerkt aan dit langlopende onderzoek. Met deze resultaten kunnen ze 
verder aan de slag.
Dit is een beweging richting geïntegreerde zorg, die in de toekomst alleen maar meer 
mogelijk moet worden gemaakt. Het doel van dergelijk netwerk is alle aangeboden 
programma’s te overspannen en op elkaar af te stemmen, waardoor kinderen en 
jongeren en hun context zich vooraf geen vragen moeten stellen over “waar” en “hoe” 
ze zich moeten aanmelden of “hoeveel dat kost”. 
Enkele weken geleden heeft de Vlaamse regering het programma vroegdetectie en -
interventie (ook Connect genoemd), dat wordt uitgevoerd binnen de netwerken 
geestelijke gezondheid voor kinderen en jongeren (GGKJ) in Vlaanderen en Brussel nog 
versterkt. Dat zorgprogramma richt zich precies op het vroegtijdig detecteren en 
voorkomen van specifieke pathologieën in bepaalde doelgroepen, door laagdrempelig 
en kortdurend te interveniëren. We breiden Connect uit, zodat meer kinderen en 
jongeren tussen de 0–23 jaar via dit programma vroeg kunnen worden bereikt. 
Tegelijkertijd hebben we ook een subsidie goedgekeurd ter versterking van het aanbod 
van de kinder- en jongerenteams van de ambulante CGG om een naadloze overgang 
te voorzien voor die kinderen en jongeren die na vroegdetectie en/of -interventie 
blijken nood te hebben aan gespecialiseerde ambulante diagnostiek of behandeling. 
Voor deze maatregelen investeren we 1,6 miljoen euro.
3. Het is belangrijk aan te stippen dat een aantal (recente) beleidskeuzes al gericht zijn 
op sensibilisering, drempelverlaging, centrale aanmeldpunten of vlotte toeleiding naar 
het juiste zorgaanbod. Ook in de visie ‘Vroeg en Nabij’ voor een reorganisatie van de 
jeugdhulp, waarvan het decreet recent principieel werd goedgekeurd door de Vlaamse 
Regering, zitten deze herkenbare uitgangspunten mee ingebed.
Samen met de federale overheid is er geïnvesteerd in de eerstelijnspsychologische 
zorg. Naast de eerstelijnspsycholoog binnen 1Gezin, 1 Plan is er vanuit het RIZIV een 
conventie die tot doel heeft om psychologische zorg laagdrempelig en toegankelijk aan 
te bieden, onder andere door die aan te bieden op plaatsen waar kwetsbare groepen 
zoals jongeren zich reeds bevinden (vindplaats). Zoals reeds aangegeven is er hierrond 
een samenwerking met het CLB opgesteld. Een jongere kan (ook zonder doorverwijzing 
hetzij van het CLB hetzij van de huisarts) bij een eerstelijnspsycholoog terecht met zijn 
vragen. 
OverKophuizen zijn ontmoetingsplekken waar jongeren tussen de 12 en 25 jaar een 
luisterend oor kunnen vinden en beroep kunnen doen op professionele hulp. Het 
mentaal welzijn van jongeren kan in deze Overkophuizen laagdrempelig bespreekbaar 
gemaakt worden, ook individueel. In het crisis- en investeringsplan jeugdhulp is 
opgenomen dat we deze legislatuur extra investeren in de Overkophuizen. Het is de 
bedoeling om in 2024 in elke eerstelijnszone te beschikken over een Overkophuis. In 
overleg met de federale overheid wordt op dit moment een afsprakenkader uitgewerkt 
waarbij dergelijk Overkophuis fungeert als vindplaats voor eerstelijnspsychologische 
zorg. 
Ook wanneer bijschakelen van gespecialiseerde hulp nodig blijkt, worden actief 
inspanningen gedaan om de drempels zo laag mogelijk te houden. 
De jongeren stippen ook wachttijden aan voor de meer gespecialiseerde zorg. U weet 
dat ik hierrond ook inspanningen doe, binnen wat tot mijn bevoegdheden behoort. Eind 
2020 is er een structurele uitbreiding gebeurd voor de CGG, met de opdracht om 
minstens de helft van de middelen die elk CGG kreeg toegekend in te zetten voor de 
doelgroep kinderen/ jongeren. Daardoor worden sindsdien in de CGG in Vlaanderen 48 
VTE voor de doelgroep kinderen en jongeren/jongvolwassenen bijkomend ingezet. Ook 
in de CAR (Centra voor Ambulante Revalidatie) is er sinds 2021 een structurele 
uitbreiding waarmee 27 extra VTE tewerkgesteld worden.    
In de Vlaams gesubsidieerde GGZ-voorzieningen wordt de kostprijs voor de 
zorggebruiker beperkt gehouden, om zo de drempel voor de (jonge, jongvolwassen) 
cliënten zo laag mogelijk te houden. Jongeren vinden op een Centrum voor Geestelijke 
Gezondheidszorg (CGG) bijvoorbeeld kwaliteitsvolle gespecialiseerde zorg tegen een 
maximumtarief van 11 euro per consultatie. Maar wanneer dit niet mogelijk is 
(bijvoorbeeld in crisis, of wanneer een jongere zonder medeweten van ouders 
consulteert) kan dit ook gratis.  
