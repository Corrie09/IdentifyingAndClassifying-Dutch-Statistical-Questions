title: Geluidsschermen Battel - Engagement stad Mechelen (2)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2065010
thema link: https://www.vlaamsparlement.be/parlementaire-documenten/schriftelijke-vragen/1824254
SCHRIFTELIJKE VRAAG
nr. 860
van FREYA PERDAENS
datum: 29 april 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geluidsschermen Battel  -  Engagement stad Mechelen (2)
Ik verwijs naar mijn schriftelijke vraag nr. 653 van 8 februari 2024, die handelde over het 
engagement van de stad Mechelen bij het plaatsen van geluidsschermen in Mechelen.
In dat antwoord kan ik onder andere volgende passage lezen: “Intussen ontving AWV een 
formele brief van de stad, met wie de informatie eerder werd gedeeld, met de vraag tot 
opstart van de haalbaarheidsstudie. Een dergelijke studie zou zich toespitsen op de 
geluidswering (welke schermen, welke hoogte en welke locatie zijn aangewezen, en welk 
effect is theoretisch mogelijk in dat geval), maar vereist ook een stabiliteitsstudie van de 
brugconstructie. Deze laatste is nodig om te bekijken welke extra belasting de brug aankan 
i.f.v. het toevoegen van schermen.”
Ik had in deze context graag een antwoord gekregen op de volgende vragen:
1. Kan de minister de correspondentie hierover tussen de stad Mechelen en het 
Agentschap Wegen en Verkeer (AWV) bezorgen?
2. Er is geen budget opgenomen in het geïntegreerd investeringsprogramma (GIP) voor 
een dergelijke haalbaarheidsstudie, zo blijkt uit het antwoord. 
Impliceert dit dat de stad Mechelen die studie zelf zal bekostigen? Of zijn er ook 
mogelijkheden voor Vlaamse middelen? Over welke budgetten gaat het dan?
3. Over welke termijn gaat het voor wat betreft de haalbaarheidsstudie?
4. Graag de huidige stand van zaken van het dossier. 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 860 van 29 april 2024
van FREYA PERDAENS
1. Op 22 februari 2024 ontving het Agentschap Wegen en Verkeer (AWV) van het College 
van Burgemeester en Schepenen een brief met volgende concrete punten:
- de mogelijkheid om PV panelen te voorzien;
- onderzoek naar de technische draagkracht van de brug;
- onderzoek naar de ruimte op de brug.
Er werd vervolgens een vergadering vastgelegd met alle betrokkenen van zowel AWV 
als Stad Mechelen. Dit overleg vond plaats op 17 april 2024. 
2. Een stabiliteitsstudie van de brugconstructie van de N16 tussen de Leestsesteenweg 
en de Battelsesteenweg is nodig om te bekijken welke extra belasting de brug aankan 
i.f.v. het toevoegen van schermen. Hiervoor is echter geen apart budget vereist op het 
geïntegreerd investeringsprogramma (GIP), omdat deze stabiliteitsstudie eveneens 
deel uitmaakt van het onderzoek van de Ontknoping van Mechelen. Dit om na te kijken 
of het kunstwerk past binnen de rol die het krijgt in de nieuwe rijstrokenstructuur. 
3. De stabiliteitsstudie zou ten laatste eind 2024 af moeten zijn. 
4. Het studiebureau van de Ontknoping werkt momenteel aan de stabiliteitsstudie van 
het kunstwerk en finaliseert de projectnota. De aanvraag tot het uitvoeren van de 
metingen wordt momenteel intern verwerkt.
