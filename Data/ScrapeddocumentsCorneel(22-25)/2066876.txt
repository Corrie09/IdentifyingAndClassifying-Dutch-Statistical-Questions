title: Fietspad N12 Westmalle - Sint-Antonius - Heraanleg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2066876
thema link: https://www.vlaamsparlement.be/parlementaire-documenten/schriftelijke-vragen/1830078
SCHRIFTELIJKE VRAAG
nr. 18
van KATRIEN SCHRYVERS
datum: 29 juli 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Fietspad N12 Westmalle - Sint-Antonius  -  Heraanleg
De gemeenten Malle en Zoersel zijn al jaren vragende partij voor de heraanleg van het 
fietspad langs de N12 (Antwerpsesteenweg) tussen het centrum van Westmalle en Sint-
Antonius. Onder meer voor de vele scholieren en personeelsleden van het AZ Sint-Jozef in 
Malle die dagelijks langs die baan fietsen, zou dat een enorme verbetering zijn op het vlak 
van veiligheid.
Voor de aanleg van een nieuw fietspad zijn 216 grondverwervingen nodig, voornamelijk 
stroken uit voortuinen die langs de straat gelegen zijn. In antwoord op mijn meest recente 
schriftelijke vraag hierover (nr. 770 van 15 maart 2024 en nr. 767 van 14 maart 2024) 
verkreeg ik een stand van zaken. Zo waren er op 1 maart 2024 honderd aktes verleden en 
waren er zes akkoorden waarvoor de aktes nog verleden moesten worden.
De trage voortgang van de verwervingen hypothekeert een realisatie op korte termijn, hoe 
noodzakelijk ook. Al herhaaldelijk voerden de gemeenten Malle en Zoersel samen met de 
Fietsersbond actie.
Recent raakte bekend dat het Agentschap Wegen en Verkeer (AWV) een besluit zou 
opmaken om de benodigde gronden via de rechtbank te onteigenen wanneer geen 
minnelijke schikking zou kunnen worden bereikt. In antwoord op mijn schriftelijke vraag 
nr. 770 zei minister Peeters echter dat met de gemeente Malle was afgesproken om de 
minnelijke onderhandelingen terug op te starten en dat de eigenaars een schrijven van de 
gemeente zouden ontvangen.
In antwoord op mijn schriftelijke vraag nr. 290 van 28 november 2023 vernam ik dat het 
Agentschap Wegen en Verkeer begin december 2023 een verkeersveiligheidsinspectie had 
uitgevoerd om te bekijken welke quick wins er mogelijk zijn in afwachting van de realisatie 
van het grotere investeringsproject. In antwoord op mijn schriftelijke vraag nr. 767 zei 
minister Peeters dat dat de quick-win die het AWV zo snel mogelijk wil uitvoeren, het 
verbreden is van het huidige fietspad naar 1,3 meter met een schuwstrook van 1 meter 
breed. De ruimte hiervoor wordt gehaald uit het opheffen van de middelste rijstrook die 
samen met de fietspaden zal geherasfalteerd worden. Deze werken gaan van start op 9 
september aanstaande.
1. Hoeveel akkoorden werden er op 1 augustus 2024 in totaal bereikt? Voor hoeveel 
daarvan werd de akte al verleden?
2. Welke bedragen staan daartegenover?
3. Werden de te contacteren eigenaars inmiddels aangeschreven? Wanneer werden of 
worden de minnelijke onderhandelingen opnieuw opgestart?
4. Wat is de totale kost van de werken voor het opheffen van de derde rijstrook, het 
verbreden van het huidige fietspad, de creatie van een schuwstrook en de asfaltering, 
zoals die op 9 september aanstaande van start gaan?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 18 van 29 juli 2024
van KATRIEN SCHRYVERS
1. Er zijn 111 innames waarvoor een akte verleden werd. Er zijn nog 13 minnelijke 
akkoorden waarvoor de akte nog in opmaak is. In totaal zijn er dus 124 minnelijke 
akkoorden gesloten.
2. Het uitbetalen van de tot nu toe verleden aktes vertegenwoordigt een bedrag van € 
4.189.575,00.
3. De eigenaars van de gemeente Malle werden aangeschreven in maart 2024 en de 
eigenaars van de gemeente Zoersel werden aangeschreven in mei 2024. De minnelijke 
onderhandelingen werden vanaf eind maart 2024 opnieuw opgestart.
4. Het totaal geraamde bedrag voor de uitvoering van de werken bedraagt € 681.559,09 
excl. btw of € 824.686,50 incl. btw.
