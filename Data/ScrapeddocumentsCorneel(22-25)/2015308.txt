title: Elektronisch toezicht - Toekenning leefloon
thema: Justitie en Handhaving
pdf link: https://docs.vlaamsparlement.be/pfile?id=2015308
thema link: https://www.vlaamsparlement.be/parlementaire-documenten/schriftelijke-vragen/1780284
SCHRIFTELIJKE VRAAG
nr. 127
van KATRIEN SCHRYVERS
datum: 16 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Elektronisch toezicht  -  Toekenning leefloon
Het leefloon is een van de vormen van hulpverlening van het OCMW. De uitbetaling van 
dat leefloon wordt echter opgeschort wanneer men een vrijheidsstraf ondergaat en 
ingeschreven is op de rol van een strafinrichting. Wie daardoor over geen middelen van 
bestaan beschikt, kan een financiële dagvergoeding (leefvergoeding) krijgen. Het 
Departement Welzijn, Volksgezondheid en Gezin beslist of men daarvoor in aanmerking 
komt. Die regeling is van toepassing op wie een gevangenisstraf uitzit, maar ook op 
personen aan wie het elektronisch toezicht is toegekend als strafuitvoeringsmodaliteit van 
een gevangenisstraf of als modaliteit van een voorlopige hechtenis.
Wie daarentegen het elektronisch toezicht krijgt opgelegd als autonome straf, kan nog wel 
een leefloon krijgen. De bedragen van het leefloon liggen hoger dan de leefvergoeding. 
Ook veroordeelden die voorwaardelijk in vrijheid zijn gesteld, kunnen aanspraak maken op 
een leefloon. Nochtans is de voorwaardelijke invrijheidsstelling, net als het elektronisch 
toezicht, een uitvoeringsmodaliteit van een gevangenisstraf. Het verschil is dat deze 
categorieën van mensen niet (langer) zijn ingeschreven op de rol van een strafinrichting. 
Dat onderscheid is niet alleen ten aanzien van de betrokkenen niet te verantwoorden, het 
is ook verwarrend voor de OCMW’s die het leefloon toekennen.
Personen aan wie elektronisch toezicht wordt opgelegd als modaliteit voor een 
gevangenisstraf moeten, net als personen aan wie het elektronisch toezicht wordt opgelegd 
als autonome straf, een bepaald uurrooster naleven. Daarbij zijn ze beschikbaar voor de 
arbeidsmarkt en kunnen ze dus voldoen aan de voorwaarde ‘werkbereidheid’ die gekoppeld 
is aan de toekenning van het leefloon.
Voor wie het elektronisch toezicht kreeg opgelegd als modaliteit van een voorlopige 
hechtenis, geldt dat echter niet. Conform de huidige regelgeving mag de betrokken 
persoon de woning enkel en alleen verlaten om naar de rechtbank te gaan of wanneer er 
sprake is van een medisch spoedgeval. Hij/zij is dus niet in de mogelijkheid om te gaan 
werken en om dus een inkomen te verwerven. De persoon komt evenmin in aanmerking 
voor een leefloon.
Bovendien wordt de betrokken persoon niet begeleid door een justitieassistent, waardoor 
hij/zij zelf een weg moet zoeken in het kluwen van Justitie en allerhande 
overheidsdiensten. Door het gebrek aan begeleiding door een OCMW of Justitie en door 
een gebrek aan voldoende financiële middelen, vallen die personen door de mazen van het 
net. In die omstandigheden is het elektronisch toezicht als modaliteit van de voorlopige 
hechtenis voor veel mensen praktisch gezien niet of amper vol te houden.
Op 26 april 2018 sprak de arbeidsrechtbank van Luik een vonnis uit in het voordeel van de 
persoon die onder elektronisch toezicht werd geplaatst en op de leefvergoeding een 
bijpassing vroeg om zo gelijk te komen met het leefloon.
Sinds de zesde staatshervorming is het uitkeren van een leefvergoeding een bevoegdheid 
van Vlaanderen. Het leefloon is nog altijd federale materie en het opheffen van de 
schorsing van de betaling van een leefloon aan personen onder elektronisch toezicht 
veronderstelt een wijziging van artikel 39, eerste lid, koninklijk besluit van 11 juli 2002 
betreffende het recht op maatschappelijke integratie. Ondanks aandringen door 
Vlaanderen werden op het federale niveau nog geen stappen ondernomen, zo blijkt uit de 
antwoorden op verschillende vragen die ik daarover al stelde. In antwoord op mijn meest 
recente schriftelijke vraag nr. 228 van 25 november 2022 vernam ik dat de nodige 
informatie vanuit Vlaanderen, maar ook vanuit het Frans- en Duitstalige landsgedeelte aan 
het federale niveau werd overgemaakt door middel van een brief in september 2022, maar 
dat daaropvolgend verdere signalen vanuit het federale niveau om te komen tot een 
structurele oplossing nog uitbleven.
1. Wat is ondertussen de stand van zaken in deze kwestie? Is er al nieuws van het 
federale niveau dat aan een structurele oplossing wordt gewerkt?
2. Zijn er nog overlegmomenten gepland waarop deze kwestie aan bod zal komen? Zo 
ja, welke en wanneer?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 127 van 16 november 2023
van KATRIEN SCHRYVERS
Samen met de collega’s van de andere gemeenschappen heb ik inderdaad vorig jaar 
nogmaals de problematiek aangekaart. Onze gezamenlijke brief had tot doel om het 
gesprek aan te gaan om de huidige situatie te herzien. Helaas moet ik samen met mijn 
collega’s vaststellen dat onze vraag nog steeds onbeantwoord blijft.
