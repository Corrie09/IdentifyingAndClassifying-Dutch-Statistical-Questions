title: Lokaal loket kinderopvang (LLKO) - Registratie
thema: Welzijn en Gezin
pdf link: https://docs.vlaamsparlement.be/pfile?id=2057843
thema link: https://www.vlaamsparlement.be/parlementaire-documenten/schriftelijke-vragen/1812998
SCHRIFTELIJKE VRAAG
nr. 301
van KATRIEN SCHRYVERS
datum: 14 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Lokaal loket kinderopvang (LLKO)  -  Registratie
Het decreet van 20 april 2012 houdende de organisatie van kinderopvang van baby’s en 
peuters stelt onder meer dat binnen een gemeente één lokaal loket kinderopvang 
werkzaam is. Een lokaal loket kinderopvang heeft vier decretale opdrachten: het 
coördineren van de registratie van opvangvragen, gezinnen binnen een redelijke termijn 
informeren over beschikbare opvangplaatsen, samenwerken met alle 
kinderopvangvoorzieningen en met organisaties die werken met gezinnen en, tot slot, het 
lokaal bestuur, de organisatoren kinderopvang en Kind en Gezin informeren over de vragen 
naar kinderopvang.
Uit het antwoord op mijn schriftelijke vraag nr. 776 van 13 juni 2023 bleek dat op 31 mei 
2023 al in 90 procent van de gemeenten een LLKO actief was. Het agentschap Opgroeien 
zou in het najaar van 2023 in kaart brengen wat de laatste gemeenten nog tegenhoudt om 
werk te maken van een LLKO.
Gesubsidieerde lokale loketten kinderopvang zijn verplicht cijfers bij te houden over de 
(on)beantwoorde opvangvragen. Daarbij wordt gevraagd opvangvragen van 
voorrangsgezinnen afzonderlijk te registreren.
Uit het antwoord op mijn schriftelijke vraag nr. 776 bleek dat de geregistreerde cijfers 
echter sterk gerelativeerd moeten worden. Zo kunnen ouders hun opvangvragen bij 
verschillende loketten opgeven en hebben niet alle aanvragen betrekking op voltijdse 
opvang. Er zijn ook een aantal loketten die werken met centrale aanmelding, wat betekent 
dat alle opvangvragen in het werkingsgebied moeten verlopen via het lokaal loket 
kinderopvang, maar dat is lang niet overal het geval. In antwoord op mijn schriftelijke 
vraag nr. 927 van 31 juli 2023 vernam ik dat het de bedoeling zou zijn om in het najaar 
van 2023 van start te gaan met het onderzoek naar een meer nauwkeurige registratie.
1. In hoeveel gemeenten en steden is momenteel nog geen lokaal loket kinderopvang 
actief? Over welke gemeenten gaat het?
2. Is er al meer zicht op de redenen waarom de laatste gemeenten nog geen werk 
maakten van een LLKO? Op welke manier worden die gemeenten begeleid om dat toch 
te doen? Welke termijn wordt daar desgevallend aan gekoppeld?
3. Welke stappen zijn ondertussen gezet om te komen tot een meer nauwkeurige 
registratie, waarbij een correcter beeld wordt gecreëerd van het precieze aantal 
opvangvragen, het aanbod aan beschikbare plaatsen, de termijnen waarbinnen die 
plaatsen beschikbaar zijn en de mate waarin opvangvragen kunnen worden 
beantwoord per regio?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 301 van 14 maart 2024
van KATRIEN SCHRYVERS
1. Er zijn nog 17 gemeenten waar geen aangemeld of gesubsidieerd Lokaal Loket 
Kinderopvang is: 
West-
VlaanderenOost-
VlaanderenAntwerpen Vlaams-
BrabantLimburg
Ardooie
Heuvelland
Houthulst
Mesen
Staden
Vleteren
ZuienkerkenHorebeke
Lochristi
Sint-Lievens-
HoutemEdegem
WillebroekBertem Borgloon
Herstappe
Nieuwerkerken
2. Al deze gemeenten zullen binnenkort opnieuw gecontacteerd worden om te peilen naar 
de reden waarom er nog steeds geen werk gemaakt is van een Lokaal Loket 
Kinderopvang. Indien nodig, zal de intersectorale medewerker van Opgroeien het 
lokaal bestuur begeleiden in de opstart.
3. Momenteel loopt een uitgebreide landschaps- en behoeftenstudie bij de loketten en 
alle andere betrokken stakeholders (ouders, organisatoren, software-aanbieders en 
toeleiders). Op basis van deze analyse, zal een nieuwe architectuur uitgetekend 
worden om te komen tot een optimalisering van de gegevensflow en -registratie van 
opvangvragen. De doelstelling hierbij is om te komen tot meer betrouwbare data en 
een meer efficiënte inzet van middelen. Opgroeien heeft hiervoor de handen in elkaar 
geslagen met het agentschap Digitaal Vlaanderen. 
