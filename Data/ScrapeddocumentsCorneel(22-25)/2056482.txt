title: Waterlopen in beheer van De Vlaamse Waterweg (DVW) - Inrichten van zwemzones
thema: Natuur en Milieu
pdf link: https://docs.vlaamsparlement.be/pfile?id=2056482
thema link: https://www.vlaamsparlement.be/parlementaire-documenten/schriftelijke-vragen/1809523
SCHRIFTELIJKE VRAAG
nr. 743
van GWENNY DE VROE
datum: 5 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Waterlopen in beheer van De Vlaamse Waterweg (DVW)  -  Inrichten van zwemzones
Op 23 februari jongstleden gaf de Vlaamse Regering haar definitieve goedkeuring aan het 
besluit tot wijziging van het Vlaams reglement betreffende de milieuvergunning (VLAREM) 
II inzake zwemmen in open water. Het besluit voorziet in een versoepeling van de 
bestaande voorwaarden om als zwemzone erkend te worden en voert met de ‘vrije 
zwemzone’ een nieuwe categorie van zwemwateren in waar zonder toezicht gezwommen 
kan worden. Lokale besturen krijgen zo de mogelijkheid om zelf in bijkomende 
zwemlocaties te voorzien op hun grondgebied.
Ik verneem van verschillende lokale besturen dat zij op korte termijn aan de slag zullen 
gaan met de nieuwe versoepelde regelgeving. Daarbij komt eenzelfde vraag vaker terug: 
waar kunnen dergelijke zwemzones ingericht worden? Om een antwoord te kunnen geven 
op die vraag trekt het Departement Omgeving en de Vlaamse Milieumaatschappij (VMM) 
naar de lokale besturen om de wijzigingen en hun nieuwe bevoegdheid toe te lichten. In 
de loop van maart gaat het loket open waar lokale besturen hun locaties kunnen 
aanmelden.
Naast de VMM voert ook De Vlaams Waterweg (DVW) een beleid inzake zwemmen in open 
water. De DVW is namelijk bevoegd voor de bevaarbare waterlopen. Zwemmen in rivieren 
en kanalen in beheer van DVW is verboden met uitzondering van specifieke 
dagactiviteiteten of afgebakende zwemzones. Lokale besturen kunnen daar onder strikte 
voorwaarden een vergunning voor aanvragen. Momenteel is een van de voorwaarden voor 
het inrichten van een recreatieve zwemzone dat zwemmen uitsluitend is toegestaan onder 
toezicht van voldoende gebrevetteerde redders.
1. Op welke manier kan de minister het regelement voor de inrichting van een zwemzone 
op waterlopen in beheer van DVW in lijn brengen met de nieuwe regelgeving en de 
mogelijkheid bieden om in een vrije zwemzone te voorzien?
2. Op welke manier kan men de tool voor het aanduiden van zwemwateren door lokale 
besturen ook openstellen voor waterlopen in het beheer van DVW?
3. Hoe wil de minister het volgende zwemseizoen werk maken van proefprojecten met 
betrekking tot vrije zwemzones op waterlopen in het beheer van DVW?
Deze vraag werd gesteld aan de ministers Zuhal Demir (417), Lydia Peeters (743)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 743 van 5 maart 2024 
van GWENNY DE VROE
1. De Vlaamse Waterweg nv (DVW) zal de voorwaarden voor het verkrijgen van een 
vergunning in lijn brengen met de nieuwe richtlijnen van het VLAREM. De door DVW 
gestelde voorwaarden zullen betrekking hebben op de interactie tussen scheepvaart 
en de vrije zwemzones, zodat deze nooit in conflict komen en de veiligheid van de 
zwemmers niet in gevaar gebracht wordt. Ook de aansprakelijkheid zal onderdeel 
vormen van de vergunning.
DVW zal op korte termijn de nieuwe richtlijnen voor het inrichten van (vrije) 
zwemzones op haar website bekend maken. Tevens zal ze de huidig vergunde 
zwemzones in kennis stellen van deze nieuwe richtlijnen, zodat zij desgewenst een 
versoepeling kunnen aanvragen.
2. Ik ga er van uit dat met “de tool” het Omgevingsloket bedoeld wordt. Via dit loket 
kan de exploitant het inrichten van vrije zwemzones melden, ongeacht de locatie 
ervan. Het maakt bijgevolg geen verschil of deze zwemzone zich op een bevaarbare 
of niet-bevaarbare waterloop bevindt.
De recente VLAREM II wijziging verplicht de lokale besturen evenwel voorafgaand aan 
de aanwijzing van de vrije zwemzone goedkeuring te vragen aan de beheerder van 
dat oppervlaktewater.
De aangemelde locaties worden door de Vlaamse Milieumaatschappij (VMM) ook 
opgenomen op de website https://kwaliteitzwemwater.be/nl
3. Zoals op de website vermeld, staat DVW steeds open voor nieuwe initiatieven van 
steden en gemeenten voor het afsluiten van vergunningen voor zwemzones. Naast 
DVW zijn ook de VMM en Departement Zorg betrokken partijen bij de realisatie van 
deze zwemzones. Tussen deze agentschappen werden de nodige afspraken gemaakt, 
zodat bij de aanvraag van een proefproject het lokale bestuur maximaal kan 
ondersteund worden.
