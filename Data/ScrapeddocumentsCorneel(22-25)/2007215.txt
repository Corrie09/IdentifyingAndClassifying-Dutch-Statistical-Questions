title: Lokale besturen - Buurtstewardsprojecten en Roma Experten Netwerk
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2007215
thema link: https://www.vlaamsparlement.be/parlementaire-documenten/schriftelijke-vragen/1773472
SCHRIFTELIJKE VRAAG
nr. 36
van CHRIS JANSSENS
datum: 19 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen  -  Buurtstewardsprojecten en Roma Experten Netwerk
Op pagina 23 van de beleids- en begrotingstoelichting (BBT) Gelijke Kansen, Integratie en 
Inburgering, begrotingsuitvoering 2022, valt het volgende te lezen: “Op basis van de 
ervaring die lokaal sedert 2012 werd opgebouwd binnen de buurtstewards-projecten, zet 
ik in op verduurzaming en inzet van deze expertise via een Roma expertennetwerk. Dit 
netwerk, dat bestaat uit experten van Antwerpen, Brussel, Gent en Sint-Niklaas, zorgt voor 
kennisdeling naar lokale besturen bij materies omtrent Roma waarbij een inclusieve 
benadering onvoldoende een antwoord biedt. Tevens fungeert dit netwerk als primaire 
partner voor het Vlaamse beleid ter zake.”
De Roma-gemeenschap kwam onlangs ook negatief in het nieuws, nadat een 
partijvoorzitter enkele agenten aangemaand had om “hun matrak vaker te gebruiken om 
respect af te dwingen bij die bruin mannen”. 
1. Op welke manier werd deze legislatuur concreet ingezet op de “verduurzaming en inzet 
van de expertise van het Roma expertennetwerk”? Welke bijkomende maatregelen en 
initiatieven zal de minister desgevallend nog nemen?
2. Welke kennisdeling kwam via het expertennetwerk deze legislatuur precies tot bij de 
lokale besturen? Welke (lokale) beleidsbeslissingen volgden er precies op?
3. In welke mate werd het beleid in deze legislatuur al aangepast, dankzij de rol van het 
netwerk als “primaire partner voor het Vlaamse beleid ter zake”? Welke bijkomende 
maatregelen/initiatieven zal de minister nog nemen in het Vlaamse beleid ter zake? 
Spelen de recente ontwikkelingen/uitspraken daarin hun rol? 
4. Welke middelen worden sinds 2012 jaarlijks vrijgemaakt voor de buurtstewards-
projecten en het Roma Experten Netwerk? Graag een overzicht per lokaal bestuur.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 36 van 19 oktober 2023
van CHRIS JANSSENS aan BART SOMERS
1. De gebiedsoverschrijdende ondersteuning ‘Roma experten netwerk’ kadert in de 
verankering van het lerend netwerk Roma-experten dat bestond uit experten uit Brussel 
(VGC – Foyer), stad Antwerpen (CAW Antwerpen), stad Gent en stad Sint-Niklaas, 
opgezet sinds 2012 in het kader van de subsidies ‘Buurtstewards’. De subsidiëring vanuit 
de Vlaamse overheid voor de Buurtstewards projecten liep af op 9 september 2022. 
In de subsidiëring moesten de projecten, naast hun Roma-werking, een (deel) van hun 
tijd besteden aan gebiedsoverschrijdende werking als ondersteuning van andere lokale 
besturen. 
Sinds 1 januari 2023 voorzie ik via een subsidiëring een voorzetting van het netwerk en 
biedt dit de mogelijkheid aan de actoren om hun expertise te delen met andere lokale 
besturen en met de Vlaamse overheid en haar betrokkenen. Met een financiering voor 
2 jaar, met uitbetaling in drie schrijven. In het voorjaar 2024 zal de werking van het 
experten netwerk tussentijds geëvalueerd worden. 
De opdrachten van het Roma experten netwerk zijn:
-ondersteuning bieden en expertise delen buiten het eigen werkingsgebied 
(vorming, case-ondersteuning, informatie-delen … aan andere lokale besturen), in 
samenwerking met het Agentschap Integratie en Inburgering en met VVSG; 
-aanspreekpunt zijn voor het Agentschap Binnenlands Bestuur voor Roma materies 
in het kader van de Nationale Roma Strategie;
-deelname aan vergaderingen van het ondersteuningsnetwerk georganiseerd door 
het Agentschap Binnenlands Bestuur.
2. Over de concrete kennisdeling opgedeeld per lokaal bestuur zal worden gerapporteerd 
ten laatste op 28 februari 2024, aangezien de subsidies gestart zijn op 1 januari 2023. 
Op basis van de evaluatie van deze werking zal een volgende schijf worden uitbetaald. 
3. Vanaf 2022 wordt ingezet op een integrale aanpak, zoals bepaald in het Horizontaal 
Integratie- en Gelijke Kansenbeleidsplan 2020-2024. Dit is een doelgericht actieplan 
waarbij als doelstelling de volwaardige/evenredige participatie aan de samenleving 
voorop staat, namelijk “Het bewerkstelligen van gelijke kansen van sociale groepen die 
geconfronteerd worden met achterstellingen of uitsluiting”. 
Het Agentschap Integratie en Inburgering en VVSG maken wel deel uit van het Roma 
experten netwerk, zodat de lokale besturen die met specifieke uitdagingen rond Roma 
geconfronteerd worden waarbij een inclusieve benadering onvoldoende een antwoord 
biedt, kunnen doorverwezen worden naar dit experten netwerk. 
4. Subsidies voor Buurtstewards projecten bedroegen sinds 2012 tot 8 september 2022 
jaarlijks in totaal 800K. (Antwerpen: 200K, Gent: 300K, VGC:200K, Sint-Niklaas:100K). 
Voor het Roma experten netwerk is de verdeling van de vastgelegde subsidie voor 2 
jaar (2023 en 2024) als volgt: Antwerpen (56K), Gent (28K), Brussel (43,6K) en Sint-
Niklaas (14K). 
