title: Blauwtongvirus - Maatregelen
thema: Landbouw
Visserij
pdf link: https://docs.vlaamsparlement.be/pfile?id=2081017
thema link: https://www.vlaamsparlement.be/parlementaire-documenten/schriftelijke-vragen/1834287
SCHRIFTELIJKE VRAAG
nr. 25
van LYDIA PEETERS
datum: 17 oktober 2024
aan JO BROUNS
VLAAMS MINISTER VAN OMGEVING EN LANDBOUW
Blauwtongvirus  -  Maatregelen
In het Waalse Gewest heeft de minister van Landbouw aangekondigd in financiële 
steunmaatregelen te voorzien voor veehouders die door het blauwtongvirus getroffen zijn. 
Het plan voorziet in een specifieke vergoeding per dood dier en een vergoeding voor de 
morbiditeit van de veestapel. Het totale steunbedrag is beperkt tot 15.000 euro, zodat het 
steunplafond van 20.000 euro over een periode van drie belastingjaren niet wordt 
overschreden. Zo zal het overlijden van een vleesrund van meer dan twee jaar oud recht 
geven op een vergoeding van 1000 euro (500 euro voor melkvee). De vergoeding voor 
een schaap bedraagt 140 euro. De regeling geldt voor veehouders met een kudde van 
minstens 30 schapen of 10 runderen, die een attest hebben van het Federaal Agentschap 
voor de Veiligheid van de Voedselketen (FAVV) of een veterinair attest met een bloedtest. 
Het gereserveerde budget bedraagt 15 tot 17 miljoen euro.
Het blauwtongvirus heeft tot nog toe zwaarder huis gehouden in het Waalse Gewest dan 
in Vlaanderen. Toch zijn ook Vlaamse dierenhouders getroffen, zowel direct door het 
overlijden van hun dieren als indirect door een lagere melkproductie. Inmiddels heeft de 
minister laten weten dat hij in Vlaanderen geen gelijkaardige steunmaatregelen zal nemen 
voor de getroffen veehouders.
Intussen is ook onrust ontstaan door de ontwikkeling van een nieuwe blauwtongvariant die 
zich in Nederland heeft voorgedaan. Het gaat om twee gevallen van serotype 12. Het virus 
is gevonden bij een schaap in het dorp Kockengen, en een koe met een kalf in het dorp 
Harmelen, beide in de provincie Utrecht. Er is nog geen vaccin beschikbaar voor die variant. 
Gelet op de besmettelijkheid van de ziekte, moet men in Vlaanderen dus alert blijven om 
dergelijke besmettingen te voorkomen.
1. Heeft de minister zicht op het aantal Vlaamse dierenhouders van wie de dieren 
getroffen zijn door het blauwtongvirus?
a) Over hoeveel dierenhouders gaat het?
b) Hoeveel dieren werden door het virus getroffen?
c) Hoeveel directe en indirecte schade heeft het blauwtongvirus in Vlaanderen 
inmiddels veroorzaakt?
2. De minister stelde voor getroffen dierenhouders in het Vlaamse Gewest geen 
steunmaatregelen te nemen. Hij hoopt wel op een mogelijke compensatie voor de 
veehouders via de Europese landbouwcrisisreserve.
a) Heeft de minister de vraag al aan Europa gesteld om een beroep te kunnen doen 
op de Europese landbouwcrisisreserve?
b) Zo ja, welk antwoord heeft hij gekregen, of, als dat nog niet toegekomen is, op 
welke termijn hoopt hij een antwoord te krijgen?
c) Hoe groot is het totaalbedrag waarop Vlaanderen eventueel een beroep zal kunnen 
doen vanuit Europa?
d) Hoe groot is dan de eventuele compensatie van de gemiddelde Vlaamse veehouder 
ten aanzien van de steun die de gemiddelde getroffen Waalse veehouder zal 
ontvangen op basis van de steunmaatregelen van de Waalse Regering?
3. De bestrijding van het blauwtongvirus is de bevoegdheid van het Federaal Agentschap 
voor de Veiligheid van de Voedselketen, maar Vlaanderen kan ook zijn 
verantwoordelijkheid nemen op het preventieve vlak.
a) Welke maatregelen neemt de minister om de Vlaamse veehouders bij te staan in 
hun preventiebeleid om besmettingen met het blauwtongvirus te voorkomen?
b) Welke rol zullen de (bedrijfs)dierenartsen daarin vervullen?
4. a) Heeft het Agentschap Landbouw en Visserij of het kabinet van de minister al con-
tact gehad met de bevoegde Nederlandse autoriteiten om zich te informeren over 
de nieuwe variant van het blauwtongvirus die zich bij onze noorderburen heeft 
voorgedaan?
b) Welke zijn de bijzondere aandachtspunten die de nieuwe variant meebrengt op 
het vlak van stalhygiëne bij onze veehouders?
c) Op welke manier wil de minister vanuit zijn bevoegdheden concreet een bijdrage 
leveren in het voorkomen van besmettingen met de nieuwe variant van serotype 
12 in Vlaamse stallen?
d) Zal er ook in Vlaanderen onderzoek naar de nieuwe variant worden opgestart of 
zal er minstens met Nederlandse labo’s contact worden onderhouden over de 
vorderingen van dat onderzoek?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 25 van 17 oktober 2024
van LYDIA PEETERS
1. a) Tot begin oktober 2024 zijn er door Sciensano in Vlaanderen 1.144 bevestigde 
haarden gerapporteerd bij rundveebedrijven en 678 bij schapenbedrijven van het 
blauwtongvirus serotype 3 (BTV-3). Sinds begin oktober 2024 besliste het Federaal 
Agentschap voor de Veiligheid van de Voedselketen (FAVV) om geen bloedanalyses 
op potentieel besmette dieren meer te financieren vanwege de wijdverspreide 
aanwezigheid van het virus en budgettaire redenen.
b) Het precieze aantal getroffen dieren is niet beschikbaar.
c) Het inschatten van de directe en indirecte schade door BTV-3 is zeer complex en 
het is nog te vroeg om een duidelijk beeld te krijgen van de totale verliezen. Naast 
de direct zichtbare schade, zoals sterfte onder dieren, is er nog onvoldoende 
duidelijkheid over andere factoren die de economische impact bepalen. Zo moet de 
omvang van de verliezen door dalingen in productie, kosten voor de behandeling 
van zieke dieren, verwerpingen en verminderde vruchtbaarheid, extra 
arbeidsinspanningen, verlies aan fokwaarde en handelsbeperkingen nog verder in 
kaart worden gebracht.
2. a) Ja, op 24 september reeds heb ik zowel via een brief aan Commissaris 
Wojciechowski als via een agendapunt op de Landbouwraad dat ik samen met mijn 
Federale en Waalse collega agendeerd, aan de Europese Commissie gevraagd om 
de landbouwcrisisreserve te openen voor de getroffen veehouders.
b-d) De Commissaris antwoordde dat de GLB-crisisreserve niet kan aangesproken 
worden. De Europese Commissie beschouwt blauwtong als minder prioritair 
(‘category C disease’) ten opzichte van andere dierziekten zoals hoogpathogene 
vogelgriep of Afrikaanse varkenspest (‘category A diseases’).
Een andere optie wordt momenteel juridisch voorbereid op EU-niveau, maar is 
enkel implementeerbaar voor lidstaten die in de periode 2021/2022 reguliere 
GLB-ELFPO-middelen onderbenut hebben. Aangezien we in Vlaanderen altijd 
streven naar een zo maximaal mogelijke inzet van alle EU-GLB-middelen die ons 
ter beschikking worden gesteld, en daar ook in slagen, zal deze optie geen 
soelaas brengen in ons geval.
3. a) De bestrijding van BTV is inderdaad een federale bevoegdheid. Ik neem echter 
graag mijn verantwoordelijkheid op. Dat dit ik overigens ook reeds in het verleden. 
Als Vlaams minister, bevoegd voor de landbouw, zal ik ook nu meewerken aan de 
sensibilisatie rond bioveiligheid en andere preventieve maatregelen. Hierbij zullen 
we maximaal samenwerken met de bevoegde federale autoriteiten om een 
gecoördineerde aanpak te verzekeren en de kennisuitwisseling door de gehele keten 
te bevorderen. Dit alles om de impact en de verspreiding van het virus zoveel 
mogelijk te beperken.
b) Bij de kennisdoorstroming en praktische uitvoering spelen bedrijfsdierenartsen, die 
een vertrouwensband hebben met de veehouders, een cruciale rol. Zij zijn op 
gebied van bioveiligheid, ziektepreventie en ziektebehandeling vaak het eerste 
contact. Ze zijn door de federale overheidsdiensten ook belast met het 
epidemiologisch toezicht over de veestapel. De federale overheidsdiensten 
onderhouden, gezien hun bevoegdheid, nauw contact met deze dierenartsen en 
zullen deze rol blijven vervullen. Mijn diensten kunnen, indien nodig, aanvullende 
ondersteuning bieden om de samenwerking verder te versterken.
4. a) Gelet op de federale bevoegdheid onderhouden de federale diensten het 
eerstelijncontact met onder andere de Nederlandse bevoegde autoriteiten over de 
situatie rondom de nieuwe variant. Mijn diensten staan op hun beurt in regelmatig 
contact met het federale niveau om op de hoogte te blijven van de ontwikkelingen 
en waar nodig verdere ondersteuning te bieden.
b) Er wordt geadviseerd om de huidige maatregelen tegen blauwtong te blijven 
hanteren voor de nieuwe variant, blauwtong serotype 12 (BTV-12). 
Diergezondheidsorganisatie Royal GD geeft aan dat er op dit moment nog weinig 
bekend is over hoe BTV-12 zich gedraagt. Verdere monitoring en onderzoek zijn 
noodzakelijk om een beter inzicht te krijgen in de impact en mogelijke verspreiding 
van BTV-12 op de gezondheid van dieren en om gerichte maatregelen te 
ontwikkelen indien nodig.
c) Monitoring en melding van mogelijke besmette dieren is van primordiaal belang. Ik 
zal mijn administratie dan ook de opdracht geven om de veehouders te blijven 
oproepen tot waakzaamheid en investeringen in preventie tegen deze en andere 
dierziektes uiteraard, in samenspraak met de bevoegde autoriteiten. Symptomen 
vroegtijdig signaleren en verdachte gevallen direct rapporteren zijn cruciaal om de 
verspreiding van het blauwtongvirus, inclusief de nieuwe variant BTV-12, effectief 
te beheersen.
d) De primaire verantwoordelijkheid voor onderzoek naar het blauwtongvirus ligt bij 
de federale autoriteiten. We vertrouwen erop dat zij, zoals in het verleden, nauw 
contact zullen onderhouden met zowel binnenlandse als buitenlandse laboratoria, 
waaronder Nederlandse instellingen. 
