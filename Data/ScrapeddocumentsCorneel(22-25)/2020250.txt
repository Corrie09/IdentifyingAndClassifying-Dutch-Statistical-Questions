title: Geïntegreerd investeringsprogramma (GIP) 2024 - Lier
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2020250
thema link: https://www.vlaamsparlement.be/parlementaire-documenten/schriftelijke-vragen/1784316
SCHRIFTELIJKE VRAAG
nr. 308
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Lier
In het GIP van het Departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen deze entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
Graag vraag ik meer informatie over de investeringen die hierin opgenomen worden in de 
stad Lier.
1. In het ontwerp GIP 2024 wordt onder nummer GIP002800/05: “R016 LIER 
Boomlaarstraat - uitvoering” een budget van €2.700.000 voorzien, aangevuld met een 
fietsbudget van €810.000. 
Kan een stand van zaken gegeven worden voor het project van de stationsontsluiting 
in Lier? Welke werken konden er al uitgevoerd worden? Welke werken worden met dit 
budget gepland in 2024? Welke verdere werken en budgetten dienen nog voorzien te 
worden voor het finaliseren van dit project?
2. In het ontwerp GIP 2024 wordt onder nummer GIP004129/01: “N10 aanleg 
middenberm voor ontdubbelen” een budget van €2.000.000 voorzien. 
Kan een stand van zaken gegeven worden voor de aanleg van een middenberm op de 
N10? Zijn deze werken zoals gepland opgestart geraakt? Welke werken konden al 
uitgevoerd worden? Welke werken worden met dit budget gepland in 2024? Welke 
verdere werken en budgetten dienen nog voorzien te worden voor het finaliseren van 
dit project? Werden de fietspaden op de N10 al voorzien?
3. Wordt een ondertunneling van het kruispunt N10-R16 gepland voor zachte 
weggebruikers? Met de aanleg van het sportpark in deze omgeving, zal de 
oversteekbaarheid van dit kruispunt voor fietsers en wandelaars zeer belangrijk 
worden. Wordt een dergelijk project gepland? Graag meer informatie.
4. In het ontwerp GIP 2024 wordt onder nummer GIP004399/02: “N13 Kesselsesteenweg 
onteigeningen” een budget van €500.000 voorzien, aangevuld met een fietsbudget 
van €500.000. 
Kan een stand van zaken gegeven worden voor dit onteigeningsproject in Lier en 
Nijlen? Welke concrete onteigeningen dienen hier uitgevoerd te worden? Hoe wordt de 
aanleg van fietspaden en een parkeerzone op de N13 verder gepland?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 308 van 1 december 2023
van ORRY VAN DE WAUWER
1. Voor de stationsontsluiting in Lier zal de gunningsbeslissing eerstdaags genomen 
worden. De werkzaamheden starten begin 2024 en zullen duren tot eind 2025. De 
precieze timing met visuele voorstelling van de verschillende fasen wordt actueel 
gehouden op https://wegenenverkeer.be/werken/stationsomgeving-lier-nieuwe-
ontsluitingsweg. Naast het budget dat het Agentschap Wegen en Verkeer (AWV) 
hiervoor voorziet, hebben Pidpa en de stad Lier ook elk een aandeel van meer dan 1 
miljoen euro in dit project. Deze budgetten samen vormen het totaal en omvatten alle 
werken zoals op de webpagina beschreven.
2. De gunningsbeslissing voor de herinrichting van de N10 Aarschotsesteenweg in Lier zal 
eerstdaags genomen worden. De werkzaamheden starten begin 2024 en zullen duren 
tot midden 2025. De precieze timing met visuele voorstelling van de verschillende 
fasen wordt actueel gehouden op https://wegenenverkeer.be/werken/aanleg-
fietspaden-en-herinrichting-aarschotsesteenweg-tussen-lier-en-koningshooikt. 
De voorbereidende nutswerken vonden al plaats. Naast het budget dat het AWV 
voorziet voor het aanleggen van een middenberm, is er ook een budget via een module 
13 dossier gereserveerd voor de fietspaden binnen dit project. Het grootste budget in 
deze geplande werkzaamheden is te voorzien door Aquafin voor de aanleg van een 
gescheiden rioleringsstelsel en technische installaties. De stad Lier en Pidpa hebben 
ook elk nog een kleiner aandeel. De budgetten van de verschillende partners vormen 
samen het totale budget en omvatten alle werken zoals op de webpagina beschreven.
3. Een ondertunneling van het kruispunt zal niet verder uitgewerkt worden. Zowel naar 
technische haalbaarheid als naar kostprijs is dit geen realistisch haalbaar scenario. Wel 
komt er een aangepaste lichtenregeling waarbij de actieve weggebruiker op een veilige 
manier de R16 zal kunnen oversteken. 
4. Dit betreft een module 13 fietspadendossier in combinatie met de vernieuwing van 
riolering, waarbij de aansturing en opvolging bij de stad Lier zit. Het gaat hierbij om 
innames die noodzakelijk zijn voor de uitbreiding van het openbaar domein, zodat er 
veilige fiets- en voetpaden kunnen gerealiseerd worden. 
Uitvoering is voorzien na de werken op de N10 Aarschotsesteenweg. De effectieve 
aanleg van het nieuwe fietspad op Kesselsesteenweg is dan voorzien vanaf 2025. Voor 
meer informatie kunnen we u doorverwijzen naar de website van de stad Lier: 
https://www.lier.be/wonen-en-leven/stadsvernieuwing/heraanleg-en-inrichting-
openbare-ruimte/werken-in-voorbereiding-uitvoering/nieuw-fietspad-
kesselsesteenweg-agentschap-wegen-en-verkeer.
 
