title: NARIC-Vlaanderen - Opvolging na geweigerde erkenning van diploma's
thema: Onderwijs en Vorming
pdf link: https://docs.vlaamsparlement.be/pfile?id=2013287
thema link: https://www.vlaamsparlement.be/parlementaire-documenten/schriftelijke-vragen/1776949
SCHRIFTELIJKE VRAAG
nr. 105
van BRECHT WARNEZ
datum: 7 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
NARIC-Vlaanderen  -  Opvolging na geweigerde erkenning van diploma's
Om de leemtes van de arbeidsmarkt op te vullen en om mensen toegang te geven tot 
verschillende beroepen in Vlaanderen, is een controle en erkenning van buitenlandse 
diploma’s noodzakelijk. 
De bevoegde Vlaamse instantie NARIC (National Academic Recognition Information Centre) 
kan een aanvraag tot erkenning op drie manieren behandelen. Het kan overgaan tot 
specifieke erkenning, tot niveau-erkenning of het kan de erkenning weigeren. In het eerste 
geval wordt het buitenlandse diploma erkend en gelijkgeschakeld aan een specifiek Vlaams 
diploma. In het tweede geval wordt enkel een niveau erkend, zoals bijvoorbeeld een 
bachelor- of masterdiploma. Ten slotte kan men de erkenning ook weigeren. 
Dat is niet per se het einde voor de aanvrager. Hij kan voor een bepaalde beroepssector - 
mits bijscholing of begeleiding - toch inzetbaar zijn. Er rijzen onder meer vragen of en in 
welke mate de aanvragers de bijkomende stappen doorlopen. Het is belangrijk dat die 
mensen opgevolgd blijven worden. 
Graag alle data in Excel beschikbaar stellen.
1. Heeft de minister de cijfers van het aantal professionele erkenningen en weigeringen 
van lerarendiploma’s in de afgelopen 5 jaar (procentueel/absoluut)? 
2. Hoe zorgt de minister ervoor dat de leerkrachten die nieuwkomer zijn sneller op hun 
niveau inzetbaar zijn conform zijn beleidsnota? 
3. Wat zijn de voornaamste redenen van weigering bij de erkenning van lerarendiploma’s 
in de afgelopen 5 jaar? Hoe denkt de minister over de weigeringen in het licht van het 
lerarentekort? 
4. Zijn er met de onderwijssector al stappen gezet naar een gestandaardiseerd 
overbruggingstraject voor leraren die hun diploma in eerste instantie niet erkend zien?
5. Hoever staat de minister met de gesprekken omtrent de gestandaardiseerde 
overbruggingstrajecten voor verpleegkunde? Wat is het plan van aanpak en de te 
verwachten timing?
6. Hoe zorgt de minister in samenwerking met de hogeronderwijsinstellingen ervoor dat 
de drempels bij die gestandaardiseerde overbruggingstrajecten, zoals het onderwijs 
en verpleegkunde, niet te laag liggen zodat de kwaliteit van de afgestudeerden er niet 
onder lijdt?
7. Nu het e-loket voorhanden is, kan de minister de cijfers bezorgen 
(procentueel/absoluut) van aanvragers van wie de aanvraag tot specifieke erkenning 
van een diploma - dat toegang geeft tot een gereglementeerd beroep - wordt 
geweigerd, die zich inschrijven aan hogeronderwijsinstellingen om de tekortkomingen 
van hun buitenlands diploma weg te werken? Graag een overzicht per richting.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 105 van 7 november 2023
van BRECHT WARNEZ
1. NARIC-Vlaanderen kende positieve specifieke academische gelijkwaardigheden toe 
voor lerarendiploma’s sinds 2019:
2019 2020 2021 2022 2023
78 111 117 108 114
De professionele erkenning van een lerarendiploma kan aangevraagd worden bij 
AGODI.
2. Sinds deze legislatuur heeft een startende leerkracht recht op aanvangsbegeleiding. 
Zo krijgt het startende personeelslid de kans geleidelijk in te groeien in de job en zo 
de competenties die hij of zij in zijn opleiding heeft verworven verder te ontwikkelen 
in de dagdagelijkse schoolpraktijk en dit waar nodig bij te sturen. Het schoolbestuur 
draagt in eerste instantie zorg voor de feitelijke ontwikkeling en invulling van de 
aanvangsbegeleiding, daarbij - net als bij de professionalisering van haar 
personeelsleden - ondersteund door de pedagogische begeleidingsdiensten.
Scholen krijgen hiervoor bijkomende middelen. Via cao XII werden deze middelen met 
ingang van 1 september 2021 verhoogd met 10 miljoen euro, waardoor jaarlijks ca. 
30 miljoen euro voor aanvangsbegeleiding wordt toegekend.
Daarnaast bestaat sinds 1 september 2022 de lerarenbonus. Een tijdelijk aangesteld 
personeelslid – veelal een zijinstromer - die nog niet in het bezit is van een 
pedagogisch bekwaamheidsbewijs en die naast zijn onderwijsopdracht een 
lerarenopleiding volgt die leidt tot een pedagogisch bekwaamheidsbewijs, heeft recht 
op een lerarenbonus in de vorm van een wekelijkse vermindering van de opdracht met 
twee of drie prestatie-eenheden. Ook het personeelslid dat wel al een pedagogisch 
bekwaamheidsbewijs heeft en een lerarenopleiding volgt die leidt tot een vereist 
bekwaamheidsbewijs voor een knelpuntvak of -ambt, kan deze lerarenbonus krijgen.
Beide maatregelen gelden voor elk beginnend personeelslid, dus ook voor het 
personeelslid met een buitenlands diploma.
En vanaf dit schooljaar hebben we in het basis- en secundair onderwijs ook de 
middelen voor professionalisering substantieel verhoogd. Voor het basisonderwijs gaat 
het om een verdubbeling van de bestaande middelen en voor het secundair onderwijs 
om een verhoging met 50 procent. Ook deze middelen kunnen aangewend worden om 
beginnende personeelsleden de nodige professionaliseringen te laten volgen met het 
oog op de versterking van hun competenties.
3. Er worden minder vaak academische gelijkwaardigheden toegekend met de Vlaamse 
educatieve master dan met de Vlaamse educatieve bachelor. Het meest voorkomende 
substantiële verschil is daar dat de buitenlandse opleidingen geen 
onderzoekscompetenties inhouden (bv. in de vorm van een scriptie die voldoet aan de 
vereisten van de Vlaamse masterproef). Indien er geen gelijkwaardigheid kan worden 
toegekend, dan wordt er onderzocht of er alsnog een niveaugelijkwaardigheid kan 
worden toegekend, of een gelijkwaardigheid op een lager niveau. 
Wanneer een buitenlands diploma niet gelijkwaardig is aan een Vlaams diploma, dan 
is het logisch en de bedoeling dat NARIC  ook geen erkenning van het diploma verleent. 
Daar kan moeilijk iets aan gewijzigd worden. Ik vermoed dat dat ook niet de vraag is 
van de volksvertegenwoordiger. 
Wat wel kan, is ervoor zorgen dat een school een personeelslid sneller tijdelijk in dienst 
kan nemen en dat het behalen van de pedagogische bekwaamheid gefaciliteerd wordt 
(zie antwoord op vraag 2). 
Bij de start van de Oekraïne crisis heb ik het trouwens ook al mogelijk gemaakt dat 
personen die ressorteren onder het uitvoeringsbesluit van de Raad van de Europese 
Unie tot vaststelling van het bestaan van een massale toestroom van ontheemden in 
de zin van artikel 5 van richtlijn 2001/55/EG en tot invoering van de tijdelijke 
bescherming naar aanleiding daarvan, al in het Vlaamse onderwijs aangesteld kunnen 
worden, terwijl hun aanvraag tot gelijkwaardigheid nog bij NARIC loopt. Het principe 
is dus niet volledig nieuw.
4-6.Wie geen gelijkwaardigheid krijgt bij NARIC voor een in het buitenland behaald diploma 
kan altijd via een EVC-procedure zijn verworven competenties in kaart laten brengen 
en op die manier eventueel vrijstellingen krijgen bij het aanvatten van een 
lerarenopleiding of een zorgopleiding. Maar de instellingen kunnen hier wel nog meer 
van elkaar leren en beter samenwerken, ook met NARIC. Voor een aantal vaak 
voorkomende diploma’s en/of landen, kunnen er wel gestandaardiseerde 
overbruggingstrajecten worden opgemaakt ter illustratie. Er kan wel niet “één 
gestandaardiseerd overbruggingstraject” zijn. De vertrekbasis van alle mogelijke 
diploma’s in de wereld zijn daarvoor te verschillend. Dergelijke trajecten zullen altijd 
maatwerk zijn en kunnen daarom sterk verschillen. Ik ben met VLHORA in overleg 
gegaan om te bekijken hoe de EVC/EVK procedure wel vlotter kan. Via het 
Voorsprongfonds heb ik dit ook verder gestimuleerd. Ook de maatregelen die ik samen 
met de lerarenopleidingen neem in het kader van de engagementsverklaring zullen 
hiertoe bijdragen. 
7. Het e-loket is in gebruik sinds februari 2023. Er bestaat vandaag geen koppeling tussen 
de gegevens die aanwezig zijn in het e-loket en eventuele inschrijvingen in opleidingen 
na het ontvangen van een beslissing. Hier hebben we in het kader van de GDPR-
regelgeving ook geen machtiging.
