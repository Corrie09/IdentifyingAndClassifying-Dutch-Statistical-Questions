title: Onroerend erfgoed - Subsidies en wachtlijsten
thema: Onroerend erfgoed
pdf link: https://docs.vlaamsparlement.be/pfile?id=2011840
thema link: https://www.vlaamsparlement.be/parlementaire-documenten/schriftelijke-vragen/1775806
SCHRIFTELIJKE VRAAG
nr. 30
van BRECHT WARNEZ
datum: 26 oktober 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Onroerend erfgoed  -  Subsidies en wachtlijsten
De geschiedenis en verhalen van Vlaanderen leven voort in ons onroerend erfgoed. Het is 
daarom cruciaal dat we er zorgvuldig en nauwgezet mee omgaan. Het is belangrijk dat 
Vlaanderen eigenaars (particulieren, lokale besturen enzovoort) bijstaat in de zorg voor 
het Vlaams onroerend erfgoed. Daarbij hoort de nodige financiële ondersteuning.
Gelieve alle gegevens beschikbaar te stellen in Excel.
1. Hoeveel projecten vroegen subsidies aan in 2022? Graag totaalaantal van de projecten 
per provincie en opdeling naar: 
a) soort project;
b) bedrag van de gevraagde subsidie.
2. Aan hoeveel projecten werden de subsidies in 2022 geweigerd? Graag totaalaantal van 
de projecten per provincie, en voor West-Vlaanderen per gemeente, met opdeling 
naar: 
a) soort project;
b) bedrag van de geweigerde subsidie.
3. Wat zijn de drie belangrijkste redenen om een subsidie te weigeren?
4. Aan hoeveel projecten werden de subsidies toegekend in 2022? Graag totaalaantal 
projecten per provincie, en voor West-Vlaanderen per gemeente, en opdeling naar: 
a) soort project;
b) bedrag van de toegekende subsidie.
5. Hoeveel bedraagt de gemiddelde wachttijd vooraleer een dossier goedgekeurd wordt? 
6. Welke West-Vlaamse projecten zitten nog in de pijplijn voor subsidies voor het jaar 
2023? 
a) Graag opdeling naar: 
i. soort project;
ii. bedrag van de subsidie.
b) Hoeveel dossiers zijn al ontvankelijk verklaard en staan op de wachtlijst van de 
nog goed te keuren premies? Wat is de verwachte datum van toekenning van de 
subsidie?
7. Op welke manier worden de projecten geselecteerd die gefinancierd zullen worden?
a) Welke stakeholders nemen eraan deel?
b) Wat zijn de criteria van financiering?
8. Hoe evalueert de minister het beleid rond subsidies en wachtlijsten betreffende 
onroerend erfgoed?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 30 van 26 oktober 2023
van BRECHT WARNEZ
Onderstaande gegevens hebben betrekking op volgende premietypes binnen de 
regelgeving onroerend erfgoed: restauratiepremies en erfgoedpremies bijzondere 
procedure (beide oude regelgeving), erfgoedpremies standaardprocedure, 
onderzoekspremies, premies voor buitensporige opgravingskost, premies voor 
archeologisch vooronderzoek met ingreep in de bodem en erfgoedpremies via oproep. Het 
gaat om gegevens voor 2022. 
1. Als eerste bijlage vindt u een overzicht van de in 2022 aangevraagde premies, met het 
totaal aantal per provincie en type premie. De financiële gegevens van een 
aanvraagdossier worden niet systematisch geregistreerd.
2. Als tweede bijlage vindt u een overzicht van de in 2022 geweigerde premies, met het 
totaal aantal per provincie en type premie. De financiële gegevens van een dossier dat 
geweigerd wordt, worden niet systematisch geregistreerd. Voor West-Vlaanderen is er 
een gedetailleerd overzicht.
3. De reden van weigering wordt niet systematisch geregistreerd. Dit zijn in het algemeen 
de belangrijkste redenen voor weigering van een premiedossier: 
a) geen beheersplan voor werken in een stads – en dorpsgezicht (niet conform artikel 
11.2.1 van het Onroerenderfgoedbesluit);
b) er werd al gestart met de werken of het onderzoek voor de aanvraag van de 
premie (niet conform artikel 11.2.26 van het Onroerenderfgoedbesluit);
c) het aanvraagdossier is onvolledig (niet conform artikel 11.2.18 en artikel 11.2.28 
van het Onroerenderfgoedbesluit);
d) de werken komen niet in aanmerking voor een erfgoedpremie (niet conform artikel 
11.2.1 van het Onroerenderfgoedbesluit).
4. Als derde bijlage vindt u een overzicht van de in 2022 toegekende premies met opdeling 
per provincie, per type premie en het toegekende premiebedrag. Voor West-Vlaanderen 
is er een gedetailleerd overzicht. 
5. Hieronder vindt u het overzicht van de gemiddelde wachttijd voordat een premie werd 
toegekend in 2022, met opdeling naar type premie. Voor de restauratiepremies en 
erfgoedpremies bijzondere procedure is dit de wachttijd tussen de inhoudelijke 
goedkeuring door de administratie en de vastlegging van de premie. Voor de 
erfgoedpremies standaardprocedure, de onderzoekspremies en de archeologiepremies 
is dit de behandeltermijn tussen de indiendatum en de vastlegging van de premie. Bij 
de archeologiepremies volgt direct na de vastlegging de uitbetaling.
Gemiddelde wachttijd 2022
restauratiepremie en erfgoedpremie 
bijzondere procedure8 jaar
erfgoedpremie standaardprocedure 92 dagen
onderzoekspremie 63 dagen
archeologiepremies 52 dagen
6. Als vierde bijlage vindt u het overzicht van de 49 West-Vlaamse projecten die op de 
wachtlijst staan van de nog toe te kennen restauratiepremies en erfgoedpremies 
bijzondere procedure, met de datum van inhoudelijke goedkeuring door het agentschap 
Onroerend Erfgoed en het geraamde premiebedrag. De premie wordt toegekend op 
basis van de afbouwstrategie en de beschikbare budgetten. Ik kan voor deze projecten 
nog geen exacte datum van toekenning van de premie bepalen.  
7. Voor de erfgoedpremie volgens de standaardprocedure, de onderzoekspremie, de 
premie buitensporige opgravingskosten en de premie archeologisch vooronderzoek met 
ingreep in de bodem worden alle projecten die voldoen aan de premievoorwaarden uit 
het Onroerenderfgoedbesluit ondersteund via een premiepercentage dat in hetzelfde 
besluit is vastgelegd. Ik voorzie jaarlijks voldoende budgetten om deze dossiers binnen 
hun behandelingstermijn te laten goedkeuren en toekennen. 
Voor de restauratiepremie en erfgoedpremie bijzondere procedure bouw ik de wachtlijst 
af binnen de beschikbare budgetten. Ik doe dit voornamelijk in chronologische volgorde, 
maar ik geef wel voorrang aan dossiers die hoogdringend zijn of waar de ontwikkeling 
van de site in gedrang dreigt te komen. 
Voor de erfgoedpremie via oproep organiseert het agentschap Onroerend Erfgoed per 
thema een jurering van de dossiers. Een jury van experten, samengesteld per 
oproepthema, beoordeelt de dossiers op basis van de beoordelingscriteria uit het 
Onroerenderfgoedbesluit. Zij maken op basis daarvan een rangschikking. Ik selecteer, 
binnen het beschikbare budget, projecten die voldoen aan de doelstelling van de oproep 
en baseer me daarbij op het advies van de jury van experten.
8. Ik ben globaal erg tevreden over de resultaten die deze regeerperiode zijn geboekt op 
het vlak van het financieringsbeleid. Ik heb het probleem van de wachtlijst aan de wortel 
aangepakt door een grondige hertekening van het erfgoedpremiesysteem. Het 
vervangen van de bijzondere procedure voor erfgoedpremies door een 
oproepensysteem heeft de problematische aangroei van de wachtlijst immers resoluut 
een halt toegeroepen. Dit laat toe om de broodnodige investeringen in erfgoedzorg op 
een meer geprogrammeerde manier aan te pakken, daarbij bredere maatschappelijke 
uitdagingen te bespelen en ook duidelijker garanties te bieden aan premienemers: de 
premie volgt op een afgesproken moment. 
De parallelle hertekening van de standaardprocedure voor erfgoedpremies laat intussen 
toe volop in te spelen op het ondersteunen van regelmatig onderhoud, toch de essentie 
van het erfgoedbeleid. 
Het vernieuwde premiestelsel werkt, maar wordt uitgerold tegen de achtergrond van de 
afbouw van de wachtlijst, die onverminderd wordt afgebouwd: sinds 2019 zijn 428 
dossiers gehonoreerd voor ruim 230 miljoen euro. Het financieren van de wachtlijst 
belet uiteraard om het nieuwe premiesysteem op volle kracht uit te spelen, maar dat 
lijkt me een probleem van uitdovende aard.
BIJLAGEN
1.Overzicht van de in 2022 aangevraagde premies
2.Overzicht van de in 2022 geweigerde premies
3.Overzicht van de in 2022 toegekende premies
4.Overzicht van de West-Vlaamse projecten op de wachtlijst van de nog toe te kennen 
restauratiepremies en erfgoedpremies bijzondere procedure
