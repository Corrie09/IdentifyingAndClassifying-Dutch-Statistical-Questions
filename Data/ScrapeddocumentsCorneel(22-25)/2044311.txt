title: Huishoudelijke houtstookinstallaties - Impact op luchtkwaliteit
thema: Gezondheid
Natuur en Milieu
pdf link: https://docs.vlaamsparlement.be/pfile?id=2044311
thema link: https://www.vlaamsparlement.be/parlementaire-documenten/schriftelijke-vragen/1799038
SCHRIFTELIJKE VRAAG
nr. 220
van IMADE ANNOURI
datum: 29 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Huishoudelijke houtstookinstallaties  -  Impact op luchtkwaliteit
Tijdens de koude dagen hoorde ik veel klachten over houtstook in woonwijken in de regio 
Antwerpen, waar de luchtkwaliteit vaak al erg slecht is. Het aantal mensen dat een haard, 
hout- of pelletkachel gebruikt, neemt toe en daarmee ook de hinder die buren er moeten 
bijnemen. In sommige wijken hangt een permanente smog. Buren die daar 
(gezondheids)hinder van ondervinden, worden van het kastje naar de muur gestuurd. En 
finaal is er geen enkele instantie die kan helpen want het wettelijke kader ontbreekt om 
de hinder onder controle te krijgen.
Het laatste voortgangsrapport van het Vlaams Luchtbeleidsplan liegt er niet om: de uitstoot 
van vervuilende stoffen als gevolg van houtstook is heel erg toegenomen. In Antwerpen is 
de uitstoot van organische massa zelfs nog hoger dan bij de start van de metingen (2016). 
Ook de toename van paks met meer dan 50% ten opzichte van 2019 is problematisch 
(paks: polycyclische aromatische koolwaterstoffen). Sensibilisering alleen lijkt niet voor de 
nodige trendwijziging te zorgen.
1. Graag een overzicht van het aantal klachten dat door de Vlaamse diensten en het 
kabinet van de minister is ontvangen over hinder door houtstookinstallaties van 
september 2020 tot nu (per maand).
2. Heeft de minister zicht op het aantal klachten/dossiers over houtstook dat bij andere 
instanties is terechtgekomen (lokale politie, burenbemiddeling, vrederechter)? Graag 
een overzicht van september 2020 tot nu (per maand). In hoeveel gevallen werd er 
gevolg gegeven aan de klacht en/of werd er een proces-verbaal opgemaakt?
3. Heeft de minister vragen ontvangen van of overleg gehad met het Antwerpse 
stadsbestuur over die problematiek? Graag een overzicht van de concrete vragen en 
afspraken.
4. Wat is de stand van zaken van volgende actie uit het Vlaams Warmteplan 2025: 
“Conform de Beleidsnota Energie 2019-2024 ontwikkelen we tegen het najaar van 
2022 een databank die voor zoveel mogelijk gebouwen gegevens over de gebruikte 
verwarmingstechnologie bevat?” 
Indien die actie nog niet is uitgevoerd: wat is daar de reden voor? Wat is de nieuwe 
timing voor de actie en hoe werd die nieuwe timing vastgelegd?
5. Graag een overzicht van het aantal haarden, hout- en pelletkachels (incl. centrale 
verwarmingsinstallaties die werken op een hout/pelletkachel) over heel Vlaanderen 
van september 2020 tot nu (per type). In hoeveel procent van de gevallen is dat een 
aanvullende verwarmingsbron?
6. Wat is de gemiddelde levensduur van een houtstookinstallatie in Vlaanderen (per 
type)?
7. Veel inwoners gaan zelf aan de slag met een fijnstofmeter. Het platform ‘Samen voor 
gezonde lucht’ geeft daarvoor de nodige instructies. Het dataportaal op de website 
geeft de metingen weer van burgermeetpunten.
a) Worden die data meegenomen in de analyses van de Vlaamse Milieumaatschappij 
(VMM)? Waarom wel/niet?
b) Wat kunnen burgers zelf doen met die data?
c) Kunnen burgers terecht bij de VMM voor hulp bij de interpretatie van (afwijkende) 
meetgegevens?
8. Wanneer de gemiddelde gemeten fijnstofconcentratie in Vlaanderen tijdens de laatste 
24 uur te hoog is en er geen verbetering voorspeld wordt, geeft de VMM een 
stookadvies. Het feit dat met gemiddelde metingen wordt gewerkt, is erg 
problematisch voor de regio Antwerpen waar de luchtkwaliteit structureel slechter is.
Zal het stookadvies worden verfijnd naar regionaal niveau? Zo ja, zijn daar concrete 
plannen voor?
9. Welke initiatieven zijn er de voorbije jaren door de Vlaamse administratie genomen 
om de gezondheidsimpact van houtstook in kaart te brengen, zowel voor het 
binnenklimaat als voor de omgeving buiten (impact op buren)?
10. Waar kunnen burgers terecht indien ze ongerust zijn over de gezondheidsimpact door 
houtstook?
11. Ventilatie-eisen zijn wettelijk vastgelegd. Als gevolg van de geur- en 
gezondheidshinder door houtstook zijn er mensen die de ventilatie-openingen en -
roosters van hun goed geïsoleerde woningen sluiten of permanent dichtstoppen. Dat 
heeft dan weer nefaste gevolgen op het binnenklimaat. 
Is de minister op de hoogte van die problematiek? Welke oplossingen heeft zij 
daarvoor?
Deze vraag werd gesteld aan de ministers Hilde Crevits (220), Zuhal Demir (289)
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 220 van 29 januari 2024
van IMADE ANNOURI
Een gecoördineerd antwoord zal worden verstrekt door mevrouw Zuhal Demir, Vlaams 
minister van Justitie en Handhaving, Omgeving, Energie en Toerisme.
