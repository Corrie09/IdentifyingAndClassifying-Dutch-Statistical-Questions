title: Bestrijding Aziatische hoornaar - Beheerregeling
thema: Natuur en Milieu
pdf link: https://docs.vlaamsparlement.be/pfile?id=2001807
thema link: https://www.vlaamsparlement.be/parlementaire-documenten/schriftelijke-vragen/1763529
SCHRIFTELIJKE VRAAG
nr. 2
van SAM VAN ROOY
datum: 26 september 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bestrijding Aziatische hoornaar  -  Beheerregeling
Zoals de Vlaamse minister van Landbouw in de Commissie voor Landbouw, Visserij en 
Plattelandsbeleid op 31 mei 2023 al expliciet stelde, behoort het beleid inzake de 
bestrijding van de Aziatische hoornaar exclusief tot de bevoegdheid van de Vlaamse 
minister van Omgeving en haar Agentschap voor Natuur en Bos (ANB).
Dat bestrijdingsbeleid lijkt intussen echter verworden tot een volslagen defaitistisch 
Vlaams non-beleid. In haar antwoord op de recente schriftelijke vraag nr. 812 van 5 juni 
2023 van Emmily Talpe stelde de Vlaamse minister van Omgeving, in samenspraak met 
de Vlaamse minister bevoegd voor Landbouw, immers expliciet wat volgt: “Tot vorig jaar 
werd de Aziatische hoornaar in Vlaanderen beschouwd als een nieuw geïntroduceerde 
soort. In zulke gevallen grijpt de overheid in, in een poging de soort uit te roeien. Op heden 
is de Aziatische hoornaar een gevestigde soort in Vlaanderen, net als in de rest van Europa. 
Ondanks de zware bestrijdingsinspanningen van de afgelopen jaren, is het niet meer 
realistisch de soort in Vlaanderen uit te roeien.” 
Meer zelfs, de Vlaamse minister van Omgeving en haar administratie voeren niet alleen 
geen enkel beleid meer om de Aziatische hoornaar uit te roeien. Uit datzelfde antwoord 
blijkt dat zij de verdelging van deze invasieve soort voortaan volledig afschuiven op elke 
individuele terreineigenaar of -exploitant die verantwoordelijk is voor het beheer op zijn of 
haar terrein in Vlaanderen. Deze eigenaars of exploitanten draaien bijgevolg voortaan zelf 
op voor alle verdelgingskosten indien de lokale brandweer daarvoor kosten aanrekent of 
indien het lokaal bestuur niet in een tegemoetkoming voorziet in de kosten van de 
ingeschakelde professionele verdelgers.
Door deze nieuwe beleidswending vernemen wij uit de imkersector dat onze Vlaamse 
imkers stilaan de totale wanhoop nabij zijn. Op het tweejaarlijkse imkerscongres van de 
Koninklijke Vlaamse imkersbond dat recentelijk in Ieper plaatsvond, werd nog maar eens 
duidelijk hoe desastreus de toenemende aanwezigheid van de Aziatische hoornaar is voor 
de Vlaamse inheemse bijenpopulatie. Vlaamse imkers getuigen hoe zij machteloos moeten 
toezien hoe de Aziatische hoornaar steeds meer bijenkasten voor hun ogen uitmoordt en 
op die manier het levenswerk van vele imkers totaal vernietigt. 
Zowel de Vlaamse imkers, als de pers wijzen er bovendien op dat het gevaar van de 
Aziatische hoornaar voor de mens geenszins mag worden onderschat. Wie in de buurt van 
een nest komt, riskeert immers een massale aanval van Aziatische hoornaars, en met het 
exponentieel toenemend aantal nesten neemt dat risico in Vlaanderen alleen maar 
evenredig toe. In tegenstelling tot gewone wespen, blijven Aziatische hoornaars bij een 
aanval het slachtoffer achtervolgen met zware steekincidenten tot gevolg. In Frankrijk en 
Spanje registreerde men elk jaar al een tiental doden ingevolge dergelijke 
steekincidenten. [1]
Het is in die optiek dan ook volkomen onbegrijpelijk dat ANB op zijn website de 
waarschuwingen van de Vlaamse imkers als volgt minimaliseert en afdoet als negatieve en 
ongegronde berichtgeving, ik citeer opnieuw: “Natuur en Bos betreurt de sfeerschepping 
van VBI in de pers de voorbije dagen. Aziatische hoornaars zijn niet gevaarlijker, laat staan 
dodelijker, dan andere inheemse wespen.” [2]
Het is de taak van ANB om de bevolking correct voor te lichten over de gevaren van de 
Aziatische hoornaar voor de mens en de inheemse bijenpopulatie. Het is bovendien de 
plicht van de Vlaamse minister van Omgeving om enerzijds de veiligheid van de Vlaamse 
bevolking en anderzijds het voortbestaan van de inheemse bijenpopulatie duurzaam te 
verzekeren
1. Op zijn website stelt ANB: “een aantal A1-studies in landen die al langer met deze 
invasieve exoot te maken hebben, wijzen erop dat de schade aan de honingbij 
onmiskenbaar is [3].” 
Beschikt de minister ook al over eigen Vlaamse cijfergegevens voor de jaren 2019, 
2020, 2021, 2022 en 2023 wat betreft enerzijds het aantal door de Vlaamse imkers 
geregistreerde bijenkasten/bijenvolken in Vlaanderen en anderzijds het aantal 
bijenkasten/bijenvolken dat tijdens voormelde jaren door de Aziatische hoornaar werd 
uitgemoord? Zo ja, graag een schematisch overzicht van deze data? Zo niet, waarom 
worden deze eigen Vlaamse data nog steeds niet verzameld door de minister en haar 
administratie nu ANB zelf toegeeft dat de Aziatische hoornaar een ernstige bedreiging 
vormt voor de Vlaamse honingbij, zodat zij voor hun toekomstig beleid om de 
Aziatische hoornaar te bestrijden tenminste kunnen steunen op een eigen objectieve 
Vlaamse impactanalyse?
2. Overweegt de Vlaamse minister van Omgeving alsnog een drastische en snelle 
ommezwaai van haar beleid inzake de Aziatische hoornaar, waarbij zij de bestrijding 
niet langer afwimpelt op de terreineigenaars of -exploitanten maar zelf met haar 
diensten en middelen zeer actief en intensief de verdelging van deze insecten op zich 
neemt om de bevolking maximaal te vrijwaren van dodelijke steekincidenten en het 
duurzaam voortbestaan van de bijenvolkeren bij de Vlaamse imkers te verzekeren? Zo 
ja, welke maatregelen zal zij daaromtrent concreet uitvaardigen? Zo niet, waarom 
niet?
3. Zal de Vlaamse minister van Omgeving er voor zorgen dat elke terreineigenaar of -
exploitant die in Vlaanderen een Aziatisch hoornaarsnest laat verdelgen via een 
professionele verdelger of de lokale brandweer, steeds alle verdelgingskosten integraal 
terugbetaald krijgt indien het lokaal bestuur niet voorziet in een tegemoetkoming voor 
de professionele verdelgingskosten of de kosten van de brandweer? Zo ja, welke 
maatregelen zal de minister in die zin uitvaardigen en vanaf wanneer gaan ze in? Zo 
niet, waarom niet?
4. In welke mate kan ANB aansprakelijk worden gesteld voor aanvallen van Aziatische 
hoornaars met dodelijke afloop of met zware medische kosten tot gevolg waarbij de 
hoornaarsnesten zich op publiek toegankelijke eigendommen van dit agentschap 
bevinden, nu ANB op zijn website nalaat om de bevolking ernstig te waarschuwen voor 
de gevaren van de Aziatische hoornaar voor de mens en het risico op dodelijke 
steekincidenten bagatelliseert? Deelt de Vlaamse minister van Omgeving de visie van 
ANB dat de Aziatische hoornaar niet gevaarlijker, laat staan dodelijker is dan de 
Vlaamse inheemse wespen? Zo ja, wat is dan de reactie van de minister op het 
toenemend aantal dodelijke steekincidenten met Aziatische hoornaars in Frankrijk en 
Spanje?
5. De Vlaamse minister van Omgeving stelde al meermaals een beheerregeling Aziatische 
hoornaar in het vooruitzicht waarbij onder meer de verantwoordelijkheden bij alle 
bevoegdheden inzake de aanpak op Vlaams niveau zullen worden benoemd. 
Wat is nu eigenlijk de concrete stand van zaken wat betreft deze beheerregeling? Waar 
kan de bevolking de definitieve tekstversie van deze regeling terugvinden? 
[1] Zie https://www.vrt.be/vrtnws/nl/2023/07/30/man-in-avelgem-aangevallen-door-
nest-aziatische-hoornaars/.
[2] Zie https://www.natuurenbos.be/pers-nieuws/nieuws/bestrijding-aziatische-hoornaar-
blijft-gegarandeerd.
[3] Idem.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 2 van 26 september 2023
van SAM VAN ROOY
1. Het Agentschap voor Natuur en Bos (ANB) beschikt niet over gevraagde gegevens; de 
honingbij komt niet in het wild voor in onze natuur en wordt enkel gehouden door 
imkers. Dit betreft de bevoegdheid van het Departement Landbouw en Visserij en 
daarom verwijs ik u door naar mijn collega-minister Jo Brouns.
2. Het beleid zet in op overlastbeperking waarbij iedere sectorale overheid binnen haar 
bevoegdheid de nodige maatregelen kan uitvaardigen om haar sector te beschermen 
en op bestrijding van nesten die een risico vormen net omdat de Aziatische hoornaar 
niet meer uit te roeien valt. De soort heeft zich vanuit Frankrijk sterk verspreid en in 
verschillende landen gevestigd. Verder zal er onderzoek gebeuren naar 
beheermethodes en welke kwantitatieve beheerdoelstellingen dienen te worden 
nagestreefd om een merkbare daling van de impact teweeg te brengen. In geval van 
nieuwe inzichten gebaseerd op wetenschappelijk onderzoek kan het beleid worden 
aangepast. In ieder geval wordt het beleid op geregelde tijdstippen geëvalueerd.
3. Vanuit mijn administratie zal er geen algemene tussenkomst zijn betreffende de 
verdelging van Aziatische hoornaar. Het ANB financiert wel een aantal maatregelen 
zoals het verdelgen binnen door het ANB beheerde en toegankelijke terreinen, de 
operationalisering van Vespawatch (incl. facilitering van verdelging door lokale 
besturen) en beheerondersteunend onderzoek. Deze twee laatste zijn ook ten voordele 
van alle andere geïmpacteerde sectoren. Verder wordt de Aziatische hoornaar 
beschouwd als een overlastsoort zoals anderen waarbij de terreinverantwoordelijke, in 
geval van overlast, de gepaste maatregelen dient te nemen, hetzij offensief (verdelging 
nest) of defensief (vb. wegvangen van werksters).
4. Het ANB kan louter aansprakelijk worden gesteld voor de gevallen waar ANB niet 
gehandeld zou hebben binnen de grenzen van hoe een normaal zorgvuldig persoon zou 
handelen. Zoals gezegd organiseert het ANB de bestrijding van Aziatische hoornaars 
op de eigen domeinen. ANB waarschuwt wel degelijk over de mogelijke risico’s. Terwijl 
andere instanties doorgaans enkel in algemene termen verwijzen naar het gevaar 
informeert ANB ook over risicobeperking, welke situaties potentieel gevaarlijk zijn en 
verwijst het door naar de correcte instanties in geval van steekincidenten. Op initiatief 
van het ANB is er specifieke info over de Aziatische hoornaar geplaatst op de website 
van het Antigifcentrum1. Daar wordt zowel naar verwezen via de website van het ANB2 
als die van Vespawatch3. Op de website van het ANB staat samengevat: “…De soort is 
op zich weinig agressief naar mensen toe, de steken zijn echter wel pijnlijk en gevaarlijk 
voor mensen die allergische reacties vertonen. Nesten in nabijheid van huizen of tuinen 
kunnen bij verstoring aanvallen uitlokken…”. Andere experten dragen deze visie 
eveneens uit4. Gevallen uit het buitenland zijn ook niet rechtstreeks te vergelijken met 
de Vlaamse situatie. Dodelijke steekgevallen uit Frankrijk en Spanje doen zich vaak 
voor in rurale streken die ver zijn verwijderd van medische hulp.
1 https://www.antigifcentrum.be/natuur/dieren/steken-van-wespen-bijen-hommels-en-aziatische-hoornaars
2 https://natuurenbos.vlaanderen.be/schade-en-overlast/schade-overlast-door-invasieve-exoten/invasieve-exoten-
vlaanderen 
3 https://www.vespawatch.be/
4 Wespennest gevonden? Raadpleeg voortaan het nationaal wespenloket | VRT NWS: nieuws
5. De beheerregeling Aziatische hoornaar is momenteel in behandeling op mijn kabinet.
