title: Dienstwagens kabinetten - Verkeersovertredingen
thema: Vlaamse Regering
pdf link: https://docs.vlaamsparlement.be/pfile?id=2019470
thema link: https://www.vlaamsparlement.be/parlementaire-documenten/schriftelijke-vragen/1782116
SCHRIFTELIJKE VRAAG
nr. 67
van JOS D'HAESE
datum: 24 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Dienstwagens kabinetten  -  Verkeersovertredingen
De leden van de Vlaamse Regering beschikken samen met hun kabinetten over een vloot 
van 35 dienstwagens. Die kunnen door de ministers en hun medewerkers worden gebruikt. 
Graag had ik van de minister de volgende zaken verkregen: 
1. het wagenreglement dat van toepassing is voor de ministers en hun kabinet; 
2. een overzicht van de verkeers- en parkeerboetes die zijn opgelegd aan 
dienstvoertuigen van de ministers en hun kabinetten, en de door hun statuut 
toegekende persoonlijke wagens, onderverdeeld per voertuig. Graag ook reden, 
bedrag en type overtreding meedelen. 
Deze vraag werd gesteld aan de ministers Jan Jambon (67), Hilde Crevits (117), 
Gwendolyn Rutten (65), Ben Weyts (150), Zuhal Demir (159), Matthias Diependaele (61), 
Lydia Peeters (266), Benjamin Dalle (37), Jo Brouns (76)
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
GECOÖRDINEERD ANTWOORD
op vraag nr. 67 van 24 november 2023
van JOS D'HAESE
1. Overeenkomstig artikel 90 punt 5 van het Reglement van het Vlaams Parlement leg ik 
de wagenreglementen om redenen van vertrouwelijkheid (GDPR - persoonsgevoelige 
gegevens) ter inzage bij de voorzitter van het Vlaams Parlement.
2. Verkeersboetes worden niet betaald door de kabinetten, maar door de overtreders 
zelf. Er wordt hiervan geen overzicht bijgehouden. 
Zoals ik ook al meedeelde tijdens de commissie van 11 oktober 2022 en in schriftelijke 
vraag 16 dd. 6 oktober 2022 van Annick Lambrecht, werden in de opstartfase van 
mijn kabinet wel 3 boetes voor overtredingen begaan met mijn dienstwagen betaald 
op budget van het kabinet. Het betroffen 3 lichte snelheidsovertredingen. In die 
periode werd ook 1 boete voor een snelheidsovertreding begaan met een toegewezen 
voertuig van een kabinetschef betaald. Deze overtreding werd weliswaar opgelopen 
tijdens een officiële politie-escorte tijdens een buitenlandse zending in Nederland. 
Sindsdien werden afspraken gemaakt zodat dit niet meer zou voorvallen.
