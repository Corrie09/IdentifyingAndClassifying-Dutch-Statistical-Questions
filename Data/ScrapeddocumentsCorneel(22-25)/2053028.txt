title: Signaalgebied Olympiadelaan Herentals - Bebouwing na bouwvrije opgave
thema: Ruimtelijke ordening
pdf link: https://docs.vlaamsparlement.be/pfile?id=2053028
thema link: https://www.vlaamsparlement.be/parlementaire-documenten/schriftelijke-vragen/1811240
SCHRIFTELIJKE VRAAG
nr. 423
van MIEKE SCHAUVLIEGE
datum: 7 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Signaalgebied Olympiadelaan Herentals  -  Bebouwing na bouwvrije opgave
10 jaar geleden, op 24 januari 2014, werd een vervolgtraject voor het signaalgebied 
Olympiadelaan in Herentals goedgekeurd. Het signaalgebied kreeg een bouwvrije opgave 
mee. Die bouwvrije opgave moest er komen via een ruimtelijk uitvoeringsplan (RUP). Tot 
december 2018 liep er al een PRUP-procedure Olympiadelaan (PRUP: provinciaal ruimtelijk 
uitvoeringsplan). Die procedure werd onder andere naar aanleiding van een aantal 
negatieve adviezen van onder meer het Agentschap voor Natuur en Bos en het 
Departement Omgeving stopgezet op 18 december 2018. 
Momenteel loopt de procedure voor het PRUP Bruggenbeemd, waarvan het gebied grosso 
modo overlapt met dat van het PRUP Olympiadelaan. Binnen het gebied is ook een 
toekomst voor het huidige ziekenhuis opgenomen. Ook andere nieuwe ontwikkelingen met 
bebouwing komen aan bod binnen het RUP. In de startnota is in verschillende scenario's 
ook nieuwe bebouwing binnen het signaalgebied opgenomen. Ook binnen het afgebakende 
signaalgebied werd eerder al, na de goedkeuring van het vervolgtraject, een nieuw 
grootschalig gebouw met parking gerealiseerd. 
1. Kan het volgens de minister dat er alsnog wordt gebouwd in gebieden die een 
bouwvrije opgave in het kader van de afbakening van watergevoelige 
openruimtegebieden meekregen? Zo ja, onder welke voorwaarden dan?
2. Wat is de visie van de minister op gebouwen die werden vergund en gerealiseerd in 
de periode tussen tussen de beslissing van het vervolgtraject en de uitvoering ervan, 
in dit geval tussen de beslissing tot bouwvrije opgave en het finaliseren van het 
ruimtelijk uitvoeringsplan?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 423 van 7 maart 2024
van MIEKE SCHAUVLIEGE
1. Het klopt dat er in het signaalgebied Olympiadelaan een ‘bouwvrije opgave’ aanwezig 
is. Zoals reeds meermaals gesteld in eerdere (schriftelijke) vragen, staat een 
aanduiding als ‘bouwvrije opgave’ niet automatisch gelijk met een bouwverbod voor 
het ganse signaalgebied. In de startbeslissingen is steeds een ontwikkelingsperspectief 
op maat opgenomen dat rekening houdt met de omvang van de watergevoeligheid 
van het gebied.
Voor dit signaalgebied stelt de startbeslissing dat ontwikkelingen nog mogelijk zijn, 
maar dat die moeten afgestemd zijn op het watersysteem. De afstemming gebeurt nu 
via het provinciaal ruimtelijk uitvoeringsplan (PRUP) Bruggenbeemden van de 
provincie Antwerpen waarbij o.a. de Vlaamse Milieumaatschappij (VMM) en het 
Departement Omgeving betrokken zijn:
“Een nieuwe functionele invulling van het gebied wordt gerealiseerd via een 
provinciaal RUP voor het hele signaalgebied in het kader van het lopende 
afbakeningsproces van het kleinstedelijk gebied Herentals. Een planinitiatief voor 
het hele signaalgebied laat toe de begrenzing van de te vrijwaren zone langs de 
Kleine Nete (natuurgebied, in functie van structuurherstel en waterberging) vast te 
leggen en de verschillende ruimteaanspraken (structuurherstel-waterberging, 
erfgoedwaarden, en stedelijke functies zoals parkeren, wonen, volkstuinen, 
recreatie) op elkaar af te stemmen.”
2. De vergunningsaanvraag waarnaar u vermoedelijk verwijst, betreft dossier 
OMV2021154970 en omvat een gedeeltelijke overkapping ter hoogte van de 
buitenzone  bij de bestaande, vergunde winkelruimte. De rest van het gebouw (kelder, 
winkel en woongedeelte) en de achterliggende parkeerruimte bleven ongewijzigd.
De leidend ambtenaar van het Departement Omgeving is tegen deze vergunning in 
beroep gegaan net omwille van het ontbreken van een voldoende gemotiveerde 
toetsing aan het signaalgebied in de watertoets. Tijdens de beroepsprocedure werd 
vervolgens voldoende aangetoond dat het project in overeenstemming was met de 
doelstellingen van het signaalgebied en dat er ook geen negatieve effecten zijn op het 
watersysteem. Tevens werd de aanvraag getoetst aan de doelstellingen van het in 
opmaak zijnde PRUP Bruggebeemden.
Op basis van die bijkomende motivatie was een bijkomend beroep niet vereist.
Andere recente vergunningen voor “een nieuw grootschalig gebouw met parking” in 
het signaalgebied Olympiadelaan zijn niet gekend door mijn administratie.
