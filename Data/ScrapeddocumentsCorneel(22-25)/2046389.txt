title: Antwerpse landbouwbedrijven - Stopzetting en opstart
thema: Landbouw
Visserij
pdf link: https://docs.vlaamsparlement.be/pfile?id=2046389
thema link: https://www.vlaamsparlement.be/parlementaire-documenten/schriftelijke-vragen/1803341
SCHRIFTELIJKE VRAAG
nr. 268
van WIM VERHEYDEN
datum: 13 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Antwerpse landbouwbedrijven  -  Stopzetting en opstart
Uit het antwoord van de minister op mijn schriftelijke vraag nr. 321 van 25 januari 2023 
blijkt dat in een tijdspanne van zeven jaar (2014-2020) in Antwerpen 675 
landbouwbedrijven hun activiteiten hebben stopgezet. Het gaat om een gemiddelde van 
ongeveer 96 landbouwbedrijven per jaar. Dit is duidelijk meer dan het gemiddelde aantal 
starters in de provincie, waar het om ongeveer 80 startende bedrijven per jaar gaat. Zo 
stopten er 20 procent meer landbouwbedrijven in Antwerpen, dan dat er starters waren.
Bij het aandeel stoppers valt het op dat het grootste deel akkerbouwbedrijven en 
gespecialiseerde veeteeltbedrijven zijn. Meer dan een derde van de stoppers had in 
Antwerpen een gespecialiseerd veeteeltbedrijf, terwijl ongeveer een kwart van de stoppers 
aan akkerbouw deed. Ongeveer 16 procent van de stoppende landbouwbedrijven was een 
tuinbouwbedrijf.
In dezelfde periode werden in de provincie ook 104 officiële faillissementen aangetekend 
in de land- en tuinbouw. In geen enkele andere Vlaamse provincie zijn in dezelfde periode 
zoveel landbouwbedrijven failliet gegaan. De vijf steden en gemeenten met de meeste 
stoppende landbouwbedrijven zijn Brecht, Geel, Ravels, Wuustwezel en Hoogstraten. In 
elk van die steden en gemeenten stopten sinds 2014 minstens 23 land- en 
tuinbouwbedrijven.
1. Kan de minister een overzicht geven van het jaarlijkse aantal startende en stoppende 
landbouwbedrijven in Antwerpen sinds 2021? Hoe evalueert de minister de cijfers? 
Hoeveel landbouwbedrijven waren er sinds 2021 jaarlijks actief in de provincie?
2. In welke subsectoren van de land- en tuinbouw bevinden zich de meeste startende 
bedrijven sinds 2021 in Antwerpen? In welke subsectoren van de land- en tuinbouw 
bevinden zich de meeste stoppende bedrijven sinds 2021 in Antwerpen? Graag een 
overzicht van de meest opvallende resultaten. Hoe evalueert de minister de resultaten, 
en acht hij het nodig/opportuun om met bepaalde beleidsaanpassingen een of 
meerdere evoluties tegen te gaan/aan te moedigen? Zo ja, welke evoluties concreet, 
en welke maatregelen/initiatieven zal hij daartoe nemen en/of heeft hij daarvoor al 
genomen?
3. Hoeveel land- en tuinbouwbedrijven stopten sinds 2021 jaarlijks in Antwerpen, met 
als reden voor de stopzetting het faillissement van het bedrijf? Hoe evalueert de 
minister de cijfers?
4. In welke gemeenten en steden en/of gebieden van de provincie Antwerpen vallen 
duidelijk meer/minder startende/stoppende land- en tuinbouwbedrijven op te merken 
sinds 2021? Hoe verklaart de minister de verschillen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 268 van 13 februari 2024
van WIM VERHEYDEN
1. Bijlage 1 geeft een overzicht van het jaarlijks aantal starters en stoppers in de provincie 
Antwerpen. Gemiddeld zijn er voor de periode 2021-2023 jaarlijks 93 starters en voor 
de periode 2021-2022 139 stoppers. Er waren in de periode 2021-2022 gemiddeld 
3792 landbouwbedrijven in de provincie Antwerpen.
Aangezien er voor 2023 nog geen volledig zicht is op het aantal stoppers, zijn de 
voorlopige cijfers van 2023 nog niet meegenomen bij de berekening van het 
gemiddelde aantal stoppers en het gemiddelde aantal bedrijven. Het aantal starters ligt 
in 2021 hoger dan het aantal vermeld in antwoord op schriftelijke vraag nr. 321 van 
25 januari 2023, doordat correcties zijn aangebracht in de KBO (NACE-code voor 
landbouw).
2. Bijlage 2 geeft een overzicht van de typologie van de starters en stoppers in de 
provincie Antwerpen voor de periode 2021-2022. Vooral akkerbouwers (26%) en 
gespecialiseerde veeteeltbedrijven (27%) en tuinbouwers (14%) zetten hun bedrijf 
stop. Wat de ondersteuning door het VLIF betreft, verwijs ik naar het antwoord op 
schriftelijke vraag nr. 261 van 12 februari 2024.  
3. Bijlage 3 geeft een overzicht van het aantal faillissementen voor de periode 2021-2023 
in de NACE-sector landbouw. De gegevens zijn afkomstig van Statbel. Er zijn een tiental 
faillissementen per jaar, waarvan 40% bij veeteeltbedrijven de laatste twee jaar. Elk 
faillissement is er vanzelfsprekend één teveel. Ik stel wel vast dat het absolute aantal 
eerder beperkt is in verhouding tot het totale aantal bedrijven.
4. De gemeenten Hoogstraten, Wuustwezel, Arendonk, Merksplas en Brecht hebben de 
meeste starters. De gemeenten Brasschaat, Hove, Lint, Nijlen en Hulshout hebben geen 
starters.
De gemeenten Hoogstraten, Wuustwezel, Sint-Katelijne-Waver, Ravels en Merksplas 
hebben de meeste stoppers. De gemeenten Schilde, Wijnegem, Zwijndrecht, 
Bonheiden, Herenthout, Vosselaar hebben geen stoppers.
De gemeenten met de meeste starters en stoppers zijn gemeenten met een groot 
aandeel landbouwbedrijven en quasi allemaal gemeenten uit de Noorderkempen. Daar 
waar het dezelfde gemeenten betreft (meeste starters en stoppers, in dit geval 
Merksplas, Wuustwezel en Hoogstraten) kan dit wijzen op een generatieoverdracht. De 
gemeenten met de minste starters en stoppers zijn gemeenten met weinig 
landbouwbedrijven (sterk verstedelijkte gemeenten rond Antwerpen).
BIJLAGEN
1.Overzicht van het jaarlijks aantal starters en stoppers in de provincie Antwerpen voor 
de periode 2021-2023
2.Overzicht van de typologie van de starters en stoppers (in aantal en procentueel 
aandeel) in de provincie Antwerpen voor de periode 2021-2022
3.Overzicht van het aantal faillissementen in de NACE-sector landbouw in de provincie 
Antwerpen voor de periode 2021-2023
