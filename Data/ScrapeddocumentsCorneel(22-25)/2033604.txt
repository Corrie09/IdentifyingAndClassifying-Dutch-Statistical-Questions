title: Heraanleg N60 Oost-Vlaanderen - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2033604
thema link: https://www.vlaamsparlement.be/parlementaire-documenten/schriftelijke-vragen/1794464
SCHRIFTELIJKE VRAAG
nr. 466
van ROBRECHT BOTHUYNE
datum: 15 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Heraanleg N60 Oost-Vlaanderen  -  Stand van zaken
In 2005 werd een streefbeeld opgemaakt voor de N60 Gent-Valenciennes, meer bepaald 
van het aansluitingscomplex met de E17 in De Pinte tot aan de provinciegrens in Ronse. 
Het streefbeeld werd toen opgemaakt in functie van de geplande herinrichting van de N60 
als primaire weg type I en werd ook toen ondersteund door alle betrokken gemeenten. Als 
uitgangspunt werd daarbij voorzien in een structuur van vent- en parallelwegen langs de 
N60, realisaties van fietsbruggen/-tunnels en veilige routes voor langzaam verkeer, het 
aanleggen van ongelijkvloerse kruispunten om barrièrewerking van de N60 tegen te gaan 
en het supprimeren van aansluitingen en doorsteken over de middenberm van de N60.
Intussen zijn we bijna 20 jaar later en moeten we vaststellen dat heel wat positieve 
elementen uit het streefbeeld N60 tot op vandaag niet uitgevoerd zijn. Daarnaast is de 
visie rond mobiliteit en de manier waarop we ons verplaatsen sterk veranderd. De visie op 
mobiliteit anno 2023 stemt niet helemaal meer overeen met de tijdgeest waarin het 
streefbeeld van de N60 toen werd opgemaakt, zoals blijkt uit de regionale 
mobiliteitsplannen van de vervoerregio’s Gent en de Vlaamse Ardennen.
Het Agentschap Wegen en Verkeer (AWV) geeft intussen al jaren aan dat het streefbeeld 
N60 verouderd is en dat er een actualisatie nodig is, maar neemt tot hiertoe geen initiatief 
om daar werk van te maken. Zolang er echter geen actualisatie van het streefbeeld N60 
gebeurt, worden er geen concrete realisaties noch budgetten voor realisaties vanuit het 
streefbeeld N60 door AWV meer gepland. De timing voor verdere uitwerking van het 
streefbeeld blijft aldus onbekend.
De nood aan de aanpak van verschillende knelpunten rond de N60 is echter bijzonder 
groot. De problemen rond mobiliteit blijven intussen alleen maar toenemen:
- De doorstroming op de N60 en op de aantakkende (gewest)wegen staat elk jaar steeds 
meer onder druk, waardoor ook de lokale wegen mobiliteits- en leefbaarheidsproblemen 
ondervinden.
- De barrièrewerking van de N60 is er nog steeds en wordt groter. Op verschillende 
plaatsen werd de middenberm van de N60 afgesloten, waardoor op andere kruispunten 
de verkeersafwikkeling verslechterde wegens toenemende keerbewegingen.
- De gelijkvloerse kruispunten zijn op verschillende plaatsen als rotondes met aanliggende 
fietspaden geconfigureerd, waardoor voetgangers en fietsers in onveilige situaties komen 
door het grote aandeel (zwaar) verkeer op de N60.
- Fietsen werd op verschillende locaties langs de N60 met de nieuwe categorisering als 
Vlaamse Hoofdweg plots onmogelijk gemaakt, zonder eerst een alternatieve 
fietsverbinding voor fietsers te realiseren en daarvoor de nodige middelen vrij te maken.
Rond de N60 op het grondgebied Oudenaarde werden verschillende maatregelen genomen 
om fietsers en voetgangers op een veilige manier doorgang te verlenen over de N60. 
Echter, weinig tot geen maatregelen werden genomen op de strook N60 Kruisem-Gent.
1. Graag een stand van zaken rond de toekomstvisie van de N60 Gent-Valenciennes op 
dit moment. 
2. Op welke manier verloopt het overleg met de gemeenten die betrokken zijn bij de 
doorloop van de N60? 
3. Zal er een actualisatie van het vroegere streefbeeld komen en zo ja,
a) wie geeft aanzet;
b) wat is de timing;
c) wie zal dat uitvoeren;
d) met welke doelstellingen;
e) wat is het budget?
4. Indien er geen actualisatie komt, waarom niet? Op welke manier zal men het 
streefbeeld van 2005 dan integreren? Graag concrete ingrepen per gemeente met 
opgave timing en budget. 
5. Het vrachtvervoer en de verkeersdruk van personenwagens is erg toegenomen op de 
N60 tegenover het jaar 2005.
a) Welke metingen zijn er de afgelopen 5 jaar door AWV gemaakt om de 
verkeersdruk te meten?
i. Aantal metingen met aanduiding van plaats meting per jaar en soort meting.
ii. Wat zijn de resultaten per meting/jaar en per grondgebied? 
iii. Wat is de conclusie met aangebouwde te ondernemen stappen na de 
metingen?
b) Wat zijn de metingen naar het aantal ongevallen in de afgelopen 5 jaar op de N60?
i. Graag opgave van ongevallenmeting per jaar, plaats van meting.
 
ii. Wat zijn de resultaten per meting, per grondgebied?
iii. Aantal ongevallen met vrachtvervoer, personenvervoer, fietser/voetganger.
iv. Wat zijn de conclusies met aangebouwde te ondernemen stappen na de 
metingen?
c) Op welke manier worden de betrokken gemeenten meegenomen in de beslissing 
tot een meting en de bespreking van de resultaten van die meting?
6. Inzake het stuk N60 Kruisem-Gent.
a) Wat is de streefvisie inzake mobiliteit/verkeersveiligheid voor de N60 Kruisem-
Gent? Waarin verschilt deze van de visie van 2005? 
b) Vanwaar de discrepantie in aanpak verkeersveiligheid stuk N60 Kruisem-Gent 
tegenover de andere delen van de N60?
c) Wat zijn de initiatieven die AWV in de komende 5 jaar zal nemen om dit traject 
qua verkeersdruk en verkeersveiligheid aan te pakken? Graag opgave van de 
initiatieven per jaar met opgave van: 
i. soort initiatief;
ii. budget;
iii. timing;
iv. plaats van aanpak op de N60 kruisem-Gent.
d) Op welke manier worden de betrokken gemeenten daarbij betrokken? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 466 van 15 januari 2024
van ROBRECHT BOTHUYNE
1. Het Agentschap Wegen en Verkeer (AWV) zoekt voor het traject Kruisem, 
Oudenaarde, Maarkedal in eerste instantie naar quick wins in afwachting van de 
realisatie van het streefbeeld van de N60. Later worden de ventwegen, fietswegen 
en tractorwegen gerealiseerd om bepaalde activiteiten te ontsluiten (woningen, 
handel ...) De quick wins werden met de betreffende gemeenten besproken.
2.Kruisem
AWV maakte voor het grondgebied van Kruisem niet alleen een overzicht met quick 
wins, maar analyseerde het bestaande streefbeeld van de N60. De knelpunten 
werden in kaart gebracht. 
In Kruisem werden de quick wins besproken op 24 mei 2023 met de schepen van 
Openbare Werken en het afdelingshoofd Infra.
Dit laatste werd besproken met de burgemeester van Kruisem en het 
afdelingshoofd Infra op 11 december 2023.
Oudenaarde
In Oudenaarde is het merendeel van het streefbeeld gerealiseerd, behalve het 
wegsegment tussen Mullem en de rotonde van Eine, en het wegsegment tussen 
rotonde van Leupegem en Watermolenstraat.
Maarkedal
In Maarkedal zijn de gesprekken lopende. Tijdens het bilateraal overleg van 1 
december 2022 werden de quick wins voorgesteld aan de gemeente. In een 
volgend overleg zal dit onderwerp opnieuw op de agenda gezet worden.
Ronse
In Ronse loopt de studie van De Werkvennootschap (DWV). 
3. en 4. 
Op 1 maart 2024 wordt een startoverleg georganiseerd met MOW, AWV, Kruisem, 
De Pinte, Nazareth en Gavere. Het bestaande streefbeeld zal besproken worden en 
er zal geluisterd worden naar de gemeenten. Bedoeling is om de knelpunten eerst 
in kaart te brengen en het streefbeeld te actualiseren.
5. a) i-iii.  Om verkeerstellingen te organiseren, maakt AWV gebruik van de OBU-data 
van het departement MOW.
b) i-iv.  Dit is een studie op zich. AWV focust zich qua ongevallen op de gevaarlijkste 
wegvakken om deze verder te analyseren en aan te pakken. 
c) De gemeenten zullen  betrokken worden in de studie voor de actualisatie van 
het streefbeeld.
6. Inzake het stuk N60 Kruisem-Gent verwijs ik naar het antwoord op de vragen 3 en 
4.
