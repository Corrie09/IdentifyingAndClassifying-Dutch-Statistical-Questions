title: Lood in bloedwaarde bij kinderen in Hoboken - Toename
thema: Natuur en Milieu
pdf link: https://docs.vlaamsparlement.be/pfile?id=2018180
thema link: https://www.vlaamsparlement.be/parlementaire-documenten/schriftelijke-vragen/1787604
SCHRIFTELIJKE VRAAG
nr. 189
van IMADE ANNOURI
datum: 13 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Lood in bloedwaarde bij kinderen in Hoboken  -  Toename
Uit het resultaat van halfjaarlijkse metingen blijkt dat het loodgehalte in het bloed van de 
kinderen die in de buurt van de Umicore-site in Hoboken wonen, is toegenomen. Voor het 
eerst zijn ook kinderen in een ruimere omgeving getest. Voor de hele omgeving is er een 
gemiddelde van 3,45 microgram per deciliter gemeten. In het voorjaar, weliswaar voor 
een kleiner gebied, was dat 2,07 microgram. Eén op de vier kinderen zit met loodwaarden 
boven de 4 µg/dl bloed. Dat is meer dan dubbel zo hoog als de referentiewaarde. Lood kan 
bij te hoge waarden kankerverwekkend zijn. Bij kinderen kunnen hoge waarden gevolgen 
hebben voor het zenuwstelsel, zoals concentratiestoornissen en lagere scores op 
intelligentietesten.
Umicore zelf noemt de resultaten ‘teleurstellend, zorgwekkend en onverklaarbaar’. En ook 
wij zijn erg ongerust over die resultaten. De problematiek speelt nu al zo lang en ook na 
al die jaren slagen we er niet in om de gezondheid van kinderen die opgroeien in Hoboken 
te beschermen. Het is nu zoeken naar de oorzaken van de onverwachte stijgingen en snel 
actie ondernemen om de omwonenden te beschermen.
1. Wat is de reactie van de minister op de nieuwe, verontrustende metingen?
2. Heeft de minister daarover al overleg gehad met haar collega-minister Crevits en met 
alle andere betrokken partijen?
3. Is er in de metingen van de Vlaamse Milieumaatschappij (VMM) een verklaring te 
vinden voor de stijging?
4. Welke maatregelen zullen de administraties nemen om de oorzaken van de stijging in 
kaart te brengen?
5. Welke maatregelen zullen de administraties nemen om de loodwaarden in het bloed 
bij kinderen weer naar beneden te krijgen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 189 van 13 december 2023
van IMADE ANNOURI
1-2.De nieuwe resultaten hebben mij verontrust en verbaasd want zowel de lood-in-
bloedwaarden als de luchtmetingen evolueerden gunstig de jongste jaren. In het 
voorjaar van 2023 lag de gemiddelde lood-in-bloedwaarde zelfs op het laagste 
niveau ooit gemeten. Alle signalen wezen erop dat de vele extra maatregelen die de 
voorbije jaren werden genomen voor een verdere daling zouden zorgen. We leken op 
schema om binnen afzienbare tijd alle luchtkwaliteitsdoelstellingen te halen zodat de 
blootstelling naar de omgeving toe verder zou dalen.
Nu de lood-in-bloedwaarden opnieuw stijgen, hebben collega-minister Crevits en ik 
onmiddellijk gereageerd; we hebben onze administraties de opdracht gegeven om de 
oorzaken van deze stijging in kaart te brengen en maatregelen voor te stellen om 
deze ongunstige trend zo spoedig mogelijk om te keren.
3. De bloedprikken werden uitgevoerd in de periode van eind september tot eind 
oktober 2023. De Vlaamse Milieumaatschappij (VMM) beschikt momenteel over 
meetresultaten van loodconcentraties in de lucht tot eind augustus en voor depositie 
tot eind september. De tot dusver beschikbare resultaten wijzen op het eerste zicht 
niet op verhoogde uitstoot of incidenten. De resultaten van september en oktober, 
die we in komende weken verwachten, zijn belangrijk om een volledig beeld te 
krijgen. 
4. Experten van de betrokken administraties gaan de komende weken zowel de lood-in-
bloedwaarden als de meetresultaten in de omgevingslucht onderzoeken om de 
oorzaken van de stijging van de lood-in-bloedwaarden te achterhalen. 
Er zijn verschillende mogelijke oorzaken: 
•een verhoogde uitstoot vanuit het bedrijf; 
•een historische vervuiling in de woonwijken waaraan kinderen zijn blootgesteld of;
•een combinatie van beiden. 
De emissie- en omgevingsmetingen worden daarom geanalyseerd, maar dus ook 
andere activiteiten zoals de aanleg van wegen, het slopen van huizen (al dan niet in 
opdracht van Umicore) en het grondverzet in de omgeving zullen meegenomen 
worden in deze analyse. Mijn administratie heeft intussen al aan de stad Antwerpen 
gevraagd een oplijsting te bezorgen van alle uitgevoerde en geplande wegenwerken 
en grote werven in de omgeving van Hoboken en de maatregelen die de stad 
Antwerpen hierbij als vergunningverlenende overheid heeft opgelegd om de 
verspreiding van fijn stof tegen te gaan. De stad Antwerpen houdt immers ook 
toezicht op zulke werven.
Samen met de meteogegevens en de locaties waar de hoogste waarden werden 
gemeten, maakt dit het hopelijk mogelijk om deze complexe puzzel te leggen. Ook 
het opleggen van bijkomende monitoring door Umicore wordt overwogen. De eerste 
resultaten van deze analyse worden in januari verwacht.
5. In de milieuvergunning van het bedrijf zijn voorwaarden opgenomen die Umicore 
verplichten om de uitstoot verder te reduceren zodat de lood-in-bloedwaarden dalen 
tot een aanvaardbaar niveau.
Op basis van metingen en onderzoek neemt Umicore elk jaar bijkomende 
maatregelen. De voortgang wordt opgevolgd door de werkgroep ‘Milieu en 
Gezondheid Hoboken’ waarin alle betrokkenen overheden zetelen onder 
voorzitterschap van de gouverneur van Antwerpen. Op basis van de jaarlijkse 
evaluatienota die hieruit volgt, werd recent aan de deputatie de vraag tot bijstelling 
van de vergunningsvoorwaarden voorgesteld om onder andere strengere waarden 
voor de immissie van lood in fijn stof op te nemen zodat er een blijvende impuls 
bestaat om verder te saneren. Op basis van de analyse zal bekeken worden of extra 
maatregelen nodig zijn, onder andere naar vergunningen van grote werven en 
wegenwerken in deze regio. Dit om te vermijden dat door dergelijke werken fijn stof 
dat mogelijk zware metalen bevat zich verspreidt in de omgeving.
In de ruime omgeving van Umicore Hoboken startte in het najaar 2022 een 
uitgebreid humane-biomonitoringsonderzoek bij 200 jongeren die wonen binnen een 
straal van 3 km rond de Umicore site in Hoboken, Hemiksem of Kruibeke. De studie 
maakt een grondige inschatting van de gezondheidsrisico’s voor de bevolking voor de 
blootstelling aan lood, cadmium, arseen en roet. De resultaten van het onderzoek 
worden verwacht in het najaar van 2024 en zullen de basis zijn voor verdere 
specifieke beleidsmaatregelen om de blootstelling aan zware metalen in de regio te 
verminderen.
We streven dus reeds naar een voortdurende verbetering, maar zullen door deze 
nieuwe verontrustende evolutie op basis van het lopend onderzoek nagaan of er nog 
meer gedaan kan worden.
