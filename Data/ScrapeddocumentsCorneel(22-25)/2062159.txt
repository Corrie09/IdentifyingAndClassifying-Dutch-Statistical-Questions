title: N26 Leuvensesteenweg Mechelen-Boortmeerbeek - Staat fietspaden
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062159
thema link: https://www.vlaamsparlement.be/parlementaire-documenten/schriftelijke-vragen/1813654
SCHRIFTELIJKE VRAAG
nr. 782
van THIJS VERBEURGT
datum: 18 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
N26 Leuvensesteenweg Mechelen-Boortmeerbeek  -  Staat fietspaden
De fietspaden langs de Leuvensesteenweg van Muizen-Mechelen naar Boortmeerbeek 
bevinden zich op grote delen van het traject in zeer slechte staat en zijn sowieso zeer smal 
langs een druk gebruikte route voor vracht- en personenvervoer. 
Zijn er plannen voor de heraanleg van de fietspaden?
 
Zo ja, in welke fase zitten de werken en wanneer zou de oplevering verwacht worden? 
Welk budget is daarvoor gereserveerd?
Zo niet, overweegt de minister dit te laten opnemen in de planning? En zo niet, waarom 
niet? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 782 van 18 maart 2024
van THIJS VERBEURGT
De stad Mechelen en Pidpa werken samen aan de heraanleg van de riolering en het wegdek 
in de Prinsenveldstraat en de Willendriesstraat (zijstraten van de N26 Leuvensesteenweg). 
Het Agentschap Wegen en Verkeer (AWV) schuift mee aan tafel wanneer het gaat over 
het stuk gewestweg tussen deze straten in. In één beweging wordt dan meteen ook het 
wegvak van kilometerpunt 17.47 tot 16.88 meegenomen, hiermee wordt het laatste stukje 
ontbrekende vrijliggende fietspaden langs de N26 op het grondgebied van de provincie 
Antwerpen aangepakt.
Qua uitvoering wordt er voor Willendries-Prinsenveld gekeken naar het verkrijgen van een 
omgevingsvergunning dit jaar en uitvoering volgend jaar. 
De herinrichting van de kruispunten met de Trianonlaan en de Stationsstraat op het 
grondgebied van Mechelen en Boortmeerbeek sluit hier rechtstreeks op aan. Voor dit 
project sloegen de afdelingen Wegen en Verkeer Antwerpen en Vlaams-Brabant en de 
rioolbeheerders de handen ineen. De voornaamste ambitie van deze herinrichting is de 
fietsers en voetgangers een veilige en dus conflictvrije oversteek op dit zeer drukke 
kruispunt te bieden. Deze werken zullen wellicht in 2025 starten.
In kader van het relanceprogramma ‘Schoolroutes’ werd en wordt op het grondgebied van 
Boortmeerbeek tot slot de oversteekbaarheid voor de fietsers op volgende kruispunten 
verbeterd: Kwaenijkstraat, Laarstraat, Beringstraat, Bieststraat, Vosweg en Guido 
Gezellestraat.
