title: Thematische aanpak zwerfvuil - Subsidiëring
thema: Natuur en Milieu
pdf link: https://docs.vlaamsparlement.be/pfile?id=2082607
thema link: https://www.vlaamsparlement.be/parlementaire-documenten/schriftelijke-vragen/1841395
SCHRIFTELIJKE VRAAG
nr. 95
van BRECHT WARNEZ
datum: 14 november 2024
aan JO BROUNS
VLAAMS MINISTER VAN OMGEVING EN LANDBOUW
Thematische aanpak zwerfvuil  -  Subsidiëring
Iedereen droomt van een propere omgeving zonder afval. Lokale besturen en 
intercommunales kunnen financiële ondersteuning krijgen van Mooimakers voor het 
aanpakken van de zwerfvuilproblematiek op specifieke doelplaatsen (parkings, 
afvalverzamelpunten, openbare vervoerstopplaatsen, winkelstraten, snoeproutes 
enzovoort) of zwerfvuilfracties (peuken, kauwgom, hondenpoep).
In het antwoord op mijn schriftelijke vraag nr. 271 van 25 januari 2024 gaf toenmalig 
bevoegd minister Demir aan dat de oproep toen nog aan de gang was.
Gelieve alle gegevens in een Excel-bestand weer te geven.
1. Hoeveel gemeenten en intercommunales hebben al een aanvraag ingediend voor de 
subsidie? Graag een overzicht per jaar en per provincie.
2. Hoeveel dossiers werden daarvoor al in totaal per provincie toegekend, voor welk 
bedrag, en hoeveel subsidies worden in totaal uitgekeerd per provincie?
3. Graag een overzicht van de West-Vlaamse dossiers per jaar per gemeente met telkens 
een korte projectbeschrijving.
4. Beschikt de minister over de voornaamste redenen van afwijzing?
5. Is de minister tevreden over het aantal toegekende subsidies en de effecten van de 
oproep?
a) Zo niet, wat onderneemt de minister om de subsidie meer te belichten opdat er 
meer aanvragen komen vanuit gemeenten en intercommunales?
b) Ziet de minister nood aan verdere maatregelen om de zwerfvuilproblematiek tegen 
te gaan? Zo ja, welke maatregelen?
c) Is de minister tevreden met de geografische spreiding van de aanvragen?
d) Zal de minister goede praktijkvoorbeelden uit de oproep delen met andere 
lokale besturen en intercommunales? Zo ja, graag plan van aanpak met timing.
e) Plant de minister nieuwe initiatieven en oproepen in het kader van de thematische 
aanpak zwerfvuil? Zo ja, welke?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 95 van 14 november 2024
van BRECHT WARNEZ
1. In de bijgevoegde Excel, is een overzicht gemaakt van alle projecten (thematisch en 
aanpak probleemlocaties of probleemfracties) per jaar en per provincie. Sinds 2020 
zijn er door gemeenten, intercommunales en provincies al 39 projecten aangevraagd.
2. De volgende subsidies zijn toegekend per provincie voor de periode 2020-2024: 
Limburg €102.558, Oost-Vlaanderen €100.090, Vlaams-Brabant €280.822, Antwerpen 
€287.628 en West-Vlaanderen €224.352.
3. In bijgevoegde Excel is een overzicht gemaakt van de West-Vlaamse projecten per 
jaar met projectbeschrijving.
4. Alle aanvragen moeten voldoen aan een reeks voorwaarden die beschikbaar zijn op de 
website van Mooimakers. Ook zijn deze de voorbije jaren toegelicht tijdens digitale 
infosessies. Een aanvraag die niet voldoet aan de voorwaarden zal worden afgekeurd. 
Als Mooimakers nog bijkomende vragen heeft, zal het lokaal bestuur de kans krijgen 
om extra informatie aan te leveren.
5. In 2024 waren er opnieuw voldoende aanvragen voor de aanpak van een 
probleemlocatie of probleemfractie. De voorbije jaren hebben heel wat gemeenten en 
intercommunales werk gemaakt van een probleemlocatie of probleemfractie. 
b) Mooimakers en de lokale besturen leveren heel wat inspanningen om zowel 
zwerfvuil als sluikstort terug te dringen. De subsidie voor de aanpak van een 
probleemlocatie of -fractie is slechts een van de vele maatregelen waarmee we 
lokale besturen aansporen om hiervan werk te (blijven) maken. Ook in 2025 zal 
ik opnieuw een ondersteuningsaanbod voor steden, gemeenten en 
intercommunales voorzien via Mooimakers. Voorbeelden hiervan zijn kennisdeling, 
het gratis platform ‘Mijn Mooie Straat’, coachingtrajecten, andere vergoedingen, 
gratis communicatiemateriaal, enzovoort. 
c) De aanvragen komen elk jaar uit verschillende provincies, zowel van kleine 
gemeenten als grotere steden. De geografische spreiding wordt als evenwichtig 
geëvalueerd.
d) Mooimakers deelt goede praktijkvoorbeelden via verschillende kanalen zoals de 
website, de online Kenniswijzer, de nieuwsbrief voor lokale besturen en een 
opleiding rond de aanpak van probleemlocaties en probleemfracties. 
e) Begin 2025 krijgen lokale besturen opnieuw de kans om projecten rond zwerfvuil 
en sluikstort of coachingtrajecten aan te vragen. Ook in 2025 zal ik de aanpak van 
probleemlocaties en probleemfracties blijven ondersteunen op verschillende 
manieren, zoals via een gratis opleiding over de aanpak van probleemlocaties en 
probleemfracties, via de monitoringsmodule van het gratis platform ‘Mijn Mooie 
Straat’ en door de verspreiding van goede praktijken. 
BIJLAGE
Overzicht projecten thematisch
