title: Geïntegreerd investeringsprogramma (GIP) 2024 - Agentschap Wegen en Verkeer (AWV) - Eerste fase vervanging brug Deinsesteenweg N466 Drongen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2011336
thema link: https://www.vlaamsparlement.be/parlementaire-documenten/schriftelijke-vragen/1774244
SCHRIFTELIJKE VRAAG
nr. 139
van STIJN DE ROO
datum: 23 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Agentschap Wegen en Verkeer (AWV)  
-  Eerste fase vervanging brug Deinsesteenweg N466 Drongen
Het Agentschap Wegen en Verkeer werkt aan de vervanging van de bruggen van de 
Kloosterstraat en de Deinsesteenweg (N466) over de E40. De vervanging van de brug in 
de Kloosterstraat is gestart in de zomer van 2023 en duurt naar verwachting tot midden 
2024.
In het ontwerp GIP 2024, Agentschap Wegen en Verkeer, lees ik dat voor Drongen, voor 
de A10/E40, voor het vervangen van de brug Deinsesteenweg, voor de eerste fase, voor 
het jaar 2024, 6.000.000 euro budget en 1.500.000 euro fietsbudget wordt gereserveerd.
1. Kan de minister een nauwkeurige omschrijving geven van de uit te voeren werken 
voor de eerste fase van de vervanging van de brug Deinsesteenweg? 
2. Wat is de timing voor die werken?
3. Wanneer zullen de werken voltooid zijn?
4. Kan de minister een overzicht geven van de volgende fases van de werken voor de 
vervanging van de brug Deinsesteenweg, met per fase een omschrijving van de 
werken, de timing en het gereserveerde budget?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 139 van 23 oktober 2023
van STIJN DE ROO
1. De werken omvatten de vervanging van de brug in de N466 
Deinsesteenweg/Baarledorpstraat over de E40 te Drongen. Aan de N466 en de E40 
worden geen wijzigingen aangebracht. Enkel de oude brug, die in slechte staat is en 
op de lijst van prioritaire kunstwerken staat, wordt afgebroken, zodat een nieuwe brug 
kan gebouwd worden. Onder de brug wordt ruimte voorzien voor de doortrekking van 
de pechstroken van de E40. Op de brug wordt ruimte voorzien voor de N466, met de 
afslagstrook voor de afrit E40 en veilige fietspaden. De N466 wordt hoger gelegd om 
voldoende vrije hoogte te hebben op de E40. Daardoor moet de N466 lokaal aangepast 
worden, tussen het kruispunt met de Brouwerijstraat en de Baarleveldestraat. 
2. De werken zullen pas aanvangen na de bouw van de brug Kloosterstraat over de E40, 
die nu volop loopt en voorzien is om afgerond te zijn tegen de zomer van 2024. De 
werken zullen zes maanden duren. De brug wordt in 2024-2025 gebouwd. 
3. De werken zullen afgerond zijn in 2025.
4. De vervanging van de brug is het hoofddeel van de werken. De overige werken 
omhelzen het herstel van de vegetatie op de taluds van de brug en aanpassingen van 
de markeringen aan de aansluitingen met de Brouwerijstraat en Baarleveldestraat. 
Deze worden aansluitend voorzien of voor de vegetatiewerken in het gepaste 
zaaiseizoen.
