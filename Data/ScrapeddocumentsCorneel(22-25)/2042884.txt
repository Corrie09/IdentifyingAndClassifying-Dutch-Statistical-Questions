title: Inburgering - Inning retributie
thema: Integratie en Inburgering
pdf link: https://docs.vlaamsparlement.be/pfile?id=2042884
thema link: https://www.vlaamsparlement.be/parlementaire-documenten/schriftelijke-vragen/1799137
SCHRIFTELIJKE VRAAG
nr. 128
van CHRIS JANSSENS
datum: 29 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Inburgering  -  Inning retributie
Vanaf 1 september 2023 zijn bepaalde onderdelen van het inburgeringstraject voor de 
deelnemers betalend geworden. De deelnemers moeten 180 euro betalen voor de lessen 
en de test Maatschappelijke oriëntatie en 180 euro voor de lessen en de test Nederlands. 
Er is echter ook in vrijstellingen voorzien voor bepaalde categorieën inburgeraars. Bij 
aanvang van de legislatuur zei Vlaams minister-president Jan Jambon bovendien: "We zijn 
geen onmensen. Wie niet de nodige middelen heeft, kan aankloppen bij het OCMW.”
Voor wat betreft de cursus en test Maatschappelijke oriëntatie komen de 
inschrijvingsgelden toe aan het Vlaamse EVA Agentschap Integratie en Inburgering of het 
stedelijke EVA. Het EVA en het stedelijke EVA maken gezamenlijk afspraken over de wijze 
waarop de retributies worden geïnd en delen die afspraken mee aan de inburgeraar in het 
betalingsverzoek. In het geval van betalingsmoeilijkheden kan de retributie betaald worden 
na de start van de cursus of na het afleggen van de test of vrijstellingstest van het 
vormingspakket Maatschappelijke oriëntatie. De retributie moet worden betaald binnen 
dertig dagen na ontvangst van het betalingsverzoek. Het EVA en het stedelijke EVA maken 
gezamenlijk afspraken over wat begrepen wordt onder betalingsmoeilijkheden. Alvorens 
het EVA of het stedelijke EVA het attest van inburgering uitreikt, dienen de retributies 
betaald te zijn door de inburgeraar.
1. Welke afspraken zijn er tussen de EVA’s gemaakt over de inning van de retributies? 
Op welk moment gebeurt het betalingsverzoek? 
2. Welke afspraken werden gemaakt en welk beleid wordt gevoerd rond inburgeraars met 
betalingsmoeilijkheden? Hoeveel en welk aandeel van de retributieplichtige 
inburgeraars hadden tot op heden betalingsmoeilijkheden? 
3. Kan de minister meedelen hoeveel inburgeraars er inmiddels een retributie opgelegd 
kregen voor hun cursus en test Maatschappelijke oriëntatie en hoeveel er werden 
vrijgesteld? Graag ook de onderverdeling tussen de verschillende gronden voor 
vrijstelling. 
4. Welk bedrag aan retributies werd er inmiddels al geïnd door de EVA’s? Graag een 
onderverdeling tussen de EVA’s.
5. Welke afspraken werden gemaakt of welke situatie doet zich voor aangaande de 
terugbetaling van de retributies door de OCMW’s? Zijn er OCMW’s die de 
inschrijvingsgelden structureel of in bepaalde gevallen terugbetalen? Graag een 
toelichting. 
6. Welke initiatieven neemt de minister nog in dit verband?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 128 van 29 januari 2024
van CHRIS JANSSENS
1. Het moment van inschrijving voor de cursus MO en/of test MO is het moment dat ook 
de retributie vastgelegd wordt. Op dat moment wordt bepaald hoeveel de inburgeraar 
moet betalen voor de cursus en/of test die ingepland worden. Het uitgangspunt is de 
inburgeraars volledig en direct te laten betalen, bij voorkeur digitaal. Op dat moment 
wordt ook het betaalverzoek opgemaakt. De inburgeraar kan niet deelnemen aan de 
cursus/test als de betaling niet voldaan is, tenzij er betalingsafspraken gemaakt zijn 
(zie vraag 2).
2. De 3 agentschappen stelden voor de klant een retributiereglement op, zie Documenten 
in het kader van inburgering | Agentschap (integratie-inburgering.be). Daarin is meer 
informatie te vinden over wie is vrijgesteld van de retributie en ook wat de 
mogelijkheden zijn indien betrokkene niet onmiddellijk kan betalen. Er worden concrete 
afspraken gemaakt, op het moment dat de inburgeraar zich inschrijft voor een 
cursus/test MO. Deze afspraken worden schriftelijk vastgelegd en ondertekend door de 
inburgeraar. Inburgeraars die hier beroep op doen, kunnen wel deelnemen aan de 
cursus/test zonder dat de (volledige) retributie voldaan is. Als ze deze uiteindelijk niet 
volledig betalen wordt het dossier doorgestuurd naar de Vlaamse Belastingsdienst 
(VlaBel), waardoor de verschuldigde retributie gedwongen opgevorderd kan worden. 
Voor de cijfers over inburgeraars met betaalmoeilijkheden, zie vraag 3.
3. In totaal zijn er tussen 1/9/2023 en 5/2/2024 6.494 unieke personen die ofwel een 
betaalverzoek ofwel een vrijstelling van retributie hebben gekregen voor een cursus MO 
of test MO. 
-1.115 unieke personen kregen geen uitstel of vrijstelling
-582 unieke personen kregen uitstel van betaling
-4.797 unieke personen werden vrijgesteld van de betaling
Reden vrijstelling  
Werkzoekend met opleiding ikv naar werk 41%
Inkomen leefloon/maatschappelijke dienstverlening 33%
geen diploma sec. + ingeschreven in modules geletterdheid 15%
verplicht ingeschr. werkzoekend en geen inschakelingsuitkering 11%
Totaal 100%
4. Hierbij een tabel van de reeds geïnde bedragen:
Agentschap Reeds betaald
Agentschap Integratie en Inburgering €132.270
Atlas €47.070
Amal €14.565
Totaal €193.905
5. Het algemeen principe is dat elk lokaal bestuur de lokale autonomie heeft om zelf te 
bepalen hoe ze omgaan met steunaanvragen van inburgeraars, of ze een tegenprestatie 
verwachten voor toegekende ondersteuning en of ze elke aanvraag op dezelfde wijze 
behandelen. Daarnaast is het de verantwoordelijkheid van de inburgeraar om de 
steunaanvraag in te dienen bij het lokaal bestuur en de trajectbegeleider te informeren 
over de beslissing van het lokaal bestuur.
Bijvoorbeeld de stad Gent voorziet voor inburgeraars die geen aanspraak kunnen maken 
op een decretale vrijstelling en die onvoldoende gebaat zijn met de voorziene 
mogelijkheden voor betalingsuitstel, een tussenkomst in de kosten van retributie. Dit 
enkel voor personen met verhoogde tegemoetkoming in de ziektekosten. OCMW Gent 
voorziet individuele tussenkomst na financieel onderzoek voor mensen die aan de 
voorwaarden voor voedselhulp voldoen. Dit wordt in het brede stedelijke armoedebeleid 
als drempelwaarde gehanteerd. Mensen die niet in aanmerking komen voor individuele 
tussenkomst van het OCMW kunnen doorverwezen worden naar budgethulp bij het 
OCMW.
6. Er zijn geen verdere initiatieven ter zake. 
