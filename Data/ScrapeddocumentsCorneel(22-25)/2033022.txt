title: Walstroom in Vlaamse havens - Projectoproep Agentschap Innoveren en Ondernemen (VLAIO)
thema: Energie
Mobiliteit en Verkeer
pdf link: https://docs.vlaamsparlement.be/pfile?id=2033022
thema link: https://www.vlaamsparlement.be/parlementaire-documenten/schriftelijke-vragen/1794367
SCHRIFTELIJKE VRAAG
nr. 184
van STIJN DE ROO
datum: 12 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Walstroom in Vlaamse havens  -  Projectoproep Agentschap Innoveren en Ondernemen 
(VLAIO)
Dankzij walstroom moeten aangemeerde schepen hun verbrandingsmotoren niet meer 
gebruiken, waardoor zowel het gebruik van fossiele brandstoffen als de lokale lucht- en 
watervervuiling daalt.
Europa stelt dat Europese havens worden geacht om tegen 2030 in 90% van de 
walstroombehoeften te voorzien, en dat met alternatieve energie. Tijdens de World Ports 
Conference in 2021 ondertekenden de havens van Antwerpen, Bremen, Hamburg, Haropa 
en Rotterdam een memorandum of understanding om tegen 2028 walstroom te leveren 
voor de grootste containerschepen.
Het Agentschap Innoveren en Ondernemen lanceerde in september 2023 een 
projectoproep voor de uitrol van walstroom in de Vlaamse zeehavens. In de middelen 
werd voorzien via REPowerEU, een initiatief van de Europese Commissie. De subsidie 
bedraagt 50% van de in aanmerking komende kosten, die minimaal 1 miljoen euro 
bedragen. Het maximale steunbedrag per project bedraagt 4 miljoen euro.
De maximale subsidie-enveloppe is vastgesteld op 10 miljoen euro. De minister bevoegd 
voor economie is gemachtigd om dat bedrag eenmalig te verhogen met maximaal 9 miljoen 
euro. 
De subsidie kon worden aangevraagd tot 22 december 2023.
1. Was de projectoproep succesvol? Werden alle belanghebbenden bereikt? Kon de 
oproep op interesse uit de sector rekenen? Waarom wel/niet? Welke feedback 
ontvingen VLAIO en de minister over die oproep? Graag meer uitleg.
2. Hoeveel aanvragen werden ingediend? Hoeveel waren er ontvankelijk en hoeveel 
onontvankelijk? Voor welke bedragen? Graag een overzicht.
3. Wanneer en op welke manier wordt beslist over de toekenning van de middelen? 
4. Zal de minister gebruikmaken van de mogelijkheid om de subsidie-enveloppe eenmalig 
te verhogen? Graag meer uitleg.
JO BROUNS 
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 184 van 12 januari 2024
van STIJN DE ROO
1. Er werden aanvragen ontvangen voor investeringsprojecten in alle Vlaamse zeehavens. 
Er is duidelijk een nood aan ondersteuning voor dergelijke projecten die erop gericht 
zijn onze havens klimaat- en milieuvriendelijker te maken. VLAIO ontving naar 
aanleiding van de oproep enkel positieve reacties.
2. Er werden 7 aanvragen ingediend voor een maximaal subsidiebedrag van in totaal meer 
dan 20 miljoen euro. De ontvankelijkheidsbeoordeling van de aanvragen is nog aan de 
gang. 
3. VLAIO zal tegen begin maart de beoordeling van de dossiers van de dossiers afronden. 
De dossiers worden beoordeeld op basis van de criteria opgenomen in de handleiding 
voor deze oproep die gepubliceerd werd op de website van het VLAIO. Deze dossiers 
zullen vervolgens op de Vlaamse regering geagendeerd worden die zal beslissen over 
de toekenning van de subsidie.
4. De beoordeling van de projectaanvragen moet nog gebeuren. Op dit moment is het 
nog niet duidelijk of er een noodzaak zal zijn om de subsidie-enveloppe al dan niet te 
verhogen. Dit is immers afhankelijk van de kwaliteit van de ingediende aanvragen.
