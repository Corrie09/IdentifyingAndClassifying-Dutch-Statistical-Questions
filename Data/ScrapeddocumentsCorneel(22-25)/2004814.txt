title: Uitvaartsector - Ombudsdienst
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2004814
thema link: https://www.vlaamsparlement.be/parlementaire-documenten/schriftelijke-vragen/1770889
SCHRIFTELIJKE VRAAG
nr. 23
van KATRIEN SCHRYVERS
datum: 12 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Uitvaartsector  -  Ombudsdienst
Begrafenisondernemers nemen taken op over een delicate materie op een moment dat 
mensen kwetsbaar zijn. Moest daarbij iets fout gaan, kan dat zelfs grote emotionele en 
traumatische gevolgen hebben. Het is dus heel belangrijk dat mensen kunnen vertrouwen 
op de kwaliteit van de geleverde dienstverlening. Desalniettemin kan het zijn dat er zaken 
mislopen.
Binnen verschillende sectoren worden daartoe kwaliteitslabels uitgewerkt of kan men soms 
terecht bij een onafhankelijk en onpartijdig orgaan. Binnen de uitvaartsector is dat niet het 
geval en kunnen mensen zich, wanneer ze het gevoel hebben dat er iets niet correct is 
verlopen, niet wenden tot bijvoorbeeld een ombudsdienst.
1. Acht de minister het aangewezen te voorzien in een onafhankelijke ombudsdienst voor 
de uitvaartsector?
2. Op welke andere manier kunnen mensen die niet akkoord zijn met de geleverde 
dienstverlening van een uitvaartonderneming gehoord en ondersteund worden?
3. Welke stappen zal de minister desgevallend zetten om te komen tot een ombudsdienst 
voor de uitvaartsector?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 23 van 12 oktober 2023
van KATRIEN SCHRYVERS aan BART SOMERS
1-2.Er bestaat op dit moment inderdaad geen ombudsdienst voor de uitvaartsector. 
Burgers die een klacht hebben over een begrafenisonderneming die in België gevestigd 
is, kunnen terecht bij de (federale) Consumentenombudsdienst. Dat is een autonome 
openbare dienst, die de volgende drie opdrachten vervult:
•De consument informeren over de mogelijkheden die er zijn om een 
consumentengeschil buitengerechtelijk (in der minne) op te lossen;
•Alle klachten van consumenten in ontvangst nemen en ze doorsturen naar de 
bevoegde dienst;
•Zelf de klacht behandelen om tot een minnelijke schikking te komen wanneer geen 
enkele andere ombudsdienst de consument kan helpen.
3. Uiteraard staat het de beroepsorganisaties Uitvaartunie Vlaanderen en Funebra vrij om 
in de schoot van hun organisatie een ombudsman aan te stellen, dit naar het voorbeeld 
van de ‘Ombudsman van de verzekeringen’. Ik wijs er ook op dat 
consumentenbescherming een federale bevoegdheid is, die is toegewezen aan de 
staatssecretaris voor Consumentenbescherming.
