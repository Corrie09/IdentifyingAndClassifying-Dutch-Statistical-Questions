title: Vlaams Agentschap voor Internationaal Ondernemen (Flanders Investment & Trade - FIT) - Klanttevredenheid
thema: Internationaal ondernemen
pdf link: https://docs.vlaamsparlement.be/pfile?id=2029916
thema link: https://www.vlaamsparlement.be/parlementaire-documenten/schriftelijke-vragen/1791918
SCHRIFTELIJKE VRAAG
nr. 93
van BRECHT WARNEZ
datum: 5 januari 2024
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
ICT EN FACILITAIR MANAGEMENT
Vlaams Agentschap voor Internationaal Ondernemen (Flanders Investment & Trade - FIT)  
-  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Vlaams Agentschap voor 
Internationaal Ondernemen.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Vlaams Agentschap voor Internationaal Ondernemen betreft? 
2. Om de hoeveel tijd is er een meting van de klanttevredenheid? 
3. Gebruikt het Vlaams Agentschap voor Internationaal Ondernemen andere methodes 
dan een bevraging alleen om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Vlaams Agentschap voor Internationaal Ondernemen?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Vlaams Agentschap voor 
Internationaal Ondernemen geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Vlaams Agentschap voor Internationaal Ondernemen na het 
klanttevredenheidsonderzoek nog naar de respondent over wat men doet met de 
resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Vlaams 
Agentschap voor Internationaal Ondernemen?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 93 van 5 januari 2024
van BRECHT WARNEZ
1-2.Flanders Investment & Trade (FIT) meet op twee manieren de klantentevredenheid:
•in de vorm van een vijfjaarlijks klantentevredenheidsonderzoek uitgevoerd 
door een extern onderzoeksbureau;
•in de vorm van een recurrente bevraging van klanten naar aanleiding van 
het gebruik van de dienstverlening van FIT. Deze 
klantentevredenheidsbevraging wordt vertaald in KPI’s die jaarlijks 
opgevolgd worden en waarvoor jaarlijks een doelstelling naar voor 
geschoven wordt.
3. Het gaat steeds om een formele bevraging. De methodologie van het vijfjaarlijks 
onderzoek is verschillend van de recurrente bevraging.
Het spreekt voor zich dat FIT, als centraal aanspreekpunt voor het internationaal 
ondernemen in Vlaanderen, met een breed scala aan organisaties, belangengroepen, 
kennisinstellingen, structurele partners en een Raad van Bestuur zeer regelmatig 
geconfronteerd wordt met voorstellen en aanbevelingen met betrekking tot een 
optimale dienstverlening naar onze klanten.
Naast de formele klantenbevraging is er bijgevolg ook een courante stroom aan 
informele klanteninformatie die het Agentschap bereikt.
4. FIT concentreert zich in hier in hoofdzaak op het vijfjaarlijks 
klantentevredenheidsonderzoek.
a) De doelstelling van de bevraging is tweeërlei:
•een algemeen vergelijkend onderzoek naar de klantentevredenheid dat 
nagaat hoe deze tevredenheidsgraad doorheen de tijd evolueert;
•naar aanleiding van de vaststellingen en de opmerkingen van het onderzoek 
verbetervoorstellen bestuderen, formuleren en introduceren in het 
dienstverleningsaanbod van FIT.
b) In totaal 301 respondenten werden bevraagd.
c) Uit een lijst van 7500 klanten worden (ad random) bedrijven gecontacteerd tot het 
gewenste aantal respondenten wordt behaald. Het objectief om over een 
representatieve staal te kunnen spreken is door het onderzoeksbureau bepaald op 
het getal 300.
d) Er is geen minimumresponsgraad. Er wordt gebeld tot er voldoende respondenten 
zijn.
e) Het gaat om een willekeurige steekproef uit een breed klantenbestand. Het 
onderzoeksbureau doet zelfstandig de selectie.
f) Tijdens het vijfjaarlijks onderzoek volgt natuurlijk bij iedere contactname en in 
functie van de bereidwilligheid van de klant een bevraging.
Bij de recurrente klantenbevraging gebeurt dit bij iedere vraag aan FIT (een 
zogenaamde case) en iedere actie, zoals een missie, beurs of seminarie.
g) Een van de doelstellingen van de vijfjaarlijkse bevraging is om de evolutie na te 
gaan in de klantentevredenheid. Daarom worden sinds 2013 dezelfde elementen 
van de dienstverlening bevraagd.
Concreet voor de bevraging van 2022 werden volgende elementen bevraagd:
•Welke communicatiekanalen spelen een rol in het contact met FIT en hoe 
tevreden is men over de verschillende kanalen die momenteel worden 
aangeboden? Zijn hier evoluties ten opzicht van 2013 en 2018?
•Hoe tevreden is men over de samenwerking met FIT, en hoe is dit 
geëvolueerd ten opzicht van 2013 en 2018?
•Wat is het imago van FIT anno 2022 en hoe verhoudt zich dit ten opzicht 
van voorgaande metingen?
•Voor 2022 was er een specifieke vraag: Kwam FIT tegemoet aan 
informatienoden tijdens Covid19 en Brexit?
h) De bevraging gebeurt op basis van een aantal vooraf bepaalde mogelijke 
antwoorden op specifieke vragen. Er bestaat steeds wel de mogelijkheid per vraag 
om alternatieven tijdens de telefonische bevraging door te geven aan de 
vraagsteller. Er is met andere woorden steeds de mogelijkheid om een open 
antwoord te formuleren.
5. Het gaat om een individuele telefonische bevraging.
6. Zoals hierboven beschreven zijn er twee soorten bevragingen:
•De vijfjaarlijkse bevraging wordt uitbesteed;
•De recurrente bevraging gebeurt intern door FIT.
a) De kostprijs voor de vijfjaarlijkse bevraging van 2022 bedroeg 23.178,80 euro.
b) FIT combineert eigen recurrente bevraging met een externe bevraging door een 
derde om de objectiviteit en de wetenschappelijke correctheid te garanderen.
7. a) De algemene tevredenheidsscore bedraagt 96%. 
b) De voorname verbeterpunten zijn:
•Bedrijven willen de relevantie en diepgang van de antwoorden van FIT nog 
beter toegespitst zien op hun eigen bijzondere situatie
•Bedrijven wensen kortere doorlooptijden van de dossiers voor financiële 
steun;
•De dienstverlening van FIT tijdens bijzondere crisisperiodes is vatbaar voor 
verbetering.
c) De dienstverlening van FIT is een geïntegreerde mix van algemene, persoonlijke en 
digitale (o.a. via MYFIT) dienstverlening. Het is moeilijk om deze elementen 
afzonderlijk in ogenschouw te nemen en apart te evalueren. Daarom wordt er niet 
onmiddellijk overwogen om daar in de toekomst naar te vragen.
8. a) De algemene tevredenheidsscore van de voorlaatste klanttevredenheidsmeting 
uitgevoerd in 2018 bedroeg 86%.
b) Er is een duidelijk positieve evolutie. 
9. a) FIT heeft in 2023 tijd en ruimte gemaakt om intensief te sleutelen aan een nieuwe 
strategie. Daarbij werden alle elementen van de huidige werking onder de loep 
genomen. De resultaten van het klantentevredenheidsonderzoek 2022 maakten 
integraal deel uit van de documenten waarop de analyse en strategie gebouwd 
werd.
De nieuwe FIT-strategie houdt bijgevolg rekening met een breed scala aan 
elementen waar het recentste klantentevredenheidsonderzoek deel van uitmaakt.
b) Ik heb geen specifieke instructies daartoe gegeven. Dit werd door FIT spontaan zelf 
aangepakt.
c) Dit maakt deel uit van de implementatie van de nieuwe FIT-strategie die de 
minister-president op regelmatige basis met de CEO van FIT bespreekt.
10. Het onderzoeksbureau communiceert na het klantentevredenheidsonderzoek naar de 
respondent. 
11. Het antwoord hierop is tweeledig:
•Het vijfjaarlijkse klantentevredenheidsonderzoek heeft een vast ritme en zal 
allicht in 2027 opnieuw plaats vinden;
•De recurrente klantentevredenheidsbevraging maakt momenteel deel uit 
van de jaarlijkse KPI’s van FIT. Voor 2023 was het eerste objectief voor de 
klantentevredenheid een  beoordeling van FIT van 3, 4 of 5 op 5 door 90% 
van de respondenten. In totaal 97% van de respondenten  gaven zulk een 
score. Het tweede objectief was een klantentevredenheid met 4 of 5 op 5 
door 80% van de respondenten. Dit werd met een score van 88,44% 
eveneens succesvol behaald.
12. De resultaten van het klantentevredenheidsonderzoek geven een duidelijk positieve 
evaluatie, die ik deel.
