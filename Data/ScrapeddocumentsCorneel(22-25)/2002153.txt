title: Forensische zorg geïnterneerden - Samenwerking met federale overheid
thema: Justitie en Handhaving
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2002153
thema link: https://www.vlaamsparlement.be/parlementaire-documenten/schriftelijke-vragen/1766006
SCHRIFTELIJKE VRAAG
nr. 20
van KLAAS SLOOTMANS
datum: 3 oktober 2023
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Forensische zorg geïnterneerden  -  Samenwerking met federale overheid
Het Vlaamse regeerakkoord bepaalt onder meer het volgende rond forensische zorg voor 
geïnterneerden: “Hiertoe werken we nauw samen met de minister bevoegd voor justitie 
en met het federale niveau en dit om tot een integraal beleid te kunnen komen.”
1. Welke vragen of wensen werden in dat verband tijdens deze legislatuur tot het federale 
niveau en de (federale) minister van Justitie gericht?
2. In welke mate is het federale niveau/de federale minister van Justitie op die wensen 
ingegaan?
3. In welke mate is het integraal beleid waarvan sprake daardoor tot stand gekomen? 
Zijn er nog knelpunten op dat vlak, en zo ja, welke?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 20 van 3 oktober 2023
van KLAAS SLOOTMANS
1-2.Zoals in het Regeerakkoord 2019-2024 staat opgenomen wil ik als Vlaams Minister, 
bevoegd voor Welzijn, Volksgezondheid en Gezin, nauw samenwerken met de federale 
Minister van Justitie, de federale minister van Volksgezondheid en de Vlaamse minister 
van Justitie en Handhaving, om samen te komen tot een integraal beleid over de zorg 
en ondersteuning voor geïnterneerde en gedetineerde personen. Dit zowel tijdens als 
na detentie. Een goede samenwerking tussen alle betrokkenen is noodzakelijk om zorg 
op maat te kunnen geven en toe te werken naar een vlotte doorstroming van 
categorale naar reguliere zorg, volgens het principe ‘regulier waar kan, forensisch waar 
nodig’. 
We stemmen continu af over het aanbod voor geïnterneerde en gedetineerde personen 
op niveau van interfederale IKW en in bilateraal overleg. Specifieke aandachtspunten 
en vragen worden op deze overlegmomenten besproken. 
Eerder dit jaar werd een specifiek overleg georganiseerd tussen mijn kabinet en de 
FOD Justitie om diverse knelpunten (o.a. stakingen bewakingspersoneel, tekort aan 
therapieruimten,…) die de continuïteit van de Vlaamse hulp- en dienstverlening in de 
gevangenissen hypothekeren, te bespreken. Naar aanleiding van dit overleg ging de 
FOD Justitie, in overleg met de betrokken hulp- en dienstverlening, de directies van 
de gevangenissen en de beleidscoördinatoren hulp- en dienstverlening in de 
gevangenissen op zoek naar manieren om gepast om te gaan met deze knelpunten en 
de gevolgen ervan zo goed mogelijk op te vangen. 
3. Zowel op Vlaams als federaal niveau worden verschillende inspanningen gedaan om 
de zorg en ondersteuning voor geïnterneerden te optimaliseren. Op federaal niveau 
worden er bijkomende plaatsen voorzien buiten de gevangenissen. Gezien de nieuwe 
forensisch psychiatrische centra (FPC’s) pas openen tegen 2027, heeft de federale 
regering beslist om, in afwachting van deze bijkomende capaciteit binnen de FPC’s, 
bijkomend te investeren in de behandeling van geïnterneerden binnen de 
gevangenissen (o.a. uitbreiding zorgteams binnen gevangenissen en aanwerving van 
bijkomende psychiaters) om zo meer begeleiding op maat uit te werken voor de 
geïnterneerden die in de gevangenissen verblijven. De Vlaamse overheid investeerde 
de voorbije jaren onder meer in de versterking van de forensische teams van de CGG, 
die o.a. instaan voor de ambulante begeleiding van geïnterneerden (zowel buiten als 
binnen detentie).
Naast deze investeringen, die vooral inspelen op de bestaande capaciteitstekorten, 
werd er de voorbije jaren ook gewerkt aan een meer integraal beleid voor het 
forensische doelpubliek. Hierbij geef ik u enkele voorbeelden, die aantonen dat er 
intensief wordt ingezet op een meer gezamenlijke aanpak. 
a) Hervorming penitentiaire gezondheidszorg
De bevoegdheden op het vlak van gezondheidszorg tijdens detentie zijn verdeeld 
tussen de federale overheid en de deelstaten. In de Interministeriële Conferentie 
Volksgezondheid van maart 2018 werd beslist om te evalueren hoe de 
gezondheidszorg er binnen de muren van de gevangenissen optimaal zou moeten 
uitzien en het best zou kunnen worden georganiseerd binnen de Vlaamse en 
federale bevoegdheden. In 2019 werd een visietekst uitgewerkt met aanbevelingen 
die de basis vormen voor de hervorming, waarbij gestreefd wordt naar een 
gelijkwaardige zorg voor personen in detentie, gelijkwaardig aan personen in de 
vrije samenleving. Deze visietekst kon echter niet meer gevalideerd worden tijdens 
de vorige legislatuur. Op de IMC Volksgezondheid van februari 2021 werden verdere 
afspraken gemaakt en werden de werkgroepen (met vertegenwoordigers vanuit de 
verschillende administraties, koepels en werkveld) heropgericht. Deze werkgroepen 
kregen de opdracht om op basis van de visietekst een gefaseerd geïntegreerd 
actieplan uit te werken voor de hervorming van de penitentiaire gezondheidszorg 
en het uitschrijven van concrete voorstellen om pilootprojecten in de gevangenissen 
te kunnen opstarten. Dit actieplan vormt de basis voor toekomstige investeringen. 
In januari 2023 werd gestart met de integratie van de gedetineerden in de 
verplichte ziekteverzekering en de uitbreiding van de drugprojecten binnen de 
gevangenissen. De verdere hervorming verloopt stapsgewijs en wordt, vanuit een 
gezamenlijk streven naar een gelijkwaardige gezondheidszorg, continu geëvalueerd 
en bijgestuurd. Een interfederale IKW volgt dit proces verder op.
b) Investeringen in het kader van de doorstroom van geïnterneerde personen
Gezien de stijging van het aantal geïnterneerde personen in detentie en de beperkte 
doorstroming van deze personen doorheen het bestaande zorgtraject, werd in 2022 
aan de netwerken ZTG (Zorgtrajecten Geïnterneerden) gevraagd om het bestaande 
zorgaanbod voor geïnterneerden te evalueren en op basis van eventuele noden 
projectvoorstellen in te dienen met het oog op optimalisering. Gezien de federale 
overheid in dit traject investeert in plaatsen en doelgroepen die behoren tot de 
Vlaamse bevoegdheid (Beschut Wonen, psychiatrische verzorgingstehuizen, aanbod 
voor personen met verstandelijke beperking) werden de projectvoorstellen met de 
betrokken administraties besproken. 
c) Masterplan Forensische Zorg
Ik heb samen met toenmalig Minister van Justitie Vincent Van Quickenborne, 
minister van Volksgezondheid Frank Vandenbroucke en minister van Justitie en 
Handhaving Zuhal Demir de handen in elkaar geslagen om, samen met het werkveld 
tot een toekomstplan forensische geestelijke gezondheidszorg te komen. Binnen de 
bestaande capaciteit en organisatie van het zorg- en welzijnslandschap kan er 
onvoldoende tegemoet gekomen worden aan de noden op het vlak van geestelijke 
gezondheidszorg (voor-, tijdens en na detentie) bij personen die strafbare feiten 
gepleegd hebben en waar een verband wordt gelegd met een onderliggende 
psychiatrische problematiek. Er is nood aan een globale en geïntegreerde aanpak 
rond forensische zorg, waarbij de zorgnood, gekoppeld aan behandeldoelen en 
beoogde resultaten, in plaats van het ‘statuut van de zorggebruiker’ zal bepalen 
welke behandeling er wordt voorzien (o.a. voor geïnterneerde personen). Om dit te 
bereiken hebben de betrokken ministers aan vzw Psyche de opdracht gegeven om 
een Masterplan Forensische Geestelijke Gezondheidszorg uit te werken. Het 
masterplan beschrijft de toekomst van de zorg voor, tijdens en na detentie. De 
insteek is over bevoegdheden heen, met aandacht voor zorgcontinuïteit, regulier 
waar kan en forensisch waar nodig. Het masterplan moet de toekomstige richting 
aangeven (afspraken en eventuele bijkomende investeringen) en kan gebruikt 
worden bij de toekomstige regeringsonderhandelingen. Vzw Psyche staat in voor de 
omkadering van het proces om samen met de stakeholders en experten uit het 
werkveld, tegen april 2024 tot een masterplan te komen. 
d) Inspecties Forensisch Psychiatrische Centra (FPC’s)
Er werd een protocolakkoord afgesloten tussen de Federale Staat en de Vlaamse 
Gemeenschap, opdat Zorginspectie inspecties kan uitvoeren binnen de FPC’s. 
Zorginspectie werd hierbij belast met de controle van de organisatie en de kwaliteit 
van de verstrekte zorg binnen het FPC Gent en FPC Antwerpen. In beide 
voorzieningen werd ondertussen een oriënterende en een opvolgingsinspectie 
uitgevoerd. 
De inspectieverslagen worden na een inspectie overgemaakt aan het 
Opvolgingscomité van de Federale overheid, dat aan de slag gaat met de 
knelpunten die staan opgenomen in de inspectieverslagen. Het opvolgingscomité 
bestaat uit vertegenwoordigers van de minister van Justitie, vertegenwoordigers 
van de minister van Volksgezondheid (FOD VVVL en RIZIV) en een 
vertegenwoordiger van de Regie der Gebouwen en is belast met de controle en 
evaluatie van het functioneren van de FPC’s. 
De bovenstaande voorbeelden van samenwerking tonen aan dat we meer en meer 
toewerken naar een integraal beleid. Samenwerking en afstemming tussen de Vlaamse 
en federaal aangestuurde partners is noodzakelijk om te komen tot optimale zorg en 
ondersteuning voor geïnterneerde personen. 
Continuïteit van zorg voor geïnterneerden blijft een belangrijk aandachtspunt. De 
komst van de bijkomende FPC’s in 2027 zal een belangrijke stap zijn in het opvangen 
van geïnterneerde personen buiten de gevangenissen, maar er moet blijvend worden 
ingezet op: betere overgang tussen ‘binnen’ en ’buiten’ om breuken in trajecten te 
vermijden, optimaliseren van doorstroom tussen categorale en reguliere zorg, nazorg, 
samenwerking tussen justitie en welzijn, enz. Hiervoor zal blijvende afstemming 
tussen de federale overheid en de deelstaten noodzakelijk zijn. 
