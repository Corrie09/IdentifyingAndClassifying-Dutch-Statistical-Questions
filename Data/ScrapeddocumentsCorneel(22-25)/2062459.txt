title: Buslijnen Antwerpen-Turnhout - Dienstverlening
thema: Mobiliteit en Verkeer
pdf link: https://docs.vlaamsparlement.be/pfile?id=2062459
thema link: https://www.vlaamsparlement.be/parlementaire-documenten/schriftelijke-vragen/1818096
SCHRIFTELIJKE VRAAG
nr. 826
van KATRIEN SCHRYVERS
datum: 5 april 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Buslijnen Antwerpen-Turnhout  -  Dienstverlening
In juni 2018 werd de lijnbundel 410-411-412-413 in de provincie Antwerpen omgevormd. 
De verschillende varianten werden samengevoegd tot één basislijn 410, die via de N12 
Antwerpen met Turnhout verbindt. Door de samenvoeging van de vier varianten tot die 
ene basislijn over de N12, werd de frequentie van de bus verhoogd. Er kwam een nieuwe 
lijn 412 die Zandhoven, Halle, Sint-Antonius en Sint-Job-in-’t-Goor rechtstreeks met elkaar 
verbindt. Bus 411 rijdt enkel nog als een schoollijn (enkele ritten) tussen Zandhoven, 
Zoersel, Sint-Antonius en Malle. Tussen Antwerpen en Turnhout rijden ook nog een aantal 
sneldiensten, namelijk bus 415 (via Beerse), bus 416 (via Wechelderzande) en bus 417 
(via Zoersel).
In het najaar van 2019 waren er heel wat klachten over het openbaar vervoer in en rond 
Zoersel. Zo moesten reizigers tot soms een uur of langer wachten tot er een bus passeerde. 
Daarop werd extra ingezet op het wegwerken van het tekort aan personeel, waardoor 
minder ritten zouden moeten worden geschrapt. Er was daarop sprake van beterschap, 
maar in 2022 werden toch weer 4507 ritten geschrapt, een stijging van 174,8 procent 
tegenover 2021, zo bleek uit mijn schriftelijke vragen (meest recent nr. 632 van 23 januari 
2023). Dit door een tekort aan chauffeurs en hoge ziektecijfers.
In mijn schriftelijke vraag nr. 516 van 18 januari 2024 vroeg ik naar het aantal ritten dat 
werd geschrapt in 2023. In het antwoord verkreeg ik echter enkel percentages.
1. Hoeveel ritten van buslijnen 410, 411 en 412 werden afgeschaft in heel 2023? Graag 
de absolute aantallen, opgedeeld per maand, per buslijn en verdeeld over weekends 
en weekdagen. Wat waren de voornaamste redenen om de ritten af te schaffen? Hoe 
evalueert de minister dat?
2. Hoeveel ritten van buslijnen 415, 416 en 417 werden afgeschaft in heel 2023? Graag 
de absolute aantallen, opgedeeld per maand, per buslijn en verdeeld over weekends 
en weekdagen. Wat waren de voornaamste redenen om de ritten af te schaffen? Hoe 
evalueert de minister dat?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 826 van 5 april 2024
van  KATRIEN SCHRYVERS
1-2. Als bijlage vindt u het aantal niet-gereden ritten voor het jaar 2023, opgedeeld per 
maand. Een verdeling tussen weekends en weekdagen zit niet standaard in de 
rapporteringstool van De Lijn. Om een goede evaluatie te maken van deze 
resultaten baseert De Lijn zich op de procentuele schrappingen i.p.v. op absolute 
cijfers. Ik verwijs daarvoor naar het antwoord op uw schriftelijke vraag nr. 516 d.d. 
18 januari 2024, waarin ook de redenen en evaluatie duidelijk beschreven staan.
BIJLAGE
Overzicht
