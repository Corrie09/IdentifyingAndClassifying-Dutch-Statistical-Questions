title: Agentschap Digitaal Vlaanderen - Klanttevredenheid
thema: Vlaamse administratie
pdf link: https://docs.vlaamsparlement.be/pfile?id=2033378
thema link: https://www.vlaamsparlement.be/parlementaire-documenten/schriftelijke-vragen/1792131
SCHRIFTELIJKE VRAAG
nr. 97
van BRECHT WARNEZ
datum: 9 januari 2024
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
ICT EN FACILITAIR MANAGEMENT
Agentschap Digitaal Vlaanderen  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Agentschap Digitaal Vlaanderen.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Agentschap Digitaal Vlaanderen betreft? 
2. Om de hoeveel tijd is er een meting van de klanttevredenheid? 
3. Gebruikt het Agentschap Digitaal Vlaanderen andere methodes dan een bevraging 
alleen om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Agentschap Digitaal Vlaanderen?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Agentschap Digitaal Vlaanderen 
geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Agentschap Digitaal Vlaanderen na het 
klanttevredenheidsonderzoek nog naar de respondent over wat men doet met de 
resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Agentschap 
Digitaal Vlaanderen?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 97 van 9 januari 2024
van BRECHT WARNEZ
1. In 2022 en 2023 zijn er geen algemene agentschapsbrede klantentevredenheids-
metingen uitgestuurd vanuit het agentschap Digitaal Vlaanderen. 
Sinds februari 2021 zijn de oplossingen van Informatie Vlaanderen en van de afdeling 
ICT van Het Facilitair Bedrijf gebundeld in het nieuwe agentschap Digitaal Vlaanderen. 
De bundeling van de oplossingen van de afdeling ICT van Het Facilitair Bedrijf en van 
Informatie Vlaanderen in het nieuwe agentschap Digitaal Vlaanderen heeft ertoe geleid 
dat we ons de afgelopen 2 jaar vooral hebben gefocust op de integratie en versterking 
van het onderliggende diensten- en productenaanbod, en het beter leren kennen van 
de behoeften en verwachtingen van de doelgroepen van dit dienstenaanbod.
Dit heeft ons ook geleerd dat we nood hebben aan een nieuwe en geïntegreerde 
aanpak voor de klantentevredenheidsmeting. Voor de fusie organiseerden Informatie 
Vlaanderen en Het Facilitair Bedrijf (ICT-afdeling) klantentevredenheidsonderzoek, elk 
met een verschillende methodiek. Gezien het ruime en diverse aanbod van diensten 
en producten binnen Digitaal Vlaanderen, kiezen we nu bewust voor een coöperatieve 
en organisatiebrede aanpak van onze klantentevredenheidsmeting. Daartoe werd 
gewerkt aan een nieuwe methodologie rond klantentevredenheidsmetingen die 
gealigneerd is op het nieuwe organisatiemodel en dienstenaanbod van het agentschap 
Digitaal Vlaanderen. We hebben nu een duurzame en doordachte aanpak ontwikkeld 
waarin we metingen zullen doen op strategisch, tactisch en operationeel niveau en 
deze resultaten willen koppelen aan beleidsadviezen en organisatieveranderingen 
waarbij op meerdere niveaus impact kan worden gerealiseerd.
2. In principe ieder jaar.
3. Het Agentschap Digitaal Vlaanderen beschikt wel over andere methodes dan enkel een 
bevraging om klanttevredenheid te meten. Zo heeft het agentschap de voorbije 2 
jaren veel kwalitatieve input verzameld over haar diensten bij klanten. Het agentschap 
wil klanten immers betrekken bij de verdere evoluties van haar dienstenaanbod, en 
laten meedenken over nieuwe diensten en producten of over belangrijke evoluties van 
bestaande diensten. Daartoe zijn er 4 fora om de klanten te bevragen:
•De Strategische Stuurgroep Dienstencentrum Gemeenschappelijke ICT- en 
Informatiediensten brengt leden van het directieniveau van de belangrijkste 
klanten van het agentschap samen. Deze stuurgroep fungeert als belangrijk 
klankbord voor input en feedback over de visie en strategie van Digitaal 
Vlaanderen.
•Sinds 2 jaar organiseert het agentschap op structurele manier gebruikersdagen 
(sinds kort “partnerdagen” genoemd). Rond een groep van producten wordt een 
intensieve volledige dag georganiseerd waarbij Digitaal Vlaanderen de evoluties 
en veranderingen schetst aan de producten en diensten, er volgen ook demo’s en 
goede praktijkvoorbeelden, en er is tijd voorzien voor klanten en partners om 
input te geven over hun noden, verwachtingen en bedenkingen m.b.t. de 
productgroep. Deze gebruikersdagen zijn intussen een cruciaal moment geworden 
voor het agentschap om kwalitatieve feedback te verzamelen over haar producten 
en diensten. Er zijn in totaal 5 gebruikersdagen per jaar, 1 per productfamilie.
•De Trefdag Digitaal Vlaanderen is het jaarlijkse community-event waar het 
agentschap alle klanten, partners en belanghebbenden samenbrengt om ideeën 
en goede praktijken uit te wisselen. De Trefdag is ook het ideale moment om met 
klanten in interactie te gaan. Tijdens de Trefdag 2023 heeft het agentschap ook 
met afspraakmomenten gewerkt waarbij een klant of gebruiker een bepaalde 
expert van Digitaal Vlaanderen ter plaatse kon spreken om zijn of haar 
verwachtingen m.b.t. bepaalde producten en diensten van het agentschap te 
verduidelijken.
•Tot slot is er ook het Stuurorgaan Vlaams Informatie- en ICT-beleid. Dit is een 
breder forum waar alle beleidsdomeinen in vertegenwoordigd zijn en waar 
beleidsmatige zaken besproken worden, eerst in thematische werkgroepen en 
vervolgens in het overkoepelende Stuurorgaan, om bepaalde VO-brede 
beslissingen te nemen of aanbevelingen te formuleren met betrekking tot het 
producten- en dienstenaanbod van Digitaal Vlaanderen en meer algemeen de 
digitale transformatie van de Vlaamse overheid.
Het agentschap Digitaal Vlaanderen heeft eveneens bevragingen op operationeel 
niveau  georganiseerd, waarbij klanten een specifieke interactie rond een product of 
dienst beoordelen. Dit is met name vanuit de raamcontracten met de ICT-partners 
verdergezet.
Op die manier wil het agentschap als reflectieve organisatie voortdurend inzicht 
krijgen in haar eigen dienstverlening en die blijven verbeteren. Dit kan alleen maar op 
basis van degelijke en kwalitatieve klanteninzichten.
4-11. Niet van toepassing
12. Digitaal Vlaanderen behaalde een goede score bij de eerste algemene 
klantentevredenheidsmeting in 2020, maar er was hier zeker nog groeipotentieel. De 
bedoeling is dan ook om de evolutie van deze score doorheen de tijd verder op te 
volgen.
