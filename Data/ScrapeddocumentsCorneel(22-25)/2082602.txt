title: Vuilniszakken en milieubelasting - Evolutie prijzen 2024
thema: Natuur en Milieu
pdf link: https://docs.vlaamsparlement.be/pfile?id=2082602
thema link: https://www.vlaamsparlement.be/parlementaire-documenten/schriftelijke-vragen/1840618
SCHRIFTELIJKE VRAAG
nr. 92
van DEBBY BURSSENS
datum: 14 november 2024
aan JO BROUNS
VLAAMS MINISTER VAN OMGEVING EN LANDBOUW
Vuilniszakken en milieubelasting  -  Evolutie prijzen 2024
Om de kosten voor de ophaling en verwerking van afval te dekken, betalen particulieren 
belastingen. Dat kan gebeuren via een prijs voor vuilniszakken of via een milieubelasting. 
Naar aanleiding van de invoering van de nieuwe blauwe zak in verschillende 
intercommunales in Vlaanderen zien we dat in verschillende gemeenten de prijs voor een 
restafval- en gft-zak stijgt. (gft: groente-, fruit- en tuinafval)
1. Graag een evolutie van de gemiddelde prijs per liter voor een restafvalzak in 
Vlaanderen voor de periode tussen 2000 en 2024 in Vlaanderen. Graag ook een 
overzicht van de prijzen per gemeente voor 2023 en 2024.
2. Graag een evolutie van de gemiddelde prijs per liter voor een gft-zak in Vlaanderen 
voor de periode tussen 2000 en 2024. Graag ook een overzicht van de prijzen per 
gemeente voor 2023 en 2024.
3. Graag een evolutie van de gemiddelde prijs per liter voor een pmd-zak in Vlaanderen 
voor de periode tussen 2000 en 2024. Graag ook een overzicht van de prijzen per 
gemeente voor 2023 en 2024. (pmd: plastic flessen, metaalverpakkingen, 
drankkartons)
4. Graag, indien mogelijk, de gemiddelde prijs die in Vlaanderen betaald wordt per 
kubieke meter grof huisvuil (huisvuil dat niet in vuilniszakken past) voor de periode 
van 2000 tot 2024. Dus graag de totale opbrengsten voor het grof huisvuil, zowel bij 
ophaling aan huis als via containerparken, gedeeld door het aantal kubieke meter dat 
wordt verzameld.
5. Graag ook een overzicht van de prijzen per gemeente voor het inleveren van grof 
huisvuil voor 2020 en 2024.
6. In hoeveel procent van de gemeenten bestaat er een diftar-systeem met containers? 
(diftar: differentiatie tarieven)
7. Wat is de gemiddelde prijs die particulieren in Vlaanderen in 2024 betalen per kilogram 
via het diftar-systeem met containers? Graag een onderscheid tussen restafval en gft.
8. In hoeveel procent van de gemeenten bestaat er een lokale milieubelasting? Indien 
mogelijk graag een lijst van alle gemeenten met daarin de kosten van de 
milieubelasting voor een huishouden of per inwoner en de totale opbrengst van de 
milieubelasting voor de gemeente.
9. In hoeveel procent van de gemeenten bestaan er ondergrondse afvalcontainers?
10. Wat is de gemiddelde prijs die particulieren in Vlaanderen betalen per kilogram en/of 
liter via deze systemen voor het deponeren van restafval en gft?
11. Is het mogelijk een inschatting te maken van de gemiddelde kostprijs per kilogram 
pmd, gft en restafval voor bedrijven? Graag, indien mogelijk, een evolutie voor de 
periode tussen 2000 en 2024.
12. Welke maatregelen zal de minister nemen om ervoor te zorgen dat de prijs voor 
vuilniszakken en de milieubelasting betaalbaar blijft? 
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 92 van 14 november 2024
van DEBBY BURSSENS
1. U vindt de tarieven voor huisvuil per volume (zak of bak) of per gewicht (kg), zoals ze 
zijn aangeleverd door de gemeenten, in bijlagen 1 t/m 10, voor de jaren 2013, 2014 
en 2015 en 2017 t.e.m. 2023, per gemeente. De tarieven van 2024 worden begin 
2025 door de lokale besturen gerapporteerd aan de OVAM. De gevalideerde cijfers van 
2024 zijn beschikbaar vanaf het najaar van 2025. Gezien de grote verscheidenheid 
aan tariefstructuren is het niet mogelijk om een gemiddelde voor Vlaanderen te 
berekenen.
2. U vindt de tarieven voor groente-, fruit- en tuinafval (gft), zoals ze zijn aangeleverd 
door de gemeenten, in bijlagen 11 t/m 17 voor de jaren 2017 t.e.m. 2023 per 
gemeente. Van de periode voor 2017 zijn de tarieven niet gekend. De tarieven van 
2024 worden begin 2025 door de lokale besturen gerapporteerd aan de OVAM. De 
gevalideerde cijfers van 2024 zijn beschikbaar vanaf het najaar van 2025. Gezien de 
grote verscheidenheid aan tariefstructuren is het niet mogelijk om een gemiddelde 
voor Vlaanderen te berekenen.
3. De precieze tarieven voor pmd per gemeente zijn niet gekend. De tarieven voor een 
pmd-zak situeren zich tussen 0,125 euro en 0,25 euro voor een 60-liter zak. Dit was 
zo de afgelopen 25 jaar.
4. U vindt de tarieven voor grofvuil, zoals ze zijn aangeleverd door de gemeenten, in 
bijlagen 18 t/m 27, voor de jaren 2013, 2014 en 2015 en 2017 t.e.m. 2023, per 
gemeente. Van de periode voor 2012 zijn de tarieven niet gekend. Het jaar 2016 is 
ook niet gekend. De tarieven van 2024 worden begin 2025 door de lokale besturen 
gerapporteerd aan de OVAM. De gevalideerde cijfers van 2024 zijn beschikbaar vanaf 
het najaar van 2025. Gezien de grote verscheidenheid aan tariefstructuren is het niet 
mogelijk om een gemiddelde voor Vlaanderen te berekenen.
5. Zie het antwoord bij vraag 4.
6. In 2023 werkte 45% van de gemeenten met gewichtsdiftar voor huisvuil (een 
container met weging). De overige gemeenten werkten met volumediftar voor huisvuil 
(zak of container zonder weging).
7. In de tabellen met de tarieven (bijlage 1 t/m 28) worden de tarieven weergegeven 
volgens volumediftar of gewichtsdiftar. Gezien de grote verscheidenheid aan 
tariefstructuren (enkel prijs per kilogram t.o.v. prijs per kg plus aanbiedingskost) is 
het niet mogelijk om een gemiddelde voor Vlaanderen te berekenen.
8. Deze informatie is niet beschikbaar bij de OVAM.
9. In 2020 hadden 120 gemeenten ondergrondse containers geplaatst (+/- 40% van de 
gemeenten). In 29 gemeenten gaat het enkel om glascontainers, in een 90-tal 
gemeenten om meerdere fracties waaronder huisvuil (sorteerstraatjes). Meer recente 
informatie is niet beschikbaar. 
10. Deze tarieven zijn opgenomen in de hogervermelde bijlagen bij vragen 1 en 2.
11. De tarieven voor bedrijfsafval ingezameld via het privaatrechtelijke circuit zijn niet 
gekend bij de OVAM.
12. In Vlaanderen hanteren we het principe ‘de vervuiler betaalt’. Voor restafval (huisvuil 
en grofvuil) hanteren we een tarievenvork met minimum- en maximumtarieven waar 
de gemeenten aan moeten voldoen. Op die manier stimuleren we de burger om zo 
veel mogelijk afval te voorkomen, en om het afval dat toch ontstaat correct te 
sorteren. Gemeenten mogen restafval (huisvuil en grofvuil) dan ook niet gratis 
inzamelen.
Voor heel specifieke doelgroepen kunnen er wel sociale tegemoetkomingen ingesteld 
worden. Het is echter noodzakelijk om ook die burgers blijvend te stimuleren afval te 
voorkomen en afval correct te sorteren. Daarom voorziet het Lokaal Materialenplan 
dat we vanuit de Vlaamse Regering randvoorwaarden voor deze tegemoetkomingen 
opnemen in VLAREMA. De tegemoetkomingen mogen het algemene afvalbeleid van 
het lokale bestuur niet hypothekeren. Het louter ondersteunen bij de kosten voor 
restafval is dan ook niet wenselijk. Een omschakeling naar ondersteuning van 
preventie en selectieve inzameling is wel aan de orde.
Bij aanpassingen in VLAREMA zullen dus een aantal principes bewaakt worden. De 
sociale tegemoetkomingen die een lokaal bestuur instelt, worden beperkt tot twee 
doelgroepen. Een eerste doelgroep zijn burgers die een onvermijdelijk grotere 
hoeveelheid afval (bv. huisvuil) produceren ten gevolge van omstandigheden, zoals 
een aandoening of conditie, waar ze zelf geen vat op hebben. Een duidelijk voorbeeld 
daarvan is incontinentie. De tegemoetkoming moet proportioneel zijn met de 
hoeveelheid extra geproduceerd afval ten gevolge van de aanwezige aandoening of 
conditie. Daarnaast kan een lokaal bestuur ervoor kiezen om burgers die het financieel 
moeilijk hebben, bijkomend te ondersteunen. De tegemoetkoming kan automatisch 
worden toegekend op basis van een officiële financiële status (uitkering, dossier bij 
het OCMW, verhoogde tegemoetkoming…). Belangrijk is dat de doelgroep duidelijk 
afgebakend is.
Als een lokaal bestuur ervoor kiest om ondersteuning te bieden via de afvalfactuur, 
kan dat via het aanbieden van een beperkt aantal zakken, ophaalbeurten of een tegoed 
voor restafval, maar beter is preventie en selectieve inzameling te faciliteren door het 
aanbieden van een keuze tussen verschillende pakketten (bv. een gecombineerd 
pakket voor gft-afval + pmd of herbruikbare luiers). Te allen tijde hoort het reglement 
de burger aan te zetten tot preventie en selectieve inzameling. Het is dan ook niet 
toegelaten om via ondersteuning de burger volledig te ontlasten van zijn afvalkosten 
voor restafval (noch voor huisvuil, noch voor grofvuil). Tegemoetkomingen voor alle 
burgers of grote categorieën burgers die niet met een bepaalde aandoening of in een 
precaire financiële situatie zitten, kunnen niet.
BIJLAGEN
Overzicht tarieven huisvuil per volume of per gewicht bijlage 1
Overzicht tarieven huisvuil per volume of per gewicht bijlage 2
Overzicht tarieven huisvuil per volume of per gewicht bijlage 3
Overzicht tarieven huisvuil per volume of per gewicht bijlage 4
Overzicht tarieven huisvuil per volume of per gewicht bijlage 5
Overzicht tarieven huisvuil per volume of per gewicht bijlage 6
Overzicht tarieven huisvuil per volume of per gewicht bijlage 7
Overzicht tarieven huisvuil per volume of per gewicht bijlage 8
Overzicht tarieven huisvuil per volume of per gewicht bijlage 9
Overzicht tarieven huisvuil per volume of per gewicht bijlage 10
Overzicht tarieven groente-, fruit- en tuinafval bijlage 11
Overzicht tarieven groente-, fruit- en tuinafval bijlage 12
Overzicht tarieven groente-, fruit- en tuinafval bijlage 13
Overzicht tarieven groente-, fruit- en tuinafval bijlage 14
Overzicht tarieven groente-, fruit- en tuinafval bijlage 15
Overzicht tarieven groente-, fruit- en tuinafval bijlage 16
Overzicht tarieven groente-, fruit- en tuinafval bijlage 17
Overzicht tarieven grofvuil bijlage 18
Overzicht tarieven grofvuil bijlage 19
Overzicht tarieven grofvuil bijlage 20
Overzicht tarieven grofvuil bijlage 21 
Overzicht tarieven grofvuil bijlage 22
Overzicht tarieven grofvuil bijlage 23
Overzicht tarieven grofvuil bijlage 24
Overzicht tarieven grofvuil bijlage 25
Overzicht tarieven grofvuil bijlage 26
Overzicht tarieven grofvuil bijlage 27
