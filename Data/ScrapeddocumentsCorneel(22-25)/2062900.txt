title: Droogte - Schadedossiers
thema: Natuur en Milieu
pdf link: https://docs.vlaamsparlement.be/pfile?id=2062900
thema link: https://www.vlaamsparlement.be/parlementaire-documenten/schriftelijke-vragen/1818264
SCHRIFTELIJKE VRAAG
nr. 193
van MAXIM VEYS
datum: 9 april 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Droogte  -  Schadedossiers
Waterbeleid is een grote uitdaging in Vlaanderen. Dat was het in het verleden, dat is het 
vandaag, en dat zal het ook morgen zijn. De uitdagingen situeren zich zowel op het vlak 
van kwaliteit (mestactieplan, rioleringsgraad, waterkwaliteit, lozingsnormen- en 
vergunningen) als op het vlak van kwantiteit. De afgelopen jaren werd Vlaanderen – en 
West-Vlaanderen in het bijzonder - geteisterd door kwantiteitsproblemen, waarbij droogtes 
en overstromingen keerzijdes zijn van dezelfde medaille.
1. Graag een overzicht van de kosten van de volgende erkende droogterampen in 
Vlaanderen. Daarbij graag vermelding van zowel het bedrag van de schade als van de 
effectief uitbetaalde vergoedingen. Graag een overzicht per gemeente, ingedeeld per 
provincie, van het aantal schadedossiers en de totaalbedragen per gemeente:
a) droogte en vorst 2017;
b) droogte in de lente en de zomer van 2018;
c) uitzonderlijke zomer van 15 juni 2019 tot 30 september 2019;
d) ernstige droogte van 15 maart tot 15 september 2020;
e) droogte van 1 maart 2022 tot 31 augustus 2022.
2. Het is gebruikelijk dat het KMI een analyse maakt voorafgaand aan een eventuele 
erkenning van een ramp.
a) Ondertussen hadden we verschillende jaren op rij een droogteperiode. Als we het 
jaar 2021 buiten beschouwing laten, zijn er gedurende 5 jaar problemen met 
droogte geweest.
Op welke manier heeft dat een impact op wat als “uitzonderlijk” wordt gezien door 
het KMI of door het Vlaams Rampenfonds?
b) Op welke manier bereidt de Vlaamse Regering zich voor op steeds meer 
voorkomende droogte?
Deze vraag werd gesteld aan de ministers Jan Jambon (193), Zuhal Demir (504), Jo Brouns 
(363)
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
GECOÖRDINEERD ANTWOORD 
op vraag nr. 193 van 9 april 2024
van MAXIM VEYS
1. Bijgevoegd vindt u een overzicht van de door u opgevraagde gegevens. In 
overeenstemming met de AVG-wetgeving worden de ingediende schadedossiers 
weergegeven als ‘<5’  als het aantal minder dan vijf bedraagt. Aangezien het 
Rampenfonds de ramp ‘Droogte 2022’ nog aan het behandelen is, is er in het tabblad 
‘Droogte 2022’ een extra kolom toegevoegd getiteld ‘Aantal afgewerkte dossiers’. 
2. a) Bij een analyse van de eventuele uitzonderlijkheid van een droogteperiode wordt 
gekeken naar een terugkeerperiode van minstens 30 jaar (voor de analyses 
uitgevoerd vanaf 2020). In de praktijk vergelijkt het KMI de te analyseren 
droogteperiode met de droogtes die de afgelopen 50 jaar voorgekomen zijn. Zo 
werd de droogte van 2020 vergeleken met de periode 1970-2019. De droogte van 
2022 werd vergeleken met de periode 1972-2021. 
De meest recente droogteperiodes worden aldus meegenomen in de analyse. Als er 
in de komende jaren vergelijkbare droogtes zouden plaatsvinden, dan zal de 
terugkeerperiode zeer waarschijnlijk lager liggen omdat soortgelijke droogtes de 
voorbije jaren vaker voorgekomen zijn. Aldus zullen de droogtes geleidelijk als 
‘minder uitzonderlijk’ beschouwd worden.
b) Om de impact van  waterschaarste en droogte te beperken, riep de Vlaamse 
Regering in 2020 de Blue Deal in het leven. De Blue Deal is een ambitieus 
programma dat via tal van acties de strijd tegen waterschaarste en droogte op het 
terrein aangaat. Het programma zet in op slim en duurzaam watergebruik en tracht 
de sponsfunctie van de ondergrond te herstellen, met focus op de natte natuur en 
de groenblauwe infrastructuur. Dat gebeurt door samenwerking op verschillende 
fronten: met een spade in de grond, via wetgeving, met onderzoek, monitoring, 
communicatie en sensibilisering. 
Via het Blue Deal-decreet, dat in het Vlaams Parlement in het voorjaar heeft 
aangenomen, zorgt de Vlaamse Regering voor continuïteit in de aanpak van 
waterschaarste en droogte. De toekomstige Vlaamse Regering zal binnen een jaar 
na haar aantreden doelstellingen moeten vastleggen voor de verbetering van de 
waterkwaliteit, de vermindering van de overstromingsrisico's en de vermindering 
van de risico's op waterschaarste door droogte. Daarnaast zal het duidelijkheid 
moeten brengen over de financiering van de maatregelen.
Voor meer informatie over de Blue Deal en de projecten daarrond verwijs ik u door 
naar volgende webstek: https://bluedeal.integraalwaterbeleid.be/.
Verder werd het ‘ Draaiboek Coördinatie Waterschaarste en Droogte’ ontwikkeld om 
waterschaarste door droogte het hoofd te bieden. Het draaiboek beschrijft het kader 
voor de informatie-uitwisseling tussen de partners en de afstemming van 
maatregelen en communicatie bij waterschaarste en droogte. 
Ten slotte werd er op initiatief van minister Demir ook een ondersteunende tool 
ontwikkeld getiteld ‘ het afwegingskader prioritair watergebruik tijdens 
waterschaarste en droogte’. De tool is een groot succes. Hiermee ondersteunt de 
Vlaamse Regering waterbeheerders en beslissingsnemers om tijdens periodes van 
(dreigende) waterschaarste doordachte en wetenschappelijk onderbouwde 
maatregelen te nemen. Zo wordt de kans op waterschaarste en de gevolgen ervan 
beperkt.
BIJLAGE
Overzicht van de schadedossiers en de tegemoetkomingen in het kader van de droogte en 
de vorst 2017, de droogte 2018, de uitzonderlijke zomer 2019 en de droogtes 2020 en 
2022.
