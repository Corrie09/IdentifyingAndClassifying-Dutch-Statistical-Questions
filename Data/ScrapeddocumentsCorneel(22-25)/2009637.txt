title: Lokale en provinciale besturen - Audit cyberveiligheid
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2009637
thema link: https://www.vlaamsparlement.be/parlementaire-documenten/schriftelijke-vragen/1773385
SCHRIFTELIJKE VRAAG
nr. 34
van BRECHT WARNEZ
datum: 19 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale en provinciale besturen  -  Audit cyberveiligheid
In de afgelopen jaren kregen veel gemeenten in Vlaanderen te kampen met 
cybercriminaliteit. De ondersteuning van gemeenten die zich wensen te wapenen tegen 
cybercriminaliteit is een van de actiepunten van de minister. Hij zette daartoe twee sporen 
op. Enerzijds is er de mogelijkheid tot uitvoering van een basisaudit door Audit Vlaanderen, 
die voor twee derde door de Vlaamse overheid betaald wordt. Gemeenten kunnen altijd 
een bijkomende audit laten uitvoeren. Daarvoor is in een cofinanciering van 50 procent 
voorzien. Anderzijds kunnen gemeenten ervoor opteren om een ethisch hacker van 
hogeschool HOWEST het ICT-systeem van gemeenten te laten testen. Beide sporen sluiten 
elkaar niet uit.
Het is van essentieel belang om het effect van beide sporen op regelmatige basis te 
evalueren. Een bevordering van de cyberveiligheid bij lokale besturen versterkt het 
vertrouwen van burgers in hun overheid, aangezien het de kans op datalekken van de 
gevoelige gegevens van die burgers minimaliseert. Daarnaast is een degelijke 
cyberveiligheid ook van belang om de continuïteit van de dienstverlening te garanderen, 
iets wat een cyberaanval zou kunnen verstoren, met onmiddellijke gevolgen voor de lokale 
gemeenschap. Tot slot kunnen goede cyberbeveiligingsmaatregelen en -richtlijnen ook 
zogenaamde ransomware-aanvallen voorkomen, waarbij lokale systemen vergrendeld 
worden en pas tegen losgeldbetaling worden vrijgegeven. De bovenvermelde redenen 
geven nogmaals weer hoe belangrijk een goede cyberbeveiliging is voor lokale besturen.
Deze vraag is een vervolgvraag op mijn vragen nr. 445 van 20 september 2022, nr. 398 
van 15 september 2021 en nr. 31 van 21 oktober 2020.
Gelieve alle gegevens beschikbaar te stellen in Excel.
1. Hoeveel gemeenten hebben sinds 13 september 2022 een bestelling geplaatst via de 
raamovereenkomst van Audit Vlaanderen om een basisaudit inzake ICT-veiligheid te 
laten uitvoeren?
a) Wat is momenteel de kostprijs voor de Vlaamse overheid per audit?
b) Graag per jaar een geüpdatet overzicht van de gemeenten die de voorbije vijf jaar 
een audit aanvroegen per provincie.
2. Hoeveel gemeenten hebben naast die basisaudit sinds 13 september 2022 bijkomende 
auditwerkzaamheden besteld? Graag een geüpdatet overzicht per jaar van de 
gemeenten die de voorbije 5 jaar een bijkomende audit aanvroegen per provincie.
3. Hoeveel gemeenten hebben zich sinds 13 september 2022 aangemeld om een ethisch 
hacker van hogeschool HOWEST hun ICT-systeem te laten testen? Graag per provincie 
een geüpdatet overzicht van de voorbije 5 jaar van de gemeenten die een ethische 
hacker van HOWEST aanvroegen.
4. Hoe evalueert de minister de recente cijfers van beide sporen in vergelijking met 
dezelfde cijfers vorig jaar?
a) Hoe verhouden de verschillende provincies zich?
b) Hoe verhoudt de vraag zich ten opzichte van het aanbod?
c) Welke evolutie is er merkbaar inzake de deelelementen die gemeenten laten 
screenen?
i. Hoeveel gemeenten lieten hun camera’s screenen op cyberveiligheid?
ii. In het antwoord op vraag nr. 445 gaf de minister aan geen plannen te 
hebben over nieuwe deelaspecten van cyberveiligheid bij lokale besturen.
Is dat sindsdien veranderd?
Zo ja, welke nieuwe deelaspecten plant de minister toe te voegen en vanaf 
wanneer?
5. Wat is de stand van zaken van de uitwerking van het Programma Cyberveilige 
Gemeenten? Zou de minister daarnaast ook een update kunnen geven over:
a) het traject Ethisch Hacken;
b) de webinars in het kader van de Toolkit Cybersecurity;
c) de denktank cyberveiligheid;
d) enige verdere initiatieven die werden of zullen worden opgestart?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 34 van 19 oktober 2023
van BRECHT WARNEZ aan BART SOMERS
1. Sinds 13 september 2022 hebben 32 gemeenten een basisaudit inzake ICT-veiligheid 
besteld via de raamovereenkomst.
a) De gemiddelde kostprijs voor de Vlaamse overheid bedroeg in de periode september 
2022-oktober 2023 5.654,70 euro per basisaudit.
b) Als bijlage 1 is een overzicht van de gemeenten per provincie die een ICT-
veiligheidsaudit bestelden toegevoegd. 
2. Sinds 13 september 2022 hebben 21 gemeenten een aanvullende audit besteld. 
Als bijlage 2 is een overzicht van de gemeenten per provincie die een aanvullende audit 
bestelden toegevoegd. 
3. Sinds de testronde van 2022-2023 hebben 40 gemeenten deelgenomen aan het traject 
ethisch hacken (2023-2024). Als bijlage 3 is een overzicht van de gemeenten per 
provincie die deelnamen aan het traject ethisch hacken toegevoegd. 
4. Evaluatie cijfers 2022-2023: 
a) Voor de ICT-veiligheidsaudits is het totale aantal bestellingen voor basis- en 
aanvullende audits in 2023 hoger dan in 2022. In verhouding met 2022 merken we 
in 2023 relatief meer gemeenten uit de provincie Antwerpen die basis- en 
aanvullende audits bestellen, vermoedelijk onder impuls van het cyberincident in stad 
Antwerpen.
Voor het traject ethisch hacken nemen er in verhouding met de vorige testronde 
(2022-2023) in de huidige testronde (2023-2024) ook relatief meer gemeenten uit 
de provincies Antwerpen en Oost-Vlaanderen deel.
b) Op basis van de informatie van de auditfirma’s, blijken zij momenteel over voldoende 
capaciteit te beschikken om aan de vraag naar ICT-veiligheidsaudits door lokale 
besturen te kunnen voldoen. 
De plaatsen van het traject ethisch hacken zijn, in samenspraak met VVSG en 
Howest, beperkt tot 40. Het aantal ethische hacks die per testronde kunnen worden 
uitgevoerd is afhankelijk van het aantal studenten. Omwille van de beperkte plaatsen 
is er doorgaans meer vraag dan aanbod. Lokale besturen die niet eerder deelnamen 
aan het traject krijgen daarom steeds voorrang.  
c) Evolutie in de deelelementen:
i. In 2022 lieten een beperkt aantal lokale besturen hun camerasystemen via een 
basisaudit doorlichten. Een lokaal bestuur bestelde een aanvullende audit 
specifiek voor het doorlichten van haar camerasysteem. In 2023 is er geen 
enkel lokaal bestuur dat een ICT-veiligheidsaudit bestelde voor het doorlichten 
van haar camerasysteem. 
Binnen het traject ethisch hacken lieten in de vorige testronde (2022-2023) 
slechts twee lokale besturen hun camerasystemen screenen. Voor de huidige 
testronde 2023-2024 heb ik nog geen zicht op de deelaspecten die zullen 
worden gescreend. De testen moeten nog worden uitgevoerd. Op dit moment 
is een vergelijking niet mogelijk. 
ii. Op dit moment worden geen nieuwe deelaspecten voorzien binnen het aanbod 
van de cofinanciering voor ICT-veiligheidsaudits of het traject ethisch hacken. 
Vanuit lokale besturen zijn er geen vragen naar andere deelaspecten. 
5. Stand van zaken: 
a) De laatste ronde van het traject ethisch hacken is intussen van start gegaan. Hiervoor 
zijn 40 lokale besturen geselecteerd, in samenspraak met het Agentschap 
Binnenlands Bestuur. Eind december ontvangen de lokale besturen de verslagen met 
resultaten. Tot slot zal VVSG op basis van de bevindingen een globaal analyserapport 
opmaken.
b) Op 23 oktober organiseerde VVSG een webinar ‘monitoring en detectie’. De volgende 
webinar ‘Hoe veilig zijn onze systemen? Een ethische hacker live aan het werk!’ vindt 
plaats op 7 november.
c) In kader van het project cyberveilige gemeenten zette VVSG een strategische 
denktank op om over verschillende vraagstukken met betrekking tot cyberveiligheid 
kennis te delen en bundelen. De thema’s die aan bod komen zijn afhankelijk van 
lokale noden en vraagstukken. In totaal zijn drie thema’s behandeld; de overstap 
naar de cloud, NIS2 en cyberveiligheidscrisis.
d) In samenwerking met de denktank (zie c.) heeft VVSG een omvangrijke leidraad 
voorbereid die lokale besturen helpt bij het organiseren van een 
cyberveiligheidsoefening. Er zijn vier pilootgemeenten die de 
cyberveiligheidsoefening zullen uitvoeren en de leidraad zullen testen. In december 
organiseert VVSG tot slot nog een webinar om de leidraad voor te stellen en geleerde 
lessen te delen. Hiermee willen we lokale besturen warm maken om zelf aan de slag 
te gaan en een cyberveiligheidsoefening te organiseren. 
BIJLAGEN
1.Basisaudit
2.Aanvullende audit
3.Traject ethisch hacken
