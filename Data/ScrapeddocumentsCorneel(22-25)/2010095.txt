title: Veiligheidsmaaibeurten langs gewestwegen en autosnelwegen - Evolutie
thema: Mobiliteit en Verkeer
Natuur en Milieu
pdf link: https://docs.vlaamsparlement.be/pfile?id=2010095
thema link: https://www.vlaamsparlement.be/parlementaire-documenten/schriftelijke-vragen/1771695
SCHRIFTELIJKE VRAAG
nr. 101
van SOFIE MERTENS
datum: 16 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Veiligheidsmaaibeurten langs gewestwegen en autosnelwegen  -  Evolutie
De totale oppervlakte aan wegbermen langs het Vlaamse wegennet bedraagt 20.000 à 
25.000 hectare. Het Agentschap Wegen en Verkeer (AWV) is bevoegd voor de bermen 
langs autosnelwegen en gewestwegen (wegen met nummers die beginnen met A, E, N of 
R). Dat is ongeveer 9000 hectare. 
Om de natuur te beschermen, maait het Agentschap Wegen en Verkeer de bermen slechts 
op bepaalde momenten van het jaar zoals vastgelegd in het Bermbesluit. Als de 
verkeersveiligheid in het gedrang komt, wordt onmiddellijk opgetreden.  
Concreet kan er tussen 15 april en 15 juni een veiligheidsmaaibeurt uitgevoerd worden. 
Dat gebeurt enkel op de locaties waar het nodig is om de verkeersveiligheid te garanderen. 
Na 15 juni volgt een eerste maaibeurt en waar nodig een tweede maaibeurt na 15 
september. 
In bepaalde zones, vooral langs autosnelwegen en grotere oppervlaktes, zijn er 
bermbeheerplannen van toepassing. Dan gelden er andere voorwaarden bij de 
maaibeurten. In die zones wordt soms voor 15 juni of maar één keer per jaar gemaaid. 
1. Hoe wordt aan AWV gesignaleerd welke gewestwegen een veiligheidsmaaibeurt nodig 
hebben? Hoe verloopt deze procedure in de praktijk? Wie kan dat signaleren? 
2. Hoeveel veiligheidsmaaibeurten werden er de laatste vijf jaren (2018- 30/9/2023) 
uitgevoerd langs autosnelwegen en gewestwegen? Graag een overzicht per jaar, per 
maand, per provincie, per gemeente en naargelang het type weg (doorlopende weg, 
kruispunt, autosnelweg, gewestweg …). 
3. Welke motiveringen worden aangegeven voor de veiligheidsmaaibeurten 
(verkeersborden onvoldoende zichtbaar, fietspaden niet toegankelijk, …)? 
4. Wat is de gemiddelde doorlooptijd tussen het aanvragen van een veiligheidsmaaibeurt 
en het effectief uitvoeren van die maaibeurt? Graag een overzicht van de gemiddelde 
doorlooptijd voor de laatste vijf jaren (2018- 30/9/2023) en opgedeeld per jaar, per 
maand, per provincie en per gemeente. 
5. Worden er aparte budgetten gereserveerd voor veiligheidsmaaibeurten? Zo ja, hoeveel 
bedroeg het budget voor de laatste vijf jaren (2018- 30/9/2023)? Graag een overzicht 
van de budgetten voor de laatste vijf jaren (2018- 30/9/2023), opgedeeld per jaar. Zo 
niet, waarom niet? 
6. Wat was de kostprijs van de veiligheidsmaaibeurten? Graag een overzicht: 
a) van de totale kostprijs voor de laatste vijf jaren (2018- 30/9/2023); 
b) van de kostprijs opgedeeld per jaar, per maand, per provincie en per gemeente. 
7. Hoe evalueert de minister de aanpak rond de veiligheidsmaaibeurten? 
Deze vraag werd gesteld aan de ministers Zuhal Demir (53), Lydia Peeters (101)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD 
op vraag nr. 101 van 16 oktober 2023
van SOFIE MERTENS
1. Bijlage 1 van de Code Goede Natuurpraktijk (Natuurdecreet) en omzendbrief 
LNW/98/01 stellen: “het maaien van wegranden voor het vrijhouden van verkeers- en 
signalisatieborden en het maaien van tussen- en middenbermen en van bermen die 
als pechstrook dienst moeten doen kan gebeuren buiten de vastgestelde data. Indien 
de verkeersveiligheid in het gedrang zou komen kan eventueel een vroeger 
maaitijdstip gekozen worden”. Op basis hiervan wordt door de uitvoerende diensten 
van het Agentschap Wegen en Verkeer (AWV) zelf bepaald op welke plaatsen een 
veiligheidsmaaibeurt noodzakelijk is. Lokale besturen kunnen rechtstreeks bij de 
wegendistricten eventuele bijkomende probleemsituaties melden. Daarnaast kan elke 
burger bij het Meldpunt wegen terecht. 
2. Dergelijke detailinformatie wordt niet bijgehouden. Jaarlijks wordt er evenwel minstens 
één veiligheidsmaaibeurt uitgevoerd waar een veiligheidsprobleem is gedetecteerd. De 
locaties zijn doorgaans gesitueerd langs fietspaden en ter hoogte van kruispunten.
3. De voornaamste motivering is de zichtbaarheid op en van het aankomende verkeer en 
de zachte weggebruiker, voornamelijk op conflictpunten.
4. Veiligheidsmaaibeurten moeten niet aangevraagd worden. Enkel het aanpassen van de 
maaidata buiten het bermbesluit moeten door het Agentschap voor Natuur en Bos 
(ANB) worden goedgekeurd. De bermbeheerplannen dienen als ecologische 
argumentatie hiervoor.
5. Volgens de visie op risicogebaseerd onderhoud wordt het bedrag voor 
veiligheidsmaaibeurten jaarlijks geraamd op € 1.128.282.
6. Deze detailinformatie (per maand, per gemeente ...) wordt niet bijgehouden. Ik verwijs 
naar het bovenvermelde bedrag.
7. Binnen de huidige onderhoudsbudgetten worden veiligheidsmaaibeurten enkel 
uitgevoerd langs de strikt noodzakelijke trajecten.
