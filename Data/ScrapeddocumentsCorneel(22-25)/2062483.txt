title: Vernieuwende bouwconcepten - Toepassing
thema: Wonen
pdf link: https://docs.vlaamsparlement.be/pfile?id=2062483
thema link: https://www.vlaamsparlement.be/parlementaire-documenten/schriftelijke-vragen/1816144
SCHRIFTELIJKE VRAAG
nr. 250
van SARAH SMEYERS
datum: 27 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Vernieuwende bouwconcepten  -  Toepassing
Met een gerobotiseerde minifabriek hoopt de Britse start-up Automatic Architecture (AUAR, 
uit te spreken als ‘our’) de productiviteit in de bouwsector drastisch op te schroeven. De 
eerste installatie staat in het Oost-Vlaamse Aalter, bij de bouwgroep Vandenbussche en 
werd door de minister op woensdag 13 maart ingehuldigd. 
Zonder menselijke aansturing en volledig geautomatiseerd is de installatie - ruw samen te 
vatten als een mini-atelier waarin een met nagelpistool en verlijmer uitgeruste robotarm 
houten onderdelen in elkaar zet - in staat vijftig modulaire houten blokken per dag af te 
leveren. Met die robot kan men alvast vijftien plaatsers doorlopend aan het werk houden. 
Zeker in een periode waarin het vinden van geschikte arbeidskrachten geen sinecure is, 
zijn dergelijke vernieuwende concepten waarmee men bouwprocessen kan versnellen en 
bovendien efficiënter en ecologischer maken, goud waard. Zeker in een regio waar men 
tegen 2050 alleen al rekent op een half miljoen nieuwe woningen.
1. Welke uitdagingen ziet de minister bij het implementeren van dergelijke technologieën 
en procédés in de Vlaamse bouwsector?
2. Op welke wijze wil de minister innovatieve initiatieven zoals die van AUAR verder 
ondersteunen in de Vlaamse bouwsector?
3. Welke mogelijkheden ziet de minister voor die toepassingen in de sociale 
woningbouwsector?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 250 van 27 maart 2024
van SARAH SMEYERS
1. Deze bouwonderneming Vandenbussche uit Aalter heeft een microfabriek geopend, 
waarin een robot houten modulaire woonunits kan bouwen. Dit ligt volledig in lijn met 
het enorme potentieel dat ik zie in het modulair bouwen die ervoor kan zorgen dat we 
op korte tijd meer sociale en betaalbare huisvesting kunnen aanbieden. Het gaat al 
lang niet meer om ‘wooncontainers’. De modulaire units maken duidelijk dat snelheid, 
efficiënte bouwprocessen, kwaliteit en hedendaagse eisen rond energie en 
duurzaamheid hand in hand gaan.
Om dergelijke nieuwe technieken te implementeren liggen de grootste uitdagingen 
volgens mij in het wegwerken van bestaande vooroordelen en het bijschaven van 
bestaande werkwijzen. 
Om de voordelen van dergelijke bouwwijzen volop te laten renderen, is er een mindshift 
nodig in onze klassieke bouwsector, zowel op vlak van arbeidskrachten, 
bouwmaterialen en -technieken als van procesverloop. Daarnaast is deze manier van 
bouwen vaak ook nog bij de gebruiker en de vergunningverlenende overheid onbekend 
en dus onbemind. Sensibilisering is dus belangrijk.
Het zwaartepunt van het bouwproces verschuift van de werf (met alle mogelijke 
invloeden van weer en wind) naar een beschermde atelier-omgeving. Hierdoor kan men 
sneller en met een veel kleinere foutenmarge modules produceren. De kwaliteit van 
het product zelf en de snelheid van realisatie worden veel beter gewaarborgd dan bij 
een klassiek bouwsysteem. De risico’s nemen af en verschuiven tijdens dergelijk 
bouwproces grotendeels van de werffase naar de transport en plaatsingsfase.
2. Ik was aanwezig bij de opening van deze nieuwe microfabriek. Dergelijke innovatieve 
initiatieven zijn de toekomst voor de Vlaamse bouwsector. Ik was onder de indruk van 
de manier waarop ze expertise met moderne technologieën zoals AI en robotica 
combineren.
Tegen 2050 zullen er meer dan 400.000 extra woningen nodig zijn in Vlaanderen. De 
industrie in Vlaanderen zal hierbij een belangrijke rol moeten spelen. De bouwindustrie 
moet innoveren, en moet een versnelling hoger schakelen. Onze sterke innovatieve 
bedrijven in Vlaanderen zijn klaar voor deze uitdagingen.
Een belangrijke piste die ik bewandel om dergelijke initiatieven te steunen binnen de 
Vlaamse bouwsector, is het creëren van draagvlak en de mogelijkheid om deze 
vernieuwende manier van bouwen op te schalen. Hierin laat ik bijvoorbeeld de sociale 
woningbouwsector een belangrijke rol opnemen. Binnen deze sector ontwikkelen we een 
aantal raamcontracten die specifiek inzetten op de opschaling van deze vernieuwende 
en toekomstgerichte bouwwijze. Zo ontwikkelden we al een raamcontract om modulaire 
woningen te realiseren en zijn we nu bezig met een procedure om op grotere schaal 
woningen energetisch te renoveren.
Bij de lancering van het raamcontract modulaire woningen werd onmiddellijk duidelijk 
dat de vraag vanuit de private sector naar schaalvergrotende initiatieven groot is. Een 
raamcontract vanuit de Vlaamse overheid kan hierin als katalysator optreden. Vele 
bedrijven uit de sector van modulair bouwen zijn momenteel in volle expansie en 
namen dan ook deel aan de procedure. Wonen in Vlaanderen sloot uiteindelijk een 
overeenkomst met drie laureaten die nu de volgende vier jaar na het doorlopen van 
een minicompetitie sociale huurwoningen, noodwoningen en woningen voor dak- en 
thuislozen zullen realiseren. De woonmaatschappijen en de lokale besturen treden op 
als initiatiefnemer. Ook bij deze groepen is het enthousiasme om nieuwe 
uitvoeringsmethoden te verkennen groot. Door de opschaling merken we ook dat de 
kostprijs voor de realisatie van modulaire woningen daalt naar of zelfs onder het niveau 
van de kostprijs voor klassieke bouwmethoden.
Later dit jaar zal Wonen in Vlaanderen ook een procedure lanceren voor het sluiten van 
een raamovereenkomst voor de modulaire, energetische realisatie van het bestaande 
sociale huurpatrimonium. Ook hier wensen we een versnelling in opschaling en 
doorontwikkeling van de modulaire gevelrenovatie en renovatie van technieken te 
bewerkstelligen.
In beide procedures werken private ondernemers nauw samen met de Vlaamse 
overheid.
3. De sociale woningbouwsector is door zijn omvang, uitgebreide noden en eigenheid van 
het patrimonium zeer geschikt om dergelijke vernieuwende technologieën en procedés 
op toe te passen. We werken hier zoals geantwoord in vraag 2 momenteel al aan door 
een aantal zeer specifieke raamcontracten in de markt te zetten. Op die manier wensen 
we de opschaling van dergelijke bouwwijzen te faciliteren en draagvlak voor het gebruik 
ervan te creëren.
Naast deze lopende initiatieven die zich specifiek richten op de doorontwikkeling van 
de modulaire bouwmarkt, lanceert Wonen in Vlaanderen ook periodiek een oproep 
innovatieve projecten. Deze oproep stimuleert en subsidieert innovatieve projecten 
binnen sociale woningbouw en heeft in de eerste plaats tot doel nieuwe materialen, 
technieken en denkwijzen toe te passen en uit te testen in een reële situatie. Op die 
manier is het mogelijk om na te gaan of het zowel technisch als kostprijsmatig 
opportuun is ze uit te rollen binnen het ‘reguliere kader’ van sociale huisvesting. Door 
extra subsidies te geven binnen deze oproepen, zet ik opnieuw in op het stimuleren en 
opschalen van de doorontwikkeling van innovatie binnen de bouwsector en creëren we 
op grotere schaal draagvlak.
