title: Agentschap Justitie en Handhaving - Klanttevredenheid
thema: Justitie en Handhaving
pdf link: https://docs.vlaamsparlement.be/pfile?id=2033111
thema link: https://www.vlaamsparlement.be/parlementaire-documenten/schriftelijke-vragen/1792133
SCHRIFTELIJKE VRAAG
nr. 219
van BRECHT WARNEZ
datum: 9 januari 2024
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Agentschap Justitie en Handhaving  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Agentschap Justitie en 
Handhaving.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Agentschap Justitie en Handhaving betreft? 
2. Om de hoeveel tijd is er een meting van de klanttevredenheid? 
3. Gebruikt het Agentschap Justitie en Handhaving andere methodes dan een bevraging 
alleen om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Agentschap Justitie en Handhaving?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Agentschap Justitie en Handhaving 
geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Agentschap Justitie en Handhaving na het 
klanttevredenheidsonderzoek nog naar de respondent over wat men doet met de 
resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Agentschap 
Justitie en Handhaving?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 219 van 9 januari 2024
van BRECHT WARNEZ
Een overkoepelend klantentevredenheidsonderzoek is gezien de veelheid en variëteit aan 
dienstverlening die het Agentschap Justitie en Handhaving (AJH) aanbiedt onmogelijk en 
zelfs niet wenselijk. Per onderdeel van het agentschap zijn wel de nodige garanties 
ingebouwd om naar die klantentevredenheid te peilen, zonder het in het strikte keurslijf 
van een klantentevredenheidsonderzoek te gieten. Bij de Justitiehuizen en het Vlaams 
Centrum voor Elektronisch Toezicht bijvoorbeeld is er structureel overleg met de 
verschillende opdrachtgevers over de kwaliteit van de rapporteringen in het bijzonder en 
de samenwerking in het algemeen. Daaruit blijkt bovendien dat hierover in het algemeen 
een grote tevredenheid is. 
Wat specifiek slachtofferonthaal bij de justitiehuizen betreft, heb ik 2022 bij de slachtoffers, 
opdrachtgevers en advocatuur een onderzoek laten voeren naar hun dienstverlening. De 
associatie KU Leuven/UCLL voerde deze opdracht uit aan een kost van 53.678,68 euro 
(inclusief btw). Het doel was om inzicht te verwerven in de kwaliteit van het werk van de 
dienst slachtofferonthaal en in kaart te brengen wat er nog beter kon.
Wat betreft het aantal respondenten, is de verdeling als volgt. 
- 341 slachtoffers; 
- 138 magistraten; 
- 103 advocaten.
Na gesprekken met slachtoffers die gebruik maken van de dienstverlening, verkreeg de 
dienst slachtofferonthaal 419 e-mailadressen van hen om deel te nemen aan de bevraging. 
Om ook respondenten te werven die niet zijn ingegaan op het aanbod van 
slachtofferonthaal werden 1.000 uitnodigingsbrieven verstuurd. Wat de magistraten 
betreft, werd de uitnodiging verstuurd naar de voorzitter van het College van de hoven en 
rechtbanken, de procureurs des Konings, de procureurs-generaal en de federale procureur 
die de brief verder verspreidden. Voor de advocaten werd de uitnodiging verstuurd naar 
de Orde van Vlaamse balies, de bureaus van juridische eerstelijnsbijstand en het Instituut 
voor Gerechtelijke Opleiding voor verdere verspreiding.
In onderstaande figuur zijn de voornaamste resultaten van de bevraging terug te vinden. 
Wat de Veilige Huizen betreft, gebeurt er een bevraging van klanttevredenheid in de Veilige 
Huizen van Antwerpen en Kempen. Het doel is om uiteindelijk in alle Veilige Huizen 
dergelijke metingen te organiseren. De bevraging van klanttevredenheid heeft tot doel om 
na te gaan of de doelstellingen van de aanpak gerealiseerd worden vanuit het perspectief 
van de cliënt, en eventuele verbeterpunten te identificeren. Alle professionelen en gezinnen 
die betrokken zijn geweest in de trajecten van een Veilig Huis worden gevraagd naar hun 
tevredenheid. De aspecten die bevraagd worden hebben betrekking op kernaspecten van 
de werking van een Veilig Huis, met name de betrokkenheid van een casusregisseur, de 
gezinsgerichte aanpak en de intersectorale aanpak. De resultaten worden weergegeven in 
het jaarrapport en maken het voorwerp uit van evaluatie van de werkprocessen met 
daaraan gekoppeld eventuele aanpassingen. Het klanttevredenheidsonderzoek gebeurt 
voornamelijk digitaal, en waar mogelijk ‘face to face’.

