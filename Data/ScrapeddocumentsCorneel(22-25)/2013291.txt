title: Brexit Adjustment Reserve (BAR) - Aanvragen visserijsector
thema: Landbouw
Visserij
pdf link: https://docs.vlaamsparlement.be/pfile?id=2013291
thema link: https://www.vlaamsparlement.be/parlementaire-documenten/schriftelijke-vragen/1779538
SCHRIFTELIJKE VRAAG
nr. 62
van CATHY COUDYSER
datum: 15 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Brexit Adjustment Reserve (BAR)  -  Aanvragen visserijsector
Vlaanderen ontving uiteindelijk (na transfer van ongeveer 100 miljoen euro naar het 
RepowerEU-programma) 143.247.436,10 euro aan middelen van de Europese Unie om de 
invloed van de Brexit op de Vlaamse economie op te vangen. In het antwoord op 
schriftelijke vraag nr. 753 van 16 juni 2023 van Maaike De Vreese lees ik dat op 16 juni 
2023 zo’n 104 miljoen euro van die middelen toegekend was. Daarvan ging 34.295.439 
euro naar de visserijsector en 40.084.424 euro naar overheden. In het antwoord lees ik 
ook dat er op dat moment nog 104 aanvragen in behandeling waren. 
De deadline voor het indienen van projectvoorstellen is ondertussen al een eindje 
verstreken (1 juli 2023). In het antwoord op schriftelijke vraag nr. 819 van 24 augustus 
2023 van Peter Van Rompuy lees ik ten slotte dat de deadline voor de besteding van de 
BAR-middelen op 31 december 2023 ligt. In september 2024 moet een finaal rapport 
worden ingediend bij de Europese Commissie. Niet-gespendeerde middelen zullen moeten 
terugvloeien naar de Europese Unie.
1. Kan de minister een eindoverzicht aanreiken van alle goedgekeurde BAR-
projectvoorstellen van het Departement Landbouw en Visserij (L&V) ter ondersteuning 
van de visserij- en aquacultuursector? Graag een uitvoerige toelichting bij alle 
projecten van L&V met inbegrip van projectomschrijving, looptijd project, andere 
betrokken partners, gevraagde BAR-subsidie en effectief toegekend bedrag.
2. Kan de minister een eindoverzicht aanreiken van alle goedgekeurde BAR-
projectvoorstellen uitgaande van spelers zoals de Rederscentrale of Visveiling ter 
ondersteuning van de visserij- en aquacultuursector? Graag een uitvoerige toelichting 
bij alle projecten met inbegrip van de identiteit van aanvrager, beknopte 
projectomschrijving, looptijd project, andere betrokken partners, gevraagde BAR-
subsidie en effectief toegekend bedrag. 
3. Kan de minister een eindoverzicht aanreiken van alle goedgekeurde BAR-
projectvoorstellen uitgaande van belangenbehartigers ter ondersteuning van de 
visserij- en aquacultuursector? Graag een uitvoerige toelichting bij alle projecten met 
inbegrip van de identiteit van aanvrager, beknopte projectomschrijving, looptijd 
project, andere betrokken partners, gevraagde BAR-subsidie en effectief toegekend 
bedrag. 
4. Kan de minister een eindoverzicht aanreiken van alle goedgekeurde BAR-aanvragen 
uitgaande van individuele reders, visverwerkende bedrijven en individuele 
aquacultuurondernemers? Graag een uitvoerige toelichting bij alle aanvragen met 
inbegrip van de identiteit van de aanvragende reder, ondernemer of bedrijf, de aard 
van de kosten waarvoor compensatie wordt gevraagd, gevraagde BAR-subsidie en 
effectief toegekend bedrag. Graag zowel cijfers voor heel Vlaanderen als opgesplitst 
per provincie.
5. Hoeveel BAR-middelen heeft Vlaanderen finaal toegekend aan visserij- en 
aquacultuurgerelateerde projectaanvragen? 
6. Hoe verhoudt het aantal goedgekeurde visserij- en aquacultuurgerelateerde 
aanvragen zich tot andere sectoren? Hoe groot is het aandeel van de goedgekeurde 
visserij- en aquacultuurgerelateerde aanvragen tegenover het totale aantal 
goedgekeurde aanvragen? 
7. Hoeveel visserij- en aquacultuurgerelateerde projectvoorstellen zijn finaal geweigerd? 
Graag een algemene schets van redenen waarom de projectvoorstellen geweigerd 
werden.
8. Hoeveel van de BAR-middelen die Vlaanderen ontvangen heeft en die toegewezen 
zijn ter ondersteuning van de visserij- en aquacultuursector, dreigen niet gespendeerd 
te worden en terug te vloeien naar de Europese Unie?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 62 van 15 november 2023
van CATHY COUDYSER
1. Vanuit het Departement Landbouw en Visserij werden 2 eigen BAR-projecten ingediend 
en goedgekeurd. Deze omvatten personeelskosten en externe prestaties om de sector 
te kunnen begeleiden bij het opvangen van de nadelige gevolgen van de Brexit. De 
projecten lopen nog tot eind 2023. De totaal toegekende steun voor deze 2 projecten 
bedraagt €601.528,74.
Daarnaast doet VLAIO beroep op het Departement Landbouw en Visserij voor de 
afhandeling van andere dossiers uit de visserijsector.
2. Vanuit Rederscentrale werden 7 projecten ingediend en goedgekeurd. Deze omvatten 
testreizen Britse havens, individuele begeleiding en collectieve ondersteuning van 
reders, digitalisering aan boord, compensatie en een beëindigingsronde. Deze 
projecten lopen nog tot eind 2023.
De projecten omvatten personeelskosten, werkingskosten, overheadkosten van 
Rederscentrale zelf, en daarnaast externe prestaties door de reders.
Totaal gunstig beoordeeld en toegewezen: € 29.538.804,47.
Vanuit de Vlaamse visveiling werd een project ingediend en goedgekeurd voor de 
administratieve en logistieke ondersteuning van de reders vanaf aanlanding tot 
aankomst op de visveiling. Dit project loopt tot eind 2023.
Totaal gunstig beoordeeld en toegewezen: € 168.864,07.
3. Visonderzoek:
Vanuit de onderzoeksinstellingen ILVO en VLIZ werden 8 projecten ingediend en 
goedgekeurd. Deze omvatten personeelskosten, werkingskosten, overheadkosten, 
externe prestaties en investeringen. De totaal toegekende steun voor deze projecten 
bedraagt € 7.572.350,03.
Deze projecten omvatten wetenschappelijke ondersteuning bij digitalisering aan 
boord, onderzoek naar distributie en migratie van tong, automatische collectie van 
eDNA aan boord van vissersschepen voor de karakterisatie van visbestanden, het 
zusterproject veerkracht voor de kustvloot en het klein vlootsegment, post-Brexit 
samenwerking rond mariene robotica.
Vispromotie:
In het kader van vispromotie werd steun toegekend aan Westtoer, Visgro, Stad 
Brugge, VLAM voor de volgende projecten: 'Naar een betere lokale verankering van 
de Belgische visserijsector’ (Westtoer), ‘Belgische Vis- en Visserij roadshow’ (Visgro), 
Campagne Van visser tot vork (Stad Brugge), Campagne Vis van bij ons (VLAM).
Totaal gunstig beoordeeld en toegewezen: € 1.032.909,64.
Innovatie: 
In het kader van innovatie werd steun toegekend aan Marifish voor de opstart van een 
incubator aquacultuur.
Totaal gunstig beoordeeld en toegewezen: € 181.005,45.
Opleiding:
Er werd steun toegekend aan VDAB voor extra opleidings- en 
certificeringsmogelijkheden aan beroepen en sectoren die haven-, zeevaart- en/of 
visserijgerelateerd zijn.
Totaal gunstig beoordeeld en toegewezen: € 3.469.794,28.
4. Individuele reders hebben rechtstreeks geen aanvragen ingediend bij VLAIO. Dat is 
via de Rederscentrale gebeurd. 
Steun werd toegekend aan 3 visverwerkende bedrijven. 
Totaal gunstig beoordeeld en toegewezen: 
- West-Vlaanderen: 1.413.050,20 € 
- Oost-Vlaanderen: 1.604.477,28 €. 
Er waren geen aanvragen van individuele aquacultuurondernemers.
5. Totaal gunstig beoordeeld en toegewezen: € 48.164.395,36.
6. Totaal aantal goedgekeurde visserij- en aquacultuurgerelateerde aanvragen: 31
De projecten van Rederscentrale omvatten de aanvragen van de individuele reders.
Totaal aantal goedgekeurde aanvragen BAR subsidie:196
7. Er werden geen projecten volledig geweigerd. Wel werden bepaalde kosten geschrapt 
omdat ze niet subsidiabel bevonden werden. 4 projectvoorstellen werden ingediend 
maar zijn uiteindelijk niet doorgegaan wegens tijdsgebrek. 
8. De effectieve uitbetaling van de subsidies zal afgerond zijn op 31 december 2023. De 
definitieve afrekening kan pas gebeuren na het aanleveren van alle bewijsstukken. De 
Europese Commissie heeft de mogelijkheid gegeven om in uitzonderlijke gevallen een 
verlenging van de projectperiode toe te laten na de einddatum van 31/12/23. Bepaalde 
visserij gerelateerde projecten maken gebruik van deze uitzonderingsregel.
