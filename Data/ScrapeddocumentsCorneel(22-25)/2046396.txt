title: Vlaams-Brabantse landbouwbedrijven - Stopzetting en opstart
thema: Landbouw
Visserij
pdf link: https://docs.vlaamsparlement.be/pfile?id=2046396
thema link: https://www.vlaamsparlement.be/parlementaire-documenten/schriftelijke-vragen/1803343
SCHRIFTELIJKE VRAAG
nr. 269
van KLAAS SLOOTMANS
datum: 13 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Vlaams-Brabantse landbouwbedrijven - Stopzetting en opstart
Uit het antwoord van de minister op mijn schriftelijke vraag nr. 337 van 27 januari 2023 
blijkt dat er in een tijdspanne van zeven jaar (2014-2020) in Vlaams-Brabant 540 
landbouwbedrijven hun activiteiten moesten stoppen. Het gaat om een gemiddelde van 
ongeveer 77 landbouwbedrijven per jaar. Dat is duidelijk meer dan het gemiddelde aantal 
starters in de provincie, waar het om ongeveer 55 startende bedrijven per jaar gaat. Zo 
stoppen er 40 procent meer landbouwbedrijven in Vlaams-Brabant, dan dat er starters 
zijn.
Bij het aandeel stoppers valt het op dat het grootste deel akkerbouwbedrijven zijn. Bijna 
de helft van de stoppers deed in Vlaams-Brabant aan akkerbouw, terwijl dertien procent 
van de stoppers een gespecialiseerd veeteeltbedrijf had. Ongeveer vijftien procent van de 
stoppende landbouwbedrijven was een tuinbouwbedrijf. 
In dezelfde periode werden in de provincie ook 34 officiële faillissementen aangetekend in 
de land- en tuinbouw. De steden en gemeenten met de meeste stoppende 
landbouwbedrijven waren Leuven, Kortenaken, Merchtem, Linter, Tienen en Bekkevoort. 
In elk van deze steden en gemeenten stopten sinds 2014 minstens 25 land- en 
tuinbouwbedrijven.
1. Kan de minister een overzicht geven van het jaarlijkse aantal startende en stoppende 
landbouwbedrijven in Vlaams-Brabant sinds 2021? Hoe evalueert de minister die 
cijfers? Hoeveel landbouwbedrijven waren er sinds 2021 jaarlijks actief in de 
provincie? 
2. In welke subsectoren van de land- en tuinbouw bevinden zich de meeste startende 
bedrijven sinds 2021 in Vlaams-Brabant? In welke subsectoren van de land- en 
tuinbouw bevinden zich de meeste stoppende bedrijven sinds 2021 in Vlaams-Brabant? 
Graag een overzicht van de meest opvallende resultaten. Hoe evalueert de minister 
deze resultaten, en acht hij het nodig/opportuun om met bepaalde 
beleidsaanpassingen een of meerdere evoluties tegen te gaan/aan te moedigen? Zo 
ja, welke evoluties concreet, en welke maatregelen/initiatieven zal hij daartoe nemen 
en/of heeft hij daarvoor al genomen? 
3. Hoeveel land- en tuinbouwbedrijven stopten sinds 2021 jaarlijks in Vlaams-Brabant, 
met als reden voor de stopzetting het faillissement van het bedrijf? Hoe evalueert de 
minister die cijfers?
4. In welke gemeenten en steden en/of gebieden van de provincie Vlaams-Brabant vallen 
duidelijk meer/minder startende/stoppende land- en tuinbouwbedrijven op te merken 
sinds 2021? Hoe verklaart de minister de verschillen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 269 van 13 februari 2024
van KLAAS SLOOTMANS
1. Bijlage 1 geeft een overzicht van het jaarlijks aantal starters en stoppers en het aantal 
bedrijven in de provincie Vlaams-Brabant voor de periode 2021-2023. Gemiddeld zijn 
er voor de periode 2021-2023 jaarlijks 74 starters en voor de periode 2021-2022 116 
stoppers. Er waren in de periode 2021-2022 gemiddeld 2691 landbouwbedrijven. 
Aangezien er voor 2023 nog geen volledig zicht is op het aantal stoppers, zijn de 
voorlopige cijfers van 2023 nog niet meegenomen bij de berekening van het 
gemiddelde aantal stoppers en het gemiddelde aantal bedrijven. Het aantal starters ligt 
in 2021 hoger dan het aantal vermeld in het antwoord op schriftelijke vraag nr. 321 
van 25 januari 2023 doordat correcties zijn aangebracht in de KBO (NACE-code voor 
landbouw).  
2. Bijlage 2 geeft een overzicht van de typologie van de starters en stoppers in Vlaams-
Brabant voor de periode 2021-2022. Vooral akkerbouwers zetten hun bedrijf stop. Wat 
de ondersteuning door het VLIF betreft, verwijs ik naar het antwoord op schriftelijke 
vraag nr. 261 van 12 februari 2024.  
3. Bijlage 3 geeft een overzicht van het aantal faillissementen voor de periode 2021-2023 
in de NACE-sector landbouw. De gegevens zijn afkomstig van Statbel. Er zijn een vijftal 
faillissementen per jaar. Elk faillissement is er vanzelfsprekend één teveel. Ik stel wel 
vast dat het absolute aantal eerder beperkt is in verhouding tot het totale aantal 
bedrijven.
4. De gemeenten Gooik, Kortenaken, Bekkevoort, Sint-Pieters-Leeuw, Tienen en Pepingen 
hebben de meeste starters. De gemeenten Grimbergen, Machelen en Oud-Heverlee 
hebben geen starters. Ook de overige gemeenten die aan Brussel grenzen hebben de 
minste starters.
De gemeenten Kortenaken, Lubbeek, Tienen, Aarschot, Landen, Lennik, en Londerzeel 
hebben de meeste stoppers. De gemeenten Kraainem, Linkebeek en Affligem hebben 
geen stoppers. Dilbeek, Galmaarden, Machelen, Steenokkerzeel, Vilvoorde, Roosdaal, 
Wezembeek-Oppem en Begijnendijk hebben een beperkt aantal stoppers. 
De gemeenten met de meeste starters en stoppers zijn de gemeenten met een groot 
aandeel landbouwbedrijven en quasi allemaal gemeenten uit de Noorderkempen. Daar 
waar het dezelfde gemeenten betreft (meeste starters en stoppers, in dit geval Tienen 
en Kortenaken) kan dit wijzen op een generatieoverdracht. De gemeenten met de 
minste starters en stoppers zijn gemeenten met weinig landbouwbedrijven (sterk 
verstedelijkte gemeenten rond Brussel).
BIJLAGEN
1.Overzicht van het jaarlijks aantal starters en stoppers in de provincie Vlaams-Brabant 
voor de periode 2021-2023
2.Overzicht van de typologie van de starters en stoppers (in aantal en procentueel 
aandeel) in de provincie Vlaams-Brabant voor de periode 2021-2022
3.Overzicht van het aantal faillissementen in de NACE-sector landbouw in de provincie 
Vlaams-Brabant voor de periode 2021-2023
