title: Eerste graad secundair onderwijs - Coëfficiënt 'uren-leraar' A- en B-stroom
thema: Onderwijs en Vorming
pdf link: https://docs.vlaamsparlement.be/pfile?id=2051065
thema link: https://www.vlaamsparlement.be/parlementaire-documenten/schriftelijke-vragen/1806654
SCHRIFTELIJKE VRAAG
nr. 323
van HILÂL YALÇIN
datum: 27 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Eerste graad secundair onderwijs  -  Coëfficiënt ‘uren-leraar’ A- en B-stroom
Vorig schooljaar werd aanmelden in het gewoon secundair onderwijs verplicht als de 
capaciteitsuitdaging ertoe leidde dat scholen de inschrijving van kandidaat-leerlingen 
zouden moeten weigeren. Het leidde er ook toe dat in het gewoon secundair onderwijs de 
wachtrijen van kamperende ouders voor schoolpoorten verdwenen. Via een digitaal 
aanmeldingssysteem (op het niveau van een school, een gemeente, een LOP-gebied) - al 
dan niet via het platform dat de Vlaamse overheid ter beschikking stelt - kunnen ouders 
hun kind aanmelden. Nadien volgt dan de toewijzing en inschrijving op basis van de 
beschikbare plaatsen in de aangeduide keuzescho(o)l(en).
Vorig jaar werd helaas duidelijk dat de plaatsen in de B-stroom in sommige regio’s 
onvoldoende zijn voor het aantal leerlingen dat zich wil inschrijven en ook nu horen we 
gelijkaardige signalen. 
We weten dat de scholen vrij zijn om te bepalen of ze een B-stroom inrichten en hoeveel 
klassen ze daarvan inrichten. Bij die beslissing houden scholen onder meer rekening met 
het pakket uren-leraar dat ze ter beschikking hebben. 
Dat pakket uren-leraar wordt vastgesteld op basis van de coëfficiënt uren-leraar die iedere 
leerling genereert naargelang het gevolgde structuuronderdeel. En elke leerling genereert 
daarenboven (in de meeste gevallen) per afzonderlijke leerlingengroep een extra 
coëfficiënt uren- leraar die gebaseerd is op degressiviteit. Hoe dat in detail is geregeld, valt 
te lezen in de omzendbrief SO55 ‘Ambt van directeur en pakket “uren-leraar” in het voltijds 
gewoon secundair onderwijs’. 
Voor de eerste graad bedraagt de coëfficiënt 1,6 voor het eerste leerjaar A en voor alle 
structuuronderdelen van het tweede leerjaar A. Voor het eerste leerjaar B en alle 
structuuronderdelen van het tweede leerjaar B bedraagt de coëfficiënt 2,45.
En wat betreft de extra coëfficiënt(en) uren-leraar (gebaseerd op degressiviteit), die een 
leerling per afzonderlijke leerlingengroep genereert, ziet het beeld voor de leerjaren van 
de A- en B-stroom er als volgt uit:
a) voor de leerlingengroep eerste graad: eerste leerjaar A + tweede leerjaar A
- schijf van 1 tot en met 25 leerlingen: 0,65;
- schijf van 26 tot en met 50 leerlingen: 0,35;
- schijf van 51 tot en met 100 leerlingen: 0,20;
- schijf vanaf de 101ste leerling: nihil;
b) voor de leerlingengroep eerste graad: eerste leerjaar B + tweede leerjaar B
- schijf van 1 tot en met 25 leerlingen: 0,60;
- schijf van 26 tot en met 50 leerlingen: 0,30;
- schijf van 51 tot en met 100 leerlingen: 0,15;
- schijf vanaf de 101ste leerling: nihil.
Toen ik deze coëfficiënten en extra coëfficiënten voor de eerste graad bekeek, is er mij iets 
eigenaardigs opgevallen, waar ik graag verduidelijking over vraag.
Zo is er een verschil tussen de A- en de B-stroom in de coëfficiënt uren-leraar, waarbij de 
B-stroom een coëfficiënt heeft die 0,85 hoger ligt dan die van de A-stroom. Ook omdat we 
uit de praktijk weten dat een hogere omkadering van de B-stroom vereist is om 
kwaliteitsvol onderwijs te ontwikkelen, is dat een goede beleidskeuze.
Maar die meer gunstige positie voor de B-stroom wordt merkwaardig genoeg vervolgens 
‘aangetast’ door de extra coëfficiënt(en) uren-leraar gebaseerd op 
degressiviteit. Leerlingen uit de A-stroom genereren - gelinkt aan dezelfde schijven - 
namelijk hogere extra coëfficiënten dan leerlingen van de B-stroom. 
1. Kan de minister verduidelijken waarom de degressieve coëfficiënt(en) voor de B-
stroom lager ligt/liggen dan die voor de A-stroom? 
2. Dat de coëfficiënt uren-leraar voor de twee leerjaren van de B-stroom gunstiger is dan 
die voor de twee leerjaren van de A-stroom, valt zonder veel twijfel te verklaren door 
de grotere nood aan omkadering in de B-stroom. 
Zou het volgens de minister dan niet aangewezen zijn om de extra coëfficiënt(en) 
uren-leraar (degressief gelinkt aan vier schijven) voor de B-stroom te verhogen, 
minstens tot het niveau van de coëfficiënt(en) van de A-stroom (voor dezelfde 
schijven)?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 323 van 27 februari 2024
van HILÂL YALÇIN
1-2. De bestaande coëfficiënten zijn reeds zeer lang in voege in het secundair onderwijs. 
De coëfficiënten hebben steeds hoger gelegen in de B-stroom dan in de A-stroom. 
Sinds 2022 is de degressieve coëfficiënt door een herwerking van de regelgeving 
apart vermeld. Hiervoor vermeldde de regelgeving dit in één geïntegreerde 
coëfficiënt. Aan de berekening zelf is evenwel niets gewijzigd. Een eventuele 
aanpassing aan de coëfficiënten moet passen in een bredere herziening van de 
omkaderingscoëfficiënten in het secundair onderwijs. Ik zal dus geen geïsoleerde 
aanpassing doorvoeren aan de coëfficiënten in de B-stroom van de eerste graad.
