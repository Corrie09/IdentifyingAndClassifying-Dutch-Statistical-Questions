title: Niet-begeleide minderjarige vreemdelingen - Toelagen
thema: Welzijn en Gezin
pdf link: https://docs.vlaamsparlement.be/pfile?id=2029461
thema link: https://www.vlaamsparlement.be/parlementaire-documenten/schriftelijke-vragen/1791400
SCHRIFTELIJKE VRAAG
nr. 151
van STEPHANIE D'HOSE
datum: 21 december 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Niet-begeleide minderjarige vreemdelingen  -  Toelagen
Niet-begeleide minderjarige vreemdelingen (NBMV) zijn jongeren van vreemde herkomst 
die in België arriveren zonder hun ouders of wettelijke vertegenwoordigers. Die jongeren 
bevinden zich in een bijzonder kwetsbare positie, aangezien ze meer blootgesteld zijn aan 
risico's zoals mensenhandel en verschillende vormen van (seksuele of economische) 
uitbuiting.
In ons land krijgen deze minderjarigen ondersteuning van een voogd voor alle aspecten 
die verband houden met hun verblijf in België. De voogd is verbonden aan de federale 
dienst Voogdij. Tijdens hun asielprocedure hadden de minderjarigen ook recht op het 
groeipakket van de Vlaamse overheid, de Vlaamse kinderbijslag, evenals een jaarlijkse 
schooltoeslag die kon oplopen tot bijna 3400 euro per jaar.
Opvallend was dat dit bedrag aanzienlijk hoger is dan de toelage voor jongeren in 
vergelijkbare situaties, waar ouders of opvoeders begunstigden zijn voor het groeipakket. 
Dat verschil werd als onrechtvaardig beschouwd en veroorzaakte onrust bij de voogden en 
voorzieningen. Bovendien waren er signalen over malafide netwerken die deze jongeren, 
die recht hadden op de hogere bedragen, zouden afpersen, en dus het risico dat het geld 
bij mensensmokkelaars zou terechtkomen.
De Vlaamse Regering heeft daarom terecht beslist om de niet-begeleide minderjarige 
vreemdelingen in de toekomst maximaal het bedrag te geven voor voltijds secundair 
onderwijs (977 euro voor voltijds secundair onderwijs en 1173 euro voor voltijds technisch 
of beroepssecundair onderwijs).
1. Hoeveel niet-begeleide minderjarige asielzoekers hebben zich in ons land 
geregistreerd? Hoeveel heeft de Vlaamse overheid uitgekeerd aan kindergeld en 
schooltoelagen en aan hoeveel minderjarigen? Wat is het gemiddelde bedrag dat werd 
uitgekeerd per NBMV voor de afgelopen 5 jaar?
2. Hoeveel voogden zijn er in ons land en specifiek in Vlaanderen? Graag ook de cijfers 
voor de afgelopen 5 jaar.
3. Kan de minister een inhoudelijke beoordeling geven van deze cijfers? Is er sprake van 
een significante toename van het aantal NBMV’s per jaar? Hoe verhoudt zich dit tot de 
evolutie van het aantal voogden? Zijn er bekende redenen waarom voogden afhaken?
4. Is er overleg tussen de verschillende beleidsniveaus met betrekking tot deze kwestie? 
Kan de minister dat uitgebreid toelichten?
5. Hoe beoordeelt de minister de beschreven problematiek met betrekking tot de 
middelen? Werd dit verholpen met de ingreep van de Vlaamse Regering? Ontvangt de 
minister nog steeds signalen m.b.t. afpersing? Zijn er nog verdere plannen met het 
oog op hervormingen en nieuwe afspraken om het systeem te verbeteren?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 151 van 21 december 2023
van STEPHANIE D'HOSE
1. We hebben geen cijfers over hoeveel NBMV zich in ons land hebben geregistreerd. De 
toegang en het verblijf tot het grondgebied zijn federale materie. De cijfers kunnen 
opgevraagd worden bij de bevoegde federale diensten.
Voor het jaar 2023 (toestand begin 2024) werd aan NBMV 2.275.068,57 euro 
uitgekeerd aan gezinsbijslagen en 1.221.805,15 euro aan schooltoeslagen. Het 
gemiddeld bedrag dat per maand aan NBMV werd uitgekeerd in de afgelopen 5 jaar 
vindt u in onderstaand overzicht.
Jaartal Gemiddeld bedrag per maand per NBMV
2019 395,47 euro
2020 392,32 euro
2021 400,49 euro
2022 403,54 euro
2023 212,99 euro
2. Deze cijfers zijn niet beschikbaar op Vlaams niveau en kunnen opgevraagd worden bij 
de Dienst Voogdij van de FOD Justitie.
3. Het aanstellen van voogden voor NBMW is de bevoegdheid van de Federale Overheid. 
4. Op niveau van de bevoegde administraties bestaat een structureel overleg met focus 
op de dienstverlening aan de doelgroep. Daar worden signalen met betrekking tot de 
werking besproken. Zo waren het tekort aan voogden en de signalen met betrekking 
tot de schooltoeslag thema’s die reeds op dit overleg aan bod kwamen. Dit heeft er 
o.a. toe geleid dat de Vlaamse Regering de beslissing nam om de bedragen van de 
schooltoeslag te verminderen. 
5. Het effect van de verschillende ingrepen op de middelen van het Groeipakket hebben 
gezien de evolutie van het gemiddeld maandelijks bedrag aan Groeipakket een 
duidelijke impact op niveau van de rechthebbende. Vooral de wijziging om NBMV niet 
meer als alleenstaande te beschouwen als ze ten laste zijn van de overheid, heeft voor 
een lagere schooltoeslag gezorgd en dus ook een lager gemiddeld bedrag per maand 
in 2023. De verwachting is zeer sterk dat deze maatregel afdoende was om tegemoet 
te komen en er zijn ook geen signalen die deze verwachting weerleggen. Een globale 
evaluatie op vlak van migratiestromen kunnen we op Vlaams niveau niet maken. 
Daarvoor richt u zich best tot de bevoegde federale overheid.
