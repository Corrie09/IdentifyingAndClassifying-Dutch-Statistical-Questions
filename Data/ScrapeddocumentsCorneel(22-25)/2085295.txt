title: Vrouwelijke ondernemers - Stand van zaken
thema: Economie
pdf link: https://docs.vlaamsparlement.be/pfile?id=2085295
thema link: https://www.vlaamsparlement.be/parlementaire-documenten/schriftelijke-vragen/1834872
SCHRIFTELIJKE VRAAG
nr. 14
van ROBRECHT BOTHUYNE
datum: 21 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Vrouwelijke ondernemers  -  Stand van zaken
De Vlaamse economie draait op onze ondernemers. Voornamelijk een mannelijk 
gezelschap. 
In België is ongeveer 36% van de zelfstandigen een vrouw. 
1. Hoeveel vrouwelijke ondernemers/zelfstandigen telt Vlaanderen in 2022-2023 en de 
eerste zes maanden van 2024? Graag totaalaantal per jaar en opdeling naar:
a) provincie (waar de onderneming gevestigd is);
b) aard/activiteit van de onderneming;
c) hoofd- of bijberoep;
d) leeftijdscategorie. 
2. Wat is de percentage-verhouding in 2022-2023 en de eerste zes maanden van 2024 
tegenover de volledige werkende bevolking in Vlaanderen? Graag een overzicht per 
jaar.
3. Wat is de percentage-verhouding in 2022-2023 en de eerste zes maanden van 2024 
tegenover de mannelijke ondernemers in Vlaanderen? Graag een overzicht per jaar.
4. Welke acties worden er ondernomen om vrouwelijk ondernemerschap te stimuleren/te 
begeleiden? 
MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 14 van 21 oktober 2024
van ROBRECHT BOTHUYNE
1. Deze statistieken zijn enkel beschikbaar voor zelfstandigen en zijn te vinden op de 
website van het Rijksinstituut voor de Sociale Verzekeringen der Zelfstandigen (RSVZ) 
voor 2022 en 2023. Maandstatistieken zijn er niet beschikbaar. Bij die statistieken is 
er een onderscheid mogelijk naar geslacht en kunnen er ook opdelingen gemaakt 
worden naar provincies, leeftijdsklassen, aard van de bezigheid 
(hoofdbezigheid/nevenbezigheid/actief na pensioen) en bedrijfstakken (zie: 
Basisstatistieken en Detailtabellen Zelfstandigen - RSVZ). Bij het Steunpunt Werk zijn er op 
basis van de Vlaamse Arbeidsrekening (VAR) eveneens statistieken beschikbaar m.b.t. 
zelfstandigen en helpers maar deze zijn beperkt tot 2022 en laten geen opsplitsingen 
naar aard van de bezigheid en bedrijfstakken toe 
(https://www.steunpuntwerk.be/cijfers/vlaamse-arbeidsrekening-bevolking-naar-
socio-economische-positie). 
2. Op de website van het RSVZ is er geen vergelijkende statistiek beschikbaar voor wat 
de volledig werkende bevolking betreft. Via de VAR van het Steunpunt WSE zijn er wel 
gegevens beschikbaar voor de werkenden maar nog niet voor 2023. De werkenden 
worden berekend als de som van de loontrekkenden, de zelfstandigen en de helpers. 
Hierbij wordt op basis van het Datawarehouse Arbeidsmarkt en Sociale Bescherming 
bij de Kruispuntbank Sociale Zekerheid (DWH AM&SB bij de KSZ) gecorrigeerd voor 
dubbeltellingen bij RSZ, RSVZ, RVA en NIC. Zo wordt iemand die bijvoorbeeld zowel 
als zelfstandige en als werknemer aan de slag is, slechts als één werkende persoon 
geteld. Hierdoor ligt het totaal aantal zelfstandigen en helpers in de VAR lager dan het 
totaal aantal zelfstandigen en helpers bij het RSVZ. Als ik voor het Vlaams Gewest het 
aantal vrouwelijke zelfstandigen/helpers uit de VAR afzet t.o.v. het aantal werkenden, 
dan bekom ik een percentage van om en bij de 6% voor 2022.
3. Berekeningen op basis van de statistieken beschikbaar op de website van het RSVZ 
wijzen op de volgende verhouding: zowel in 2022 als in 2023 maakten vrouwen in het 
Vlaams Gewest bijna 36% uit van de bij het RSVZ aangesloten zelfstandigen en helpers 
(zowel in hoofdbezigheid, nevenbezigheid als actief na pensioen). De mannen 
vertegenwoordigden dan weer om en bij de 64%. Als ik de gegevens uit de VAR 
gebruik, bedraagt de verhouding circa 35% vrouwelijke zelfstandigen/helpers vs. ong. 
65% mannelijke zelfstandigen/helpers.
4. De Vlaamse overheid onderneemt in de eerste plaats verschillende initiatieven om 
ondernemerschap te stimuleren en te begeleiden voor iedereen. Sommige 
maatregelen zijn echter specifiek gericht om vrouwelijk ondernemerschap aan te 
moedigen. Er ontstaan ook meer initiatieven  die volledig met private middelen worden 
gefinancierd.
a) Bewustmakingscampagnes en rolmodellen
De Vlaamse overheid zet zich in om stereotypen rond vrouwelijk ondernemerschap 
te doorbreken en meer vrouwen te inspireren om de stap te zetten naar een eigen 
zaak. Dit gebeurt onder andere door campagnes en evenementen te organiseren 
die vrouwelijke rolmodellen in de schijnwerpers zetten. Het bekendste voorbeeld is 
wellicht de Womed Award van Vrouwennet en Unizo.
b) Netwerken en mentorschap
a. Women in Tech en The Thrive Project van Startit@kbc: VLAIO ondersteunt 
deze initiatieven die specifiek gericht zijn op het bevorderen van vrouwen 
in technologie en innovatie door hen een netwerk en begeleiding aan te 
bieden.
b. Netwerk Ondernemen Accelerator (NOA): Dit netwerk biedt mentoring en 
begeleiding aan startende en groeiende ondernemingen. Een aanzienlijk 
deel van hun starters zijn vrouwelijke ondernemers.
c. Bryo van Voka: Bryo omvat deelprogramma’s voor de ideegeneratie, start 
en groei van een jonge onderneming. Ook hier zijn een aanzienlijk deel 
van hun starters vrouwelijke ondernemers.
d. Scaleup.vlaanderen van Sirris, Agoria, Vlerick en Vito: Dit consortium biedt 
een geïntegreerd acceleratorprogramma aan voor cleantech en digitale 
groei-ondernemingen. Ook hier zijn een aanzienlijk deel van hun starters 
vrouwelijke ondernemers.
e. Fempreneurs van Vrouwennet: Fempreneurs voorziet in drie 
begeleidingsactiviteiten: mentoring, een seminar en digitale 
inspiratiesessies.
f. SheDidIt: Als partner in het consortium van Starterslabo, begeleidt SheDidIt 
vrouwelijke ondernemers met een allochtone achtergrond bij de start van 
hun onderneming.
Gekende voorbeelden die volledig met private middelen worden gefinancierd zijn 
Generation WOW en Ladies on the Road.
c) Opleiding
Syntra: Syntra biedt opleidingen aan voor ondernemers, waarbij er ook specifieke 
programma’s zijn die zich richten op vrouwen. Dit helpt vrouwen om essentiële 
bedrijfsvaardigheden te ontwikkelen.
