title: WAT WAT - Oproepen
thema: Jeugdbeleid
Welzijn en Gezin
pdf link: https://docs.vlaamsparlement.be/pfile?id=2062518
thema link: https://www.vlaamsparlement.be/parlementaire-documenten/schriftelijke-vragen/1815856
SCHRIFTELIJKE VRAAG
nr. 100
van KATRIEN SCHRYVERS
datum: 25 maart 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
WAT WAT  -  Oproepen
WAT WAT heeft als doel kinderen en jongeren met vragen te ondersteunen. WAT WAT 
connecteert de jongere met meer dan 70 advieskanalen (onder meer Awel, 
Zelfmoord1813, Sensoa, VDAB, centrum voor leerlingenbegeleiding (CLB), Child Focus, 
jongerenaanbod van het centrum algemeen welzijnswerk (CAW) (JAC) enzovoort) die allen 
gespecialiseerde informatie aanbieden. WAT WAT is een initiatief van de Ambrassade, dat 
daarmee invulling geeft aan de taak van het steunpunt op het vlak van jeugdinformatie. 
Een platform als WAT WAT kan preventief inspelen op mentale noden van jongeren en ze 
de weg wijzen naar meer gerichte hulp en ondersteuning.
In antwoord op mijn schriftelijke vraag nr. 73 van 23 maart 2023 verkreeg ik cijfers over 
het platform.
1. Hoeveel unieke gebruikers registreerde de website van WAT WAT in heel 2023? Graag 
een opdeling per maand.
2. Welke evolutie is daarin merkbaar tegenover de voorbije jaren?
3. Wat waren in 2023 de meest gezochte en aangeklikte onderwerpen op het platform 
van WAT WAT?
4. Welke evolutie is in 2023 merkbaar in de interesse van de bezoekers van WAT WAT 
tegenover de voorgaande jaren?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 100 van 25 maart 2024
van KATRIEN SCHRYVERS
1. In 2023 bezochten 994.093 gebruikers de website watwat.be. In de grafiek hieronder 
kan u de opdeling per maand raadplegen.
2. Door de informatie die watwat.be verspreidde tijdens de pandemie kennen meer 
jongeren dan voordien het platform. Het aantal bezoekers van watwat.be is dan ook 
hoger dan voor de pandemie. Bovendien blijft het aantal bezoekers na de pandemie 
standvastig. Er is als het ware een nieuwe standaard wat betreft het bereik, zoals u 
kan raadplegen in de grafiek hieronder. Een van de uitdagingen voor De Ambrassade 
in de komende beleidsperiode is om het bereik nog te vergroten.
 
3. De meest aangeklikte onderwerpen, zogenaamde tags, op watwat.be in 2023 zijn: 
1. Seks
2. Masturberen
3. Sexting
4. Eerste keer
5. Verliefd
6. Knokke Off
7. Gewicht
8. Pesten
9. Alleen gaan wonen
10.Studiekeuze
De zoekbalk op de site vult suggesties aan wanneer een bezoeker typt. Zo kunnen 
bezoekers meteen doorgaan naar relevante artikels. Daardoor zijn de meest gezochte 
termen vooral lettergrepen of delen van woorden. Hieronder vindt u de meest gezochte 
zoektermen op watwat.be in 2023:
1. se
2. sex
3. Se

4. sexting
5. zel
6. sext
7. so
8. zelfver
9. stress
10.ra
 
Voor elke zoekterm verschijnt er een aantal artikels onder de zoekbalk. Uit de eerste 
zes zoektermen hierboven leidt De Ambrassade af dat de meest gezochte termen seks 
en sexting zijn, gevolgd door zelfvertrouwen en stress. “So” en “ra” kunnen wijzen op 
“sociale media”, “racisme” of “ramadan”.
 
Via Google kan De Ambrassade wel volledige zoektermen opvragen. Daar zoeken 
mensen op volledige zoektermen of woorden. Bovendien vult Google suggesties niet 
meteen aan tot volwaardige artikels, in tegenstelling tot de zoekbalk op watwat.be. De 
meerderheid, namelijk ongeveer 90% van de bezoekers, komt via Google op de site 
terecht. Er wordt immers ingezet op Search Engine Optimization. Vaak landen deze 
bezoekers rechtstreeks op een artikel.
Hieronder vindt u de meest ingetikte zoekopdrachten via Google, waardoor bezoekers 
op watwat.be belandden in 2023: 
1. watwat: 21.993 clicks
2. wat wat: 15.792 clicks
3. verkiezingen 2024: 9.887 clicks
4. verkiezingen belgie: 5.347 clicks
5. verkiezingen 2023: 5.004 clicks
6. stemplicht belgie: 2.933 clicks
7. stemmen 2024: 2.371 clicks
8. voorlopig rijbewijs vervallen: 2.340 clicks
9. stemmen belgie: 2.279 clicks
10.bipolaire stoornis: 2.035 clicks
4. De Ambrassade stelde met betrekking tot het voorbije jaar een aantal trends vast: 
- Er wordt steeds vaker informatie gezocht over verkiezingen.
- Ook het artikel "Hoe ga ik om met iemand die bipolair is?" wordt steeds vaker 
bezocht.
- De belangrijkste thema’s blijven seks, masturberen, sexting en de eerste keer.
- Ook de samenwerking met “Knokke Off” zorgt voor veel verkeer op de website.
- Het thema “pesten” piekt in februari omwille van de “Week tegen Pesten”. Sinds 
februari 2022 blijft dit thema in de top tien staan.
