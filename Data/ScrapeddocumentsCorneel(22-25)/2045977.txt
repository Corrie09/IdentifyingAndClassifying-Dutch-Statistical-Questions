title: Conceptstudie Westelijke Ringweg in Mechelen - Ontknoping Mechelen-Zuid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2045977
thema link: https://www.vlaamsparlement.be/parlementaire-documenten/schriftelijke-vragen/1800110
SCHRIFTELIJKE VRAAG
nr. 595
van KOEN VAN DEN HEUVEL
datum: 1 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Conceptstudie Westelijke Ringweg Mechelen  -  Ontknoping Mechelen-Zuid
In het goedgekeurd geïntegreerd investeringsprogramma (GIP) 2023 staat in het effectief 
programma een studie gebudgetteerd over de Westelijke Ringweg (A1) in Mechelen. Het 
project wordt in de volksmond ook wel eens de ontknoping van Mechelen genoemd. Het 
project staat opgenomen in het GIP onder nummer (GIP003795/02). Het projectgebied 
kan eigenlijk opgedeeld worden in drie deelgebieden: de rotonde aan Technopolis in 
Mechelen-Zuid, de Uilmolenweg en de knoop Mechelen-Noord met onder meer de N16 en 
de R6.
1. Wat is de huidige stand van zaken van het project? Welke timing wordt vooropgesteld?
2. Welke scenario’s liggen voor voor de knoop afrit Mechelen-Zuid?
3. Waarom is afgestapt van het idee om een parallelweg meteen naast de autosnelweg 
aan te leggen?
4. Op welke manier worden de visies van verschillende stakeholders (stad, Agentschap 
Wegen en Verkeer, projectleiders, buurtbewoners, belangengroepen) bij elkaar 
gebracht? Wordt daarbij ook rekening gehouden met de minder luide stemmen? Zo ja, 
hoe?
5. Wordt in de modellen voor de knoop Mechelen-Zuid ook rekening gehouden met de 
impact van andere projecten die op de planning staan in Mechelen zoals de 
herinrichting van de Vesten, de uitbouw van het Raghenoproject, het nieuwe logistiek 
centrum in het industrieterrein van Mechelen-Zuid en de eventuele komst van 
Plopsaqua aan Technopolis?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 595 van 1 februari 2024
van KOEN VAN DEN HEUVEL
1. Zie het antwoord op uw schriftelijke vraag nr. 591 (deelvraag 1).
2. Voor Mechelen-Zuid liggen momenteel twee scenario’s op tafel. Deze scenario’s 
verschillen naargelang de aansluiting van de Uilmolenweg op het parallel systeem 
naast de snelweg of de E19. 
Indien aangesloten, kan een deel van het verkeer vanuit de industriezone Mechelen-
Zuid richting noorden (Uilmolenweg) wegrijden, wat de rotonde (in de toekomst: het 
kruispunt) Technopolis ontlast. Het kruispunt kan dan beperkter in omvang (minder 
opstelstroken) uitgevoerd worden én is bovengronds oversteekbaar voor fietsers.
In het geval van géén aansluiting wordt het kruispunt groter en is een fietstunnel 
noodzakelijk om een veilige oversteek voor fietsers te voorzien. 
De keuze zal afgewogen moeten worden in de projectnota.
3. Ter hoogte van Mechelen-Noord zullen er parallelwegen komen naast de E19. In de 
startnota is onderzocht of deze kunnen doorgetrokken worden tot aan Mechelen-Zuid. 
Uit het onderzoek bleek dit niet de gewenste oplossing te zijn. De parallelstructuur zou 
te veel verkeer te verwerken krijgen en niet meer op een veilige manier afgewikkeld 
kunnen worden. 
De verschillende scenario’s die momenteel op tafel liggen voor de Uilmolenweg 
verschillen in de manier waarop en de locatie waar deze aansluit op de parallelwegen 
van Mechelen-Noord.
4. Belanghebbenden uit de streek spelen een cruciale rol in het project Ontknoping 
Mechelen. Door hun lokale (terrein)kennis en inzichten te koppelen aan de expertise 
van het studieteam, komen we tot de beste oplossingen. Mensen uit de regio kennen 
de streek immers als geen ander. En zo krijgt het studieteam van AWV zicht op de 
verschillende noden, wensen en bezorgdheden. Op verschillende momenten in de loop 
van het project en bij mijlpalen, verzamelen ze de belanghebbenden en gaan ze met 
hen in gesprek. Mensen kunnen via mail ook rechtstreeks vragen stellen aan het 
studieteam. Er zijn dus verschillende manieren om in gesprek te gaan met het 
projectteam. 
Een overzicht van het intensieve participatietraject voor Ontknoping 
Mechelen tot nu toe:
Tijdens de zomer van 2022 lanceerde AWV een digitale bevraging op de website om 
voeling te krijgen met wat er leeft. Meer dan 800 mensen vulden de bevraging in. De 
meeste antwoorden kwamen van inwoners van Mechelen en omgeving, ongeveer de 
helft was tussen 30 en 50 jaar en 40 procent van de deelnemers was tussen 50 en 70 
jaar.
Eind 2022 werd een cocreatieweek georganiseerd met werksessies en een 
dialoogmarkt op donderdag 15 december 2022 in het stadhuis van Mechelen. Toen kon 
het grote publiek kennismaken met het project en kon iedereen vragen stellen aan het 
studieteam. Ook was er ruimte voor feedback en suggesties. Op 29 november 2022 
organiseerde AWV de werksessies met een brede groep stakeholders: ambtelijke 
actoren, middenveld, bedrijven, wijkcomités en geëngageerde burgers. Ze gingen 
hierbij in dialoog rond thema’s zoals duurzame bedrijvigheid, mobiliteit en open ruimte. 
De verkeerskundige oplossing werd onder de loep genomen, deelnemers konden 
feedback geven en de plannen verrijken met hun inzichten. Wie in de digitale bevraging 
tijdens de zomer van 2022 aangaf actief te willen participeren, ontving hiervoor een 
persoonlijke uitnodiging.
In de lente van 2023 organiseerde AWV twee digitale expertensessies. Ze kozen voor 
thema’s waar al veel vragen over binnen gekomen waren en die belangrijk zijn in het 
proces. De eerste expertensessie vond plaats op 25 april 2023 en ging over het 
milieueffectrapport. De tweede expertensessie over geluid vond plaats op 16 mei 2023.
In juni 2023 werden opnieuw een aantal dialoogmomenten gehouden. Op donderdag 
22 juni 2023 vond een dialoogmarkt plaats in het congres- en erfgoedcentrum Lamot. 
Het grote publiek kon zich informeren over de stand van zaken en vragen stellen aan 
het studieteam. Infopanelen en helder kaartmateriaal toonden de verkeersoplossing, 
de nieuwe fietsverbindingen en de strategie om de open ruimte duurzamer te maken. 
Aan dialoogtafels konden bezoekers input geven op de plannen en in gesprek gaan 
met het studieteam. Dinsdag 20 juni 2023 was er ook een avondsessie in Battel in het 
cultuurcentrum De Baronie. De inwoners van Battel werden uitgenodigd via de kanalen 
van stad Mechelen en per uitnodiging via de post. Ze kregen een uitvoerige toelichting 
over het project en aan dialoogtafels was er ruimte om vragen te stellen en feedback 
te geven. Er kwamen meer dan 100 bezoekers langs. Op maandag 5 juni 2023 vonden 
twee werksessies plaats voor bedrijven, overheden en middenveldorganisaties. 
Bedrijven hadden het over de vlotte en duurzame ontsluiting van verschillende 
bedrijventerreinen voor fietsen, auto’s, vrachtwagens en bussen. In de namiddag 
konden belanghebbenden feedback geven op de plannen. Zo verfijnden ze de 
mogelijkheden voor ecopassages onder de E19 en gingen ze in dialoog over de 
verschillende scenario’s voor de verkeersoplossing.
5. Zie het antwoord op uw schriftelijke vraag nr. 591 (deelvraag 4).
