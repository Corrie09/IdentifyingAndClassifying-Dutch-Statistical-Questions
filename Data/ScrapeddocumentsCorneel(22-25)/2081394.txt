title: Uitgestelde oplevering Oosterweel - Financiële impact
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2081394
thema link: https://www.vlaamsparlement.be/parlementaire-documenten/schriftelijke-vragen/1834902
SCHRIFTELIJKE VRAAG
nr. 25
van PETER VAN ROMPUY
datum: 21 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Uitgestelde oplevering Oosterweel  -  Financiële impact
In augustus 2024 maakte de bouwheer van Oosterweel Lantis bekend dat de volledige 
oplevering van het project niet in 2030 maar in 2033 zal gebeuren. Onder andere de 
vastgestelde PFAS-vervuiling en de verplichtingen die daarmee gepaard gaan, liggen aan 
de basis van de vertraging. De Scheldetunnel tussen Linker- en Rechteroever en de 
Oosterweelverbinding zelf zouden wel in 2030 worden opgeleverd. 
Zowel het wegwerken van de PFAS-problematiek als het eventuele uitblijven van de 
tolinkomsten heeft financiële gevolgen voor het project. 
In de laatste financiële voortgangsrapportage stelde Het Rekenhof (12 maart 2024) 
hieromtrent: 
“De aanpak van de PFAS-problematiek vergt intussen veel inspanningen en dreigt ook de 
voormelde 300 miljoen euro te overstijgen, zodat er bijkomende financieringsafspraken 
nodig zijn.”
De tolinkomsten zijn dan weer meegerekend in een financieel model vanaf 2031 voor een 
periode van 50 jaar. Deze vooropgestelde inkomsten zullen onder andere worden 
aangewend om de leningen terug te betalen. Daarvoor werden tolinkomsten van de 
Scheldetunnel, de Liefkenshoektunnel en de Kennedytunnel in rekening gebracht.
1. Heeft de mededeling van Lantis en het uitblijven van de definitieve oplevering 
financiële gevolgen voor het Oosterweelproject? 
2. Wat is de concrete financiële impact voor de vooropgestelde tolinkomsten en de 
terugbetaling van de leningen? 
3. Wat is de bijkomende concrete financiële impact voor de aanpak van de PFAS-
problematiek? 
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 25 van 21 oktober 2024
van PETER VAN ROMPUY
1. Voor een gedetailleerde bespreking over de kosten en financiële gevolgen, verwijs ik 
naar de bespreking tijdens de Commissie Mobiliteit & Openbare Werken dd. 
07.11.2024.
2. Lantis heeft reeds maatregelen getroffen om deze impact te beheersen, zoals de 
vervroegde openstelling van de Scheldetunnel. Zowel op gebied van timing als qua 
uitgavenpatroon werd de potentiële impact meegenomen in de doorrekeningen van het 
financieel model. Conclusie daarvan is dat het nog steeds mogelijk is om binnen de 
gestelde kaders van tolheffing, het model op robuuste wijze te doen draaien. 
3. Dit werd toegelicht tijdens de Commissie dd. 07.11.2024.  
