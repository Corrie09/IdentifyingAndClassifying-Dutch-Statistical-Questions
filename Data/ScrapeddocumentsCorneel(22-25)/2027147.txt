title: Mu.ZEE Oostende - Verhuizing naar Thermae Palace
thema: Cultuur
pdf link: https://docs.vlaamsparlement.be/pfile?id=2027147
thema link: https://www.vlaamsparlement.be/parlementaire-documenten/schriftelijke-vragen/1789325
SCHRIFTELIJKE VRAAG
nr. 87 
van KATIA SEGERS
datum: 15 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Mu.ZEE Oostende  -  Verhuizing naar Thermae Palace 
Het stadsbestuur van Oostende heeft bekendgemaakt dat Mu.ZEE van de Romestraat naar 
de Thermae Palace aan de dijk gaat verhuizen. Het stadsbestuur van Oostende verwacht 
dat Mu.ZEE binnen vijf jaar in de Thermae zal kunnen intrekken.
Aangezien Mu.ZEE en het gebouw in de Romestraat honderd procent eigendom zijn van de 
Vlaamse Gemeenschap, heb ik de volgende vraag:
Heeft de minister advies gevraagd en gekregen van zijn administratie over de verhuizing 
van Mu.ZEE naar de Thermae Palace? Zo ja, wat staat er in dat advies? Kan de minister 
dat advies in antwoord op deze vraag meedelen?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 87 van 15 december 2023
van KATIA SEGERS
Ik vroeg inderdaad advies aan mijn administratie. Het Departement Cultuur, Jeugd en 
Media beoordeelde de plannen voor een mogelijke verhuis van Mu.ZEE naar Thermae 
Palace als nog niet levensvatbaar. De projectvennootschap kon nog geen uitgewerkte 
businesscase of planning voorleggen, waardoor een correcte inschatting niet mogelijk is 
in deze fase. Het is ook aan het Bestuursorgaan van het museum om de ambities van de 
instelling te bepalen. Het departement wijst op de criteria en de minimumnormen qua 
infrastructuur voor een landelijk ingedeeld museum en de nog ambitieuzere eisen, indien 
Mu.ZEE zich in de toekomst wil profileren als cultureelerfgoedinstelling van de Vlaamse 
Gemeenschap. Het departement kan de toekomstige beleidsdoelstellingen van het 
museum niet bepalen, dat is de verantwoordelijkheid van het Bestuursorgaan. 
Het huidige gebouw van Mu.ZEE in de Romestraat is dringend aan renovatie toe. De 
administratie werkt al vier jaar aan een doordacht plan voor deze werken. Dringende 
investeringen, zoals de vernieuwing van de HVAC-installatie en de liften, zijn 
noodzakelijk om de goede werking van het huidige museum te verzekeren. Momenteel 
heeft het departement er geen enkel zicht op wanneer een mogelijke verhuis naar 
Thermae Palace zou plaatsvinden. In dat opzicht is het onze verantwoordelijkheid als 
eigenaar van het gebouw om in de tussenperiode ervoor te zorgen dat Mu.ZEE haar 
waardevolle collectie op de huidige locatie in de Romestraat onder de juiste 
omstandigheden kan tonen. Ik zet de renovatie van het gebouw in de Romestraat dan 
ook verder. 
