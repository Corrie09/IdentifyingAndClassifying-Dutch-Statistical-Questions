title: Fluvius - Softwareprobleem
thema: Natuur en Milieu
pdf link: https://docs.vlaamsparlement.be/pfile?id=2062273
thema link: https://www.vlaamsparlement.be/parlementaire-documenten/schriftelijke-vragen/1815854
SCHRIFTELIJKE VRAAG
nr. 467
van PETER VAN ROMPUY
datum: 25 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Fluvius  -  Softwareprobleem
In de media was er aandacht voor de hoge energieafrekeningen voor bepaalde afnemers. 
Een van de verklarende elementen zou een softwareprobleem zijn, waardoor het 
doorgegeven verbruik niet tot bij de leveranciers raakt. Ook Testaankoop maakt melding 
van het probleem (De Morgen, 21 maart 2024). Het zou gaan om 14.000 tot 18.000 
dossiers. Bij 3500 afnemers zou het probleem al meer dan zes maanden aanslepen.
1. Is er op dit moment een softwareprobleem bij Fluvius waardoor het effectieve verbruik 
niet tot bij de leverancier raakt? 
a) Wat is het probleem? 
b) Wanneer zou het probleem opgelost zijn? 
c) Welke stappen moeten daartoe gezet worden? 
2. Voor hoeveel energieverbruikers is er door het softwareprobleem onduidelijkheid over 
de uiteindelijke energiefactuur? 
a) Zijn de energieverbruikers daarvan op de hoogte? 
b) Is er in een compensatie voorzien voor de afnemers die door het softwareprobleem 
getroffen zijn? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 467 van 25 maart 2024
van PETER VAN ROMPUY
1. a) Het berichtenverkeer tussen Fluvius en de energieleveranciers verloopt via het 
nieuwe central market system (CMS) bij Atrias. Van alle transacties verloopt 99,9% 
succesvol. Uitzonderlijk verloopt het berichtenverkeer (leverancier <–> Atrias <–> 
Fluvius) niet correct. De oorzaak daarvan kan liggen bij de systemen van Fluvius, 
bij het CMS van Atrias, bij de systemen van de energieleverancier of bij de 
communicatie tussen deze systemen.
b) De leveranciers, de distributienetbeheerders en Atrias werken via het Programma 
Elektra nauw samen om de problemen op te lossen. Het is de doelstelling om tegen 
na de zomer van 2024 structurele oplossingen uit te werken en op die manier de 
werking te stabiliseren.
c) Via het programma Elektra wordt ingezet op verschillende oplossingspistes:
•Blokkeringen reduceren door structurele oplossingen op het CMS bij Atrias door 
te voeren bij de komende releases.
•Voor een aantal problemen werden intussen cleanings opgezet. Die zorgen 
ervoor dat de uitval beperkt wordt.
•Voor de langst geblokkeerde en complexere punten wordt een systeemoplossing 
moeilijk. Hiervoor overlegt Fluvius met Atrias en de leveranciers over een 
specifieke geval-per-geval aanpak.
Het programma Elektra krijgt de hoogste prioriteit. De capaciteit van de betrokken 
teams is opgeschaald en er zijn verschillende samenwerkingsplatformen 
geïnstalleerd tussen de betrokken partijen.
2. Het aantal klanten dat effectief hinder ondervindt van vertraagde energiefacturen blijft 
gelukkig beperkt. Zoals uit onderstaande grafiek blijkt, evolueert dat aantal de 
afgelopen maanden in dalende lijn. Slechts 0,78% van de huishoudens ontvangt de 
afrekeningsfactuur later dan 3 maanden na de verwachte verzendingsdatum.
Met betrekking tot de voorschotfacturen ondervinden slechts 0,07% van de 
huishoudens een probleem. Zij ontvangen een voorschotfactuur minstens twee maand 
later dan voorzien.
a) Generieke communicatie richting de klanten is niet evident. Elk dossier is immers 
specifiek. Het betreft vaak een combinatie van generieke en specifieke (geval-per-
geval) communicatie.
Omdat een blokkering in de systemen van Fluvius niet steeds leidt tot een 
vertraging in de energiefactuur worden de klanten vanuit Fluvius niet actief 
gecontacteerd. Indien klanten twijfelen of hun EAN geïmpacteerd is, kunnen zij dat 
via de website van Fluvius nagaan: Vertraging energiefactuur | Fluvius
Er zijn wel duidelijke afspraken over de boodschappen richting de klant zodat de 
klant niet doorverwezen wordt tussen de verschillende marktpartijen.

b) Fluvius betaalt alleen een schadevergoeding aan eindklanten als voldaan is aan de 
volgende voorwaarden: 
•Fluvius kan de situatie niet herstellen;
•De schade is te wijten aan de distributienetbeheerder;
•De schade is bewezen door de klant.
