title: Agentschap voor Natuur en Bos (ANB) - Commercialisering natuur
thema: Natuur en Milieu
pdf link: https://docs.vlaamsparlement.be/pfile?id=2022740
thema link: https://www.vlaamsparlement.be/parlementaire-documenten/schriftelijke-vragen/1785476
SCHRIFTELIJKE VRAAG
nr. 181
van STEVEN COENEGRACHTS
datum: 6 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Agentschap voor Natuur en Bos (ANB)  -  Commercialisering natuur
Voor het maken van beelden en het gebruik van natuur die onder het beheer staat of in 
eigendom is van het Agentschap voor Natuur en Bos wordt een commerciële vergoeding 
gevraagd aan filmmakers, organisaties enzovoort. Dat gebeurt ook wanneer gemeenten of 
intergemeentelijke samenwerkingsverbanden die bijvoorbeeld rond toerisme werken, de 
natuur op hun eigen grondgebied willen gebruiken in toeristische campagnes.
1. Kan de minister duidelijkheid verschaffen over het beleid van ANB over het opnemen 
van beelden van de Vlaamse natuur, in eigendom of onder beheer van het agentschap 
en meer specifiek het verdienmodel daaromtrent?
2. Hoeveel middelen werden er gegenereerd door het agentschap voor de jaren 2019, 
2020, 2021 en 2022. Graag uitgesplitst per provincie. 
3. Is er een specifiek beleid voor de tarieven die gemeenten of intergemeentelijke 
samenwerkingsverbanden moeten betalen in het kader van dat beleid? Met andere 
woorden, betalen gemeenten meer of minder dan private partijen?
4. Een uitzondering wordt gemaakt voor samenwerkingsverbanden met het Agentschap 
voor Natuur en Bos waar ANB promotioneel een plaats krijgt in de productie.
Hoe ziet de visibiliteit van ANB in dergelijke overeenkomsten er doorgaans uit? 
5. Hoeveel van die samenwerkingsverbanden werden er afgesloten in de jaren 2020, 
2021, 2022 en 2023, graag uitgesplitst per type van samenwerking en per type van 
partner zijnde privaat dan wel overheid? Kan de minister heel specifiek aangeven 
waarvoor ANB die inkomsten inzet?
6. Kan de minister heel specifiek wat de film ‘Onze Natuur’ betreft, verduidelijken hoe 
het beleid van ANB werd toegepast ten aanzien van de filmmakers?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 181 van 6 december 2023
van STEVEN COENEGRACHTS
1. Een organisatie of een persoon kan een professionele fotoshoot of filmopname 
organiseren in een natuurdomein van het Agentschap voor Natuur en Bos (ANB), mits 
toelating van het ANB. Betalende filmopnames en fotoshoots in de gebieden van ANB 
komen terecht bij het filmloket van Natuurinvest (eigen vermogen van ANB).
Fotoshoots of filmopnames voor en door particulieren (trouwfoto’s, 
communiefoto’s,…), niet voor commercieel gebruik, kunnen uiteraard gewoon gratis 
plaatsvinden in de domeinen van ANB, op voorwaarde dat de geldende 
toegankelijkheidsregels gerespecteerd worden en andere bezoekers niet gehinderd 
worden.
Verstoring van onze natuur moet zoveel mogelijk vermeden worden. Filmopnames of 
fotoshoots kunnen in sommige omstandigheden nefaste gevolgen hebben voor de 
bodem, fauna en flora in het gebied. Daarom is een correcte afweging van de risico’s 
belangrijk. Natuurinvest bespreekt elke afzonderlijke aanvraag voor een specifiek 
domein met de verantwoordelijke regiobeheerder en/of boswachter van ANB.
Op basis van de aanvraag wordt door ANB al dan niet toestemming gegeven. Als er 
toestemming is, wordt door Natuurinvest een huurcontract opgemaakt. De prijzen die 
hiervoor gehanteerd worden, zijn afhankelijk van de duur, de grootte van de crew en 
het type opname.
•Duur: er kan een contract worden afgesloten voor een halve dag (maximum 
4u ter plaatse) of een hele dag (maximum 8u ter plaatse). Voor extra uren 
bovenop 8u per dag, wordt een supplement berekend.
•Grootte van de crew: we maken een onderscheid op basis van het aantal 
personen dat ter plaatse zal zijn. We tellen hier alle personen mee: crew, 
acteurs, technici, vertegenwoordiging van de klant, regisseurs, catering,… 
Immers hoe groter de crew, hoe groter de impact. 
•Type opname: we maken een onderscheid tussen twee types opnames: niet-
commercieel (videoclip, documentaire, TV-show, langspeelfilm, kortfilm, serie, 
amusement, fictie, human interest,…) en commercieel (reclame, mode, TV-
spots, …).
Voor filmopnames en fotoshoots in de natuurgebieden van het ANB gelden volgende 
dagtarieven (exclusief btw):
•Huurtarieven:
 Commercieel Niet-commercieel
Crew Halve dag Hele dag Halve dag Hele dag
1 tot 2 personen € 750 € 1000 € 350 € 500
3 tot 8 personen € 1000 € 1500 € 500 € 750
8 tot 25 personen € 1500 € 2000 € 750 € 1000
> 25 personen € 2000 € 3000 € 1000 € 1500
•Supplementen
 Commercieel Niet-commercieel
Extra uren (boven 8u per dag) € 150/u € 100/u
Montagedagen (opbouw of afbraak 
op een andere dag dan de 
opnames)50% van het dagtarief
Tweede opnamedag 75% van het dagtarief
Derde opnamedag 60% van het dagtarief
Verdere opnamedagen Op aanvraag
Aanvraag minder dan 7 dagen voor 
opnameVerhoging van de tarieven met 
30%
Opname zonder voorafgaandelijk 
akkoord/huurcontractVerhoging van de tarieven met 
100%
Studententarief 250 euro per dag
Bij elke opname of fotoshoot dient eveneens een waarborg van 500 euro betaald te 
worden. De waarborg dient voor de opnamedag(en) gestort te zijn. Na afloop maakt 
de regiodienst van het ANB een evaluatie en koppelt terug. De waarborg kan dan 
geheel of gedeeltelijk aan de aanvrager worden teruggestort.
Professionele filmopnames en fotoshoots kunnen enkel doorgaan na ondertekening 
van een overeenkomst. Ook het huurtarief en de waarborg dienen volledig gestort te 
zijn voor de start van de filmopname of fotoshoot. Eventuele bijkomende kosten zijn 
afhankelijk van de eventueel specifieke behoeften van de filmmakers of fotografen.
De middelen die Natuurinvest genereert, worden in opdracht van het ANB 
geïnvesteerd in kennisprogramma’s en natuurprojecten en hebben als doel de kennis 
en de beleving van de natuur te doen groeien.
2. Middelen werden niet gegenereerd door het ANB maar door Natuurinvest. Een 
uitsplitsing per provincie kan niet gegeven worden omdat de gegevens bijgehouden 
worden per beheerregio van Natuur en Bos.
•2019:
oTotaal aantal goedgekeurde betalende filmopnames (9) en fotoshoots 
(2)
oTotaal aantal inkomsten voor filmopnames en fotoshoots: 5.250 euro
•2020:
oTotaal aantal goedgekeurde betalende filmopnames (19) en fotoshoots 
(3)
oTotaal aantal inkomsten voor filmopnames en fotoshoots: 12.825 euro
•2021: 
oTotaal aantal goedgekeurde betalende filmopnames (36) en fotoshoots 
(8)
oTotaal aantal inkomsten voor filmopnames en fotoshoots: 25.037,50 
euro
•2022: 
oTotaal aantal goedgekeurde betalende filmopnames (27) en fotoshoots 
(4)
oTotaal aantal inkomsten voor filmopnames en fotoshoots: 40.042,50 
euro
3. Gemeenten en intergemeentelijke samenwerkingsverbanden vallen steeds onder de 
niet-commerciële tarieven, zelfs al zijn de opnames bestemd voor commerciële 
mediatypes zoals tv-commercials en reclame. 
4. In sommige gevallen kan een ruilovereenkomst gesloten worden. Ook dan wordt een 
huurcontract opgemaakt waarin de ruildeal, bijvoorbeeld een return in communicatie, 
duidelijk omschreven wordt. Dit kan leiden tot een reductie van het huurbedrag. 
Een voorbeeld is het weergeven van het logo van het ANB in de aftiteling van een 
programma. Een ander voorbeeld is het in beeld brengen van een boswachter die een 
natuureducatief woordje doet. 
5. Ik verwijs naar mijn antwoord op deelvraag 2. Er zijn geen data beschikbaar of dit 
over private partners of overheden gaat. 
De middelen die Natuurinvest genereert, worden in opdracht van het ANB 
geïnvesteerd in kennisprogramma’s en natuurprojecten en hebben als doel de kennis 
en de beleving van de natuur te doen groeien.
6. Wat 'Onze Natuur' betreft, werd er met de producent Hotel Hungaria een 
samenwerkingsovereenkomst afgesloten. Het ANB faciliteerde niet enkel de toelating 
om in zijn natuurgebieden te filmen, maar leverde ook de expertise aan de makers 
om de fauna en flora correct te benoemen en de natuurprocessen wetenschappelijk 
te duiden. Gezien de grote educatieve en maatschappelijke meerwaarde, alsook de 
promotie van onze natuurgebieden in de docureeks/film, werd hier geen financiële 
vergoeding voor gevraagd. Het ging hier immers om een ruilovereenkomst. Zo werd 
het ANB als bevoorrechte en primaire partner behandeld voor ‘Onze Natuur’. Zo 
werden logo’s of linken van andere partners op producten van ‘Onze Natuur’ steeds 
na die van het ANB weergegeven. Het productiehuis gaf de gebieden van het ANB een 
plaats in het (online) verhaal van het project, hetgeen voor bijzonder veel visibiliteit 
zorgde. Ecopedia werd gebruikt als het kanaal voor gespecialiseerde informatie over 
de natuur. Het logo van Ecopedia werd ook meegenomen in de communicatie.
