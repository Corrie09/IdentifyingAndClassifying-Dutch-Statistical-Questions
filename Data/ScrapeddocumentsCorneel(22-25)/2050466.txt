title: Sneltram A12 - Heraanleg kruispunt Londerzeel-Zuid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2050466
thema link: https://www.vlaamsparlement.be/parlementaire-documenten/schriftelijke-vragen/1803401
SCHRIFTELIJKE VRAAG
nr. 679
van NADIA SMINATE
datum: 13 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Sneltram A12  -  Heraanleg kruispunt Londerzeel-Zuid
Collega Inez De Coninck heeft in de vergadering van de Commissie voor Mobiliteit en 
Openbare Werken van 8 februari 2024 gevraagd naar een stand van zaken in het dossier 
van de sneltram A12. In april dit jaar zou de omgevingsvergunning worden ingediend om 
die hopelijk op het einde van dit jaar te kunnen verkrijgen, zodat volgend jaar de spade 
voor dit grote project in de grond kan.
Onlosmakelijk verbonden met de aanleg van de sneltram is het kruispunt Londerzeel-Zuid. 
In augustus vorig jaar zou het Agentschap Wegen en Verkeer (AWV) daarvoor de 
omgevingsvergunning hebben aangevraagd. In het najaar van 2023 waren er enkele 
informatiesessies waaruit bleek dat de omgevingsvergunning nog niet was ingediend.
1. Kan de minister een gedetailleerde tijdlijn bezorgen van alle procedures/vergunningen 
die al ingediend zijn en nog ingediend moeten worden?
2. Welke gevolgen heeft de achterstand in de verschillende procedureaanvragen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 679 van 13 februari 2024
van NADIA SMINATE
1. De administratie laat weten dat men vooraf aan de aanvraag van de 
omgevingsvergunning een afwijking in het kader van algemeen belang diende te 
bekomen. De procedure voor deze afwijking werd doorlopen tussen april 2023 
(aanvraag) tot augustus 2023 (bekomen van het MB). Vervolgens werd op 8 december 
2023  de aanvraag voor de omgevignsvergunning ingediend, nadat een reeks cruciale 
elementen met betrekking tot het verplaatsen van buurtwegen met zekerheid 
uitgeklaard werden. 
Medio januari 2024 vroeg de vergunningsverlenende overheid nog enkele 
aanpassingen en aanvullingen aan het dossier. Deze werden begin februari bezorgd. 
Men wacht nu op de volledigheidsverklaring van het dossier, waarna de adviesronde 
en het openbaar onderzoek kunnen starten. 
De PPS-procedure is zoals voorzien opgestart en loopt volgens planning. Het BAFO-
dossier van de inschrijvers moest op 4 maart ingeleverd worden. Zoals vooropgesteld, 
zal de Vlaamse Regering eind april/begin mei beslissen aan welke inschrijver het 
contract zal worden gegund. Het bekomen van de omgevingsvergunning dient te 
gebeuren voor de contractsluiting in het kader van de PPS-procedure, wat nog steeds 
past in de planning (voorzien in de zomer 2024). Verdere updates zullen gedeeld 
worden via de website van AWV.
2. De administratie geeft mee dat de doorlooptijd van de procedure voor de 
omgevingsvergunning en aanverwanten momenteel geen impact heeft op de 
uitvoering van het project ‘Complex A12 Londerzeel-Zuid’.
