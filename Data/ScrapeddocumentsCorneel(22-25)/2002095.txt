title: Niet-verworven salarisschalen voor de personeelsleden in het onderwijs - Stand van zaken
thema: Onderwijs en Vorming
pdf link: https://docs.vlaamsparlement.be/pfile?id=2002095
thema link: https://www.vlaamsparlement.be/parlementaire-documenten/schriftelijke-vragen/1768260
SCHRIFTELIJKE VRAAG
nr. 23
van BRECHT WARNEZ
datum: 5 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Niet-verworven salarisschalen voor de personeelsleden in het onderwijs  -  Stand van zaken
Niet-verworven salarisschalen worden toegekend aan bepaalde medewerkers in het 
onderwijs op basis van hun bezit van specifieke diploma’s of certificaten. Ik kijk hier in het 
bijzonder naar personeelsleden die deze vergoeding daadwerkelijk ontvangen op basis van 
‘bijzondere diploma’s of getuigschriften’, het getuigschrift ‘grondige kennis verplichte 
tweede taal Frans’ of via een diploma of getuigschrift buitengewoon onderwijs.
De in aanmerking komende personeelsleden die houder zijn van een van de bovenvermelde 
diploma’s of certificaten ontvangen een niet-verworven salarisschaal waarvan het jaarlijkse 
bedrag is vastgesteld. De jaarbedragen zijn vastgesteld op 100% voor de personeelsleden 
die een voltijdse opdracht uitoefenen. Dit bedrag wordt aangepast aan het indexcijfer van 
de consumptieprijzen.
Niet-verworven salarisschalen bieden verschillende voordelen voor zowel werkgevers als 
voor werknemers. Ze zijn een erkenning van de extra vaardigheden die werknemers 
hebben behaald en moedigen werknemers zo aan zich verder te specialiseren in hun 
vakgebied. Daarnaast kan het extra belonen van werknemers ook bijdragen tot het 
aantrekken van hooggekwalificeerde kandidaten en ook het behouden van die kandidaten.
Toch is het belangrijk om het systeem rond niet-verworven salarisschalen regelmatig te 
beoordelen. Dat zorgt ervoor dat dergelijke salarisschalen eerlijk en transparant toegekend 
worden en kan mogelijke misbruiken voorkomen.
Dit is een vervolgvraag op mijn vragen nr. 899 van 12 juli 2021 en nr. 758 van 16 augustus 
2022.
Gelieve alle gegevens beschikbaar te stellen in Excel.
1. Kan de minister een geüpdatet overzicht geven per jaar van het aantal niet-verworven 
salarisschalen voor de personeelsleden in het onderwijs die de voorbije vijf jaar zijn 
uitbetaald? Graag een opdeling per provincie, per salarisschaalcode en getuigschrift of 
diploma die tot deze vergoeding leidt, alsook van het ambt en niveau waarbinnen het 
personeelslid werkt.
2. Wat is het totale bedrag per jaar dat de laatste vijf jaar aan niet-verworven 
salarisschalen voor de personeelsleden in het onderwijs werd uitbetaald? Graag een 
update.
3. In zijn antwoord op vraag nr. 758 gaf de minister aan niet van plan te zijn wijzigingen 
aan te brengen aan het systeem van de niet-verworven salarisschalen voor de 
personeelsleden in het onderwijs. 
Zijn hier veranderingen gebeurd?
Zo niet, hoe evalueert de minister het huidige systeem?
Zo ja, welke wijzigingen plant de minister en volgens welke tijdlijn? 
Zo ja, heeft hij daarover al gesproken met de sociale partners?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 23 van 5 oktober 2023 
van BRECHT WARNEZ
Aan het beantwoorden van deze schriftelijke vraag gaat een gegevensbevraging vooraf.
Het Agentschap voor Onderwijsdiensten (AGODI) raadpleegde de databanken op 
10/10/2023. De schriftelijke vraag bouwt verder op schriftelijke vraag nr. 758 
(16/08/2022). In mijn antwoord vul ik enkel data aan over het kalenderjaar 2022.
1. Na analyse van AGODI blijkt dat tijdens het jaar 2022 13.320 unieke personeelsleden 
genoten van een niet-verworven salarisschaal. Splitsen we die groep personeelsleden 
verder op volgens soort niet-verworven salarisschaal, dan valt op dat het totaal hoger 
is dan 13.320. Dit verschil kan enkel verklaard worden doordat een aantal 
personeelsleden meer dan één niet-verworven salarisschaal uitbetaald kregen tijdens 
2022.
Deze opmerking geldt ook als we de groep mensen opsplitsen naar provincie, 
personeelscategorie en onderwijsniveau.
1.1 Aantal personeelsleden met een niet-verworven salarisschaal, opgesplitst per 
niet-verworven salarisschaal
Weddenschaal OmschrijvingAantal 
personeelsleden
030 Houder getuigschrift BuO 6.444
031 Houder GHOS-diploma 583
032 Houder DHOS-diploma 1.948
034 Houder getuigschrift of bijzonder  diploma 885
035 Houder getuigschrift of bijzonder diploma 1
036 Houder getuigschrift of bijzonder diploma 14
037 Houder getuigschrift of bijzonder diploma 11
045 NVS : Brussel-rand-taalgrens / Frans 586
047 NVS : zorgverbreding (CAO 8) 3.422
Totaal 13.894
AGODI splitste de data over de onderwijspersoneelsleden die genieten van een niet-
verworven salarisschaal verder op per provincie, per onderwijsniveau, per ambt en per 
diploma. Voor deze gedetailleerde informatie verwijs ik naar de bijlage.
2. AGODI berekende het totaal uitbetaalde bedrag van niet-verworven salarisschalen aan 
onderwijspersoneelsleden en komt uit op € 8.154.769,76.
3. Om de vlakke loopbaan van de leraren te doorbreken werd het mandaat van leraar-
specialist ingevoerd. Schoolbesturen krijgen zo de mogelijkheid om een ervaren leraar 
de ruimte te geven om een bepaalde specialiteit in te zetten of verder te ontwikkelen. 
Het mandaat geldt voor drie schooljaren, maar kan verlengd worden. De leraar-
specialist krijgt een nieuw hiervoor ingevoerde niet-verworven salarisschaal 895.
De toewijzing gebeurt a rato van maximum 5% van de lesomkadering van de school 
en op basis van drie generieke criteria (minimum 10 jaar dienstanciënniteit in het ambt 
van leraar, expertise of competenties voor specifieke taken, een positieve evaluatie in 
het ambt van leraar), aangevuld met lokaal bepaalde en onderhandelde criteria en 
specifieke taken.
Aan de regeling van de andere niet-verworven salarisschalen werd niet geraakt. Wel 
worden de niet-verworven salarisschalen vanaf dit schooljaar ook toegekend aan de 
personeelsleden die aan de voorwaarden voldoen in het nieuwe ambt van 
beleidsondersteuner in het basisonderwijs.
BIJLAGE
Overzicht
