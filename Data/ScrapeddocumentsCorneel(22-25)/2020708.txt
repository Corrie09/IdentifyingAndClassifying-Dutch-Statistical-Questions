title: Archeologische opgravingen - Historische munitie
thema: Onroerend erfgoed
pdf link: https://docs.vlaamsparlement.be/pfile?id=2020708
thema link: https://www.vlaamsparlement.be/parlementaire-documenten/schriftelijke-vragen/1782579
SCHRIFTELIJKE VRAAG
nr. 71 
van MANUELA VAN WERDE
datum: 28 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Archeologische opgravingen  -  Historische munitie
Vlaanderen was jammer genoeg een strijdtoneel tijdens de twee wereldoorlogen van de 
vorige eeuw. Die gebeurtenissen hebben duidelijke littekens nagelaten in de Vlaamse 
bodem. Daardoor wordt er dan ook geregeld munitie aangetroffen bij graafwerken of 
andere bodemwerken. 
Dat soort vondsten is niet zonder gevaar wegens de explosieve stoffen die ze bevatten. 
Dergelijke vondsten (CTE genoemd, conventionele en toxische explosieven) kunnen ons 
meer inzicht geven in het oorlogsgebeuren en worden om die reden beschouwd als 
archeologisch erfgoed. Het hoeft dan ook niet te verbazen dat de gevaarlijke aard van dat 
soort erfgoed zorgt voor complexe situaties, aangezien veiligheid altijd moet primeren. Een 
duidelijk kader dat aangeeft hoe een kwalitatieve archeologische registratie verzoend kan 
worden met het veilig opsporen en verwijderen van explosieven was tot voor kort 
onbestaande. 
Daarom schreef het agentschap Onroerend Erfgoed een richtlijn die duidelijkheid moet 
scheppen voor de archeologische en bouwsector ‘archeologie vs. munitieopsporing’, die 
ondersteuning moet bieden bij het veilig registreren van historische munitie.
1. Kan de minister toelichting geven over het ontstaan van die richtlijn? Is dat een reactie 
op een noodkreet vanuit de sector of een proactieve benadering om helderheid te 
verschaffen?
2. Hoe vaak wordt er munitie ontdekt tijdens archeologische opgravingen in Vlaanderen?
3. Zijn er gegevens beschikbaar over de kosten die gepaard gaan met het veilig 
registreren, opsporen, en bergen van historische munitie tijdens archeologische 
projecten?
4. In hoeverre beïnvloeden munitievondsten de duur en de kostprijs van archeologische 
opgravingen? Is er (in de toekomst) sprake van een premie bij dergelijke opgravingen 
om de bijkomende kosten te dekken?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 71 van 28 november 2023
van MANUELA VAN WERDE
1. De richtlijn is in de eerste plaats een reactie op vragen vanuit de betrokken sectoren. 
In 2016 al kreeg mijn administratie een aantal concrete vragen vanuit de sector van 
de munitiedeskundigen. Ze vroegen in het bijzonder hoe zij hun werkzaamheden 
konden afstemmen met de (op dat moment nieuwe) archeologische regelgeving. Wordt 
het opsporen van historische munitie bijvoorbeeld beschouwd als een archeologische 
handeling? 
Ook vanuit de erkende archeologen kwamen er sinds 2016 in toenemende mate vragen 
over de omgang met munitie tijdens een archeologisch onderzoek en de integratie van 
een munitieopsporing in een archeologienota. Archeologen botsten bij hun onderzoek 
immers regelmatig op historische munitie, waarbij er legitieme vragen rond veiligheid 
en aansprakelijkheid rijzen. De vraag naar een heldere richtlijn hierover was de laatste 
jaren een terugkomend agendapunt in het overleg van het agentschap Onroerend 
Erfgoed met zowel de Vlaamse Ondernemers in de archeologie (VONA) als het Vlaams 
Archeologencollectief (VLAC).
Tot slot was er ook een duidelijke vraag vanuit de initiatiefnemers, in het bijzonder het 
Departement Mobiliteit en Openbare Werken. Zij stelden recent een leidraad op over 
de opsporing van munitie bij openbare werken, waarbij het agentschap Onroerend 
Erfgoed werd betrokken. Ook hier bleek een vraag kwamen te bestaan naar een richtlijn 
rond archeologie en munitieopsporing.
De nieuwe richtlijn is het eindresultaat van een traject waarbij tal van stakeholders 
betrokken werden. 
2. Het is onmogelijk om precieze cijfers te geven over hoe vaak munitie wordt ontdekt 
tijdens archeologische opgravingen, omdat dit niet systematisch wordt gemeld of 
bijgehouden. Het gaat echter om vele tientallen opgravingen en om aanzienlijke 
hoeveelheden munitie. Evident situeert het gros hiervan zich in de Westhoek, waar er 
nog enorme hoeveelheden munitie in de bodem aanwezig zijn. Sporadisch wordt echter 
ook in andere delen van Vlaanderen munitie aangetroffen, zoals in zones die 
gebombardeerd werden, aan de kust (Atlantikwall) of op plaatsen waar hevig werd 
gevochten in één van beide wereldoorlogen. In de meeste gevallen wordt er op zulke 
locaties vandaag al voorzien in een systematische begeleiding van de archeologen door 
munitiedeskundigen. Hierdoor is er op vandaag nog geen melding van ongevallen met 
oorlogsmunitie, waarbij archeologen betrokken waren.
3. Hiervan zijn geen cijfers beschikbaar. Het is echter evident dat veiligheid een prijs 
heeft: als de archeologen begeleid worden door een munitiedeskundige, dan hangt daar 
een prijskaartje aan vast. Omdat dit vandaag al een courante praktijk is, zal de nieuwe 
richtlijn in de toekomst nauwelijks leiden tot een prijsverhoging. Bovendien gaf de 
archeologische sector helder aan dat het hier in de eerste plaats gaat om de veiligheid 
van de archeologen, en dat hierop niet bespaard mag worden.
4. Munitieopsporingen hebben een geringe impact op de duur van archeologische 
opgravingen omdat de beide doorheen de jaren op elkaar zijn afgestemd. Opgravingen 
waarbij er voorzien wordt in een professionele munitieopsporing zijn evident duurder 
dan opgravingen waar dit niet gebeurt. De inzet van een munitiedeskundige is echter 
het resultaat van een risicoanalyse, waaruit blijkt dat deze maatregel noodzakelijk is 
om de veiligheid van de betrokkenen, de omwonenden en de leefomgeving te 
garanderen. Hierop besparen is vanuit veiligheidsoverwegingen niet te verantwoorden.
In bepaalde gevallen kan een initiatiefnemer een premie krijgen voor de uitvoering van 
een archeologische opgraving. Deze premie wordt onder andere berekend op basis van 
het aantal mensdagen dat voor de opgraving werd ingezet. Een munitiedeskundige kan 
worden meegerekend als deel van het archeologisch team dat is ingezet voor de 
opgraving, waardoor een deel van de kosten kan gerecupereerd worden.
