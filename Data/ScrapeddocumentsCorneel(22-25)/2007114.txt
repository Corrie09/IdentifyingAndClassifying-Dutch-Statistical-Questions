title: Tweerichtingfietspaden - Evaluatie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2007114
thema link: https://www.vlaamsparlement.be/parlementaire-documenten/schriftelijke-vragen/1769251
SCHRIFTELIJKE VRAAG
nr. 69
van ANNICK LAMBRECHT
datum: 10 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Tweerichtingfietspaden  -  Evaluatie
Op woensdag 4 oktober kwam in Oostmalle een 17-jarige op een scooter om het leven 
toen hij in botsing kwam met een andere scooter die in tegengestelde richting reed. Net 
op dat moment passeerde een vrachtwagen die richting Oostmalle reed. De jonge 
scooterrijder belandde onder de vrachtwagen.
Het ongeval gebeurde op een tweerichtingsfietspad langs de Lierselei. De Lierselei is een 
gewestweg in beheer van het Agentschap Wegen en Verkeer (AWV) waarop maximaal 70 
kilometer per uur mag worden gereden. Het Fietsvademecum geeft duidelijke richtlijnen 
voor tweerichtingsfietspaden:
- ruimtebesparing is nooit een geldig argument voor de aanleg van een 
tweerichtingsfietspad;
- de standaardbreedte is minstens 3 meter bij een intensiteit tot 250 fietsers op het 
drukste uur en 4 meter wanneer dit boven de 250 meter ligt;
- bij een snelheidsregime van 70 km/u schrijft het Fietsvademecum een vrijliggend 
fietspad voor, zonder uitzonderingen en met minimaal 1,50 meter tussen de rijbaan en 
het vrijliggende fietspad.
1. Hoe breed is het tweerichtingsfietspad langs de Lierselei? Waarom is er langs de 
Lierselei gekozen voor een tweerichtingsfietspad?
2. Wat is de intensiteit op het drukste uur langs de Lierselei? Wanneer is dat voor het 
laatst gemeten?
3. Is de minister het ermee eens dat de situatie op de Lierselei, een gewestweg waar 70 
km/u mag worden gereden in combinatie met een aanliggend tweerichtingsfietspad, 
in strijd is met de aanbevelingen uit het Fietsvademecum?
4. Welke acties plant de minister en/of AWV om die onveilige situatie aan te pakken?
5. Waren er in het verleden al plannen bij AWV om de situatie op de Lierselei aan te 
pakken en specifiek voor (brom)fietsers veiliger te maken? Zo ja, welke? Graag een 
volledige historiek.
6. Hoe staat de minister tegenover een snelheidsverlaging naar 50 km/u op de Lierselei, 
en meer in het algemeen op wegen waar 70 km/u de maximumsnelheid is en er geen 
vrijliggend fietspad aanwezig is? In dat geval is een bromfiets ook op de weg 
toegelaten en had het ongeval mogelijk voorkomen kunnen worden.
7. a) Hoeveel kilometer wegen in Vlaanderen zijn er met een maximumsnelheid van 70 
km/u?
b) Langs hoeveel kilometer van die wegen ligt er een vrijliggend fietspad?
c) Langs hoeveel kilometer van die wegen ligt er geen vrijliggend fietspad? 
d) Langs hoeveel kilometer van die wegen ligt er een aanliggend 
tweerichtingsfietspad?
e) Hoeveel kilometer van de fietspaden in 7.d) is minstens 3 meter breed?
f) Langs hoeveel kilometer van die wegen ligt er een vrijliggend 
tweerichtingsfietspad?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 69 van 10 oktober 2023
van ANNICK LAMBRECHT
1. Het stuk dubbelrichtingsfietspad langs de N14 Lierselei is 170 cm breed over een 
afstand van 1 725 m. Vandaag bestaan er duidelijke projectstructuren en methodieken 
waarbij afwegingen en beslissingen om een dubbelrichtingsfietspad aan te leggen 
grondig beargumenteerd moeten worden vooraleer dit kan worden toegestaan. 
Vroeger was dit echter niet in dezelfde mate het geval. Er zijn daarom geen historische 
data meer terug te vinden over de beslissing voor de inrichting van de fietsinfrastrctuur 
op deze locatie. 
2. Op deze locatie liggen er geen tellussen. Er zijn voor deze locatie daarom geen 
gegevens beschikbaar over de intensiteiten. 
3. Dit soort bestaand fietspad zou in een nieuwbouwsituatie niet conform de huidige 
richtlijnen zijn.  
4. Momenteel is er voor deze locatie een studie lopende, waarvan de projectnota op korte 
termijn zal worden goedgekeurd. Na goedkeuring van de projectnota zullen er innames 
moeten gebeuren om voldoende openbare ruimte te creëren voor de aanleg van 
gescheiden enkelrichtingsfietspaden. Daarnaast wordt er samen met het Agentschap 
Wegen en Verkeer (AWV) en het lokaal bestuur bekeken of hier op korte termijn al dan 
niet tijdelijke acties kunnen worden gedefinieerd om de locatie verkeersveiliger te 
maken. 
5. Voorafgaand aan de huidige lopende studie werden er voor deze locatie geen plannen 
voor herinrichting opgemaakt.
6. Het verlagen van de snelheid is een mogelijkheid, maar die optie moet situatie per 
situatie bekeken worden, in samenspraak met het lokale bestuur en de politie. Een 
snelheidsverlaging moet altijd gepaard gaan met flankerende maatregelen, zodat het 
ook voor de weggebruiker begrijpbaar (‘zelfverklarend’) is welk snelheidsregime er op 
die locatie van kracht is, ongeacht de signalisatie. De ervaring leert namelijk dat enkel 
de signalisatie aanpassen onvoldoende effect heeft op het rijgedrag van de 
weggebruiker. 
Omwille van deze lokale bezorgdheden moet worden afgewogen of het verlagen van 
de snelheid op een veilige en voor elke weggebruiker begrijpbare manier kan 
gerealiseerd worden. De meest veilige optie voor deze locatie blijft een gescheiden 
enkelrichtingsfietspad, waarvoor de studie momenteel in de eindfase zit.
7. a) Het AWV heeft 3 388 km wegen in beheer met een snelheidsregime van 70 km/u. 
In totaal (met inbegrip van wegen in beheer van het AWV) schatten we dat 
Vlaanderen 63 273 km wegen met snelheidsregime 70 km/u heeft. 
b) Het AWV beheert 1 829 km gewestweg met snelheidsregime 70 km/u waarlangs 
een vrijliggend fietspad ligt.
c) Het AWV beheert 1 417 km gewestweg met snelheidsregime 70 km/u waarlangs 
geen vrijliggend fietspad ligt. Wegen met een wegnummer beginnend met A, B of 
R00 zijn niet meegenomen in  deze berekening.
d) Het AWV beheert 92 km gewestweg met snelheidsregime 70 km/u waarlangs een 
aanliggend dubbelrichtingsfietspad ligt. 
e) Vraag e is niet verenigbaar met vraag d, aangezien er voor d aantal km weg 
gevraagd wordt en voor e aantal km fietspaden. De vraag is aangepast naar 
‘Hoeveel km wegen van de wegen in 7d hebben een aanliggend 
dubbelrichtingsfietspad smaller dan 3 m?’ Het AWV beheert 91 km gewestweg met 
snelheidsregime 70 km/u waarlangs aanliggend dubbelrichtingsfietspad ligt smaller 
dan 3 m. 
f) Het AWV beheert 506 km gewestweg met snelheidsregime 70 km/u waarlangs een 
vrijliggend dubbelrichtingsfietspad ligt.
