title: Nederlandstalig onderwijs Brussel - Doorstroming naar het gewoon lager onderwijs
thema: Brussel en de Vlaamse Rand
Onderwijs en Vorming
pdf link: https://docs.vlaamsparlement.be/pfile?id=2003988
thema link: https://www.vlaamsparlement.be/parlementaire-documenten/schriftelijke-vragen/1765542
SCHRIFTELIJKE VRAAG
nr. 12
van ANNABEL TAVERNIER
datum: 3 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Nederlandstalig onderwijs Brussel  -  Doorstroming naar het gewoon lager onderwijs
Een kind dat jonger is dan 6 jaar en dat ingeschreven was in een erkende Nederlandstalige 
kleuterschool, kan toegang krijgen tot het gewoon lager onderwijs in de volgende 
gevallen:
- met een gunstig advies van de klassenraad voor kleuteronderwijs;
- met een ongunstig advies van de klassenraad voor kleuteronderwijs, maar wel een 
gunstige beslissing van de klassenraad lager onderwijs. Bij een ongunstig advies van de 
klassenraad voor kleuteronderwijs voor de beheersing van het Nederlands, moet de 
leerling een taalintegratietraject volgen. 
De ouders nemen de uiteindelijke beslissing over de vervroegde instap, na toelichting 
bij het advies of beslissing van de klassenraad.
Een 6-jarige leerling ingeschreven in een erkende Nederlandstalige kleuterschool, die 
het voorgaande schooljaar ten minste 290 halve dagen aanwezig was, heeft toegang tot 
het gewoon lager onderwijs. Bij een negatief advies van de klassenraad voor de beheersing 
van het Nederlands, moet de leerling een taalintegratietraject volgen.
Een leerling ingeschreven in een erkende Nederlandstalige kleuterschool, die het 
voorgaande schooljaar geen 290 halve dagen aanwezig was, kan nog toegang krijgen in 
de volgende gevallen:
- met een gunstig advies van de klassenraad voor kleuteronderwijs;
- met een ongunstig advies van de klassenraad voor kleuteronderwijs, maar wel een 
gunstige beslissing van de klassenraad lager onderwijs. Was het advies ongunstig voor 
de beheersing van het Nederlands, dan moet de leerling 
een taalintegratietraject volgen.
De lagere school bepaalt zelf op welke manier de klassenraad die beslissing neemt, 
bijvoorbeeld door contact met de kleuterschool, op basis van testen, â€¦
1. Voor de kinderen jonger dan 6 jaar (graag de cijfers van de voorbije 5 schooljaren 
voor het Nederlandstalig onderwijs in Brussel):
a) Hoeveel kleuters kregen een gunstig advies van de klassenraad in het 
kleuteronderwijs en maakten bijgevolg de overstap naar het gewoon lager 
onderwijs?
b) Hoeveel kleuters kregen een ongunstig advies van de klassenraad in het 
kleuteronderwijs en om welke reden? In hoeveel gevallen had dat te maken met 
het onvoldoende beheersen van het Nederlands? Hoeveel van die kleuters stelden 
de overstap naar het gewoon lager onderwijs uiteindelijk uit?
c) Hoeveel kleuters kregen een ongunstig advies van de klassenraad in het 
kleuteronderwijs, maar wel een gunstig advies van de klassenraad van het lager 
onderwijs?
2. Voor de 6-jarige kinderen die het voorgaande schooljaar ten minste 290 halve dagen 
aanwezig waren:
Hoeveel kleuters kregen een negatief advies van de klassenraad voor de beheersing 
van het Nederlands? Graag de cijfers van de voorbije 5 schooljaren voor het 
Nederlandstalig onderwijs in Brussel.
3. Voor de 6-jarige kinderen die het voorgaande schooljaar geen 290 halve dagen 
aanwezig waren (graag de cijfers van de voorbije 5 schooljaren voor het 
Nederlandstalig onderwijs in Brussel): 
a) Hoeveel kleuters kregen een gunstig advies van de klassenraad in het 
kleuteronderwijs?
b) Hoeveel kleuters kregen een ongunstig advies van de klassenraad in het 
kleuteronderwijs en om welke reden? In hoeveel gevallen had dat te maken met 
het onvoldoende beheersen van het Nederlands? Hoeveel van die kleuters stelden 
de overstap naar het gewoon lager onderwijs uiteindelijk uit?
c) Hoeveel kleuters kregen een ongunstig advies van de klassenraad in het 
kleuteronderwijs, maar wel een gunstig advies van de klassenraad van het lager 
onderwijs?
4. Hoe evalueert de minister deze cijfers? Hoe verhouden de cijfers zich tot het Vlaamse 
gemiddelde? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 12 van 3 oktober 2023
van ANNABEL TAVERNIER
Mijn onderwijsadministratie beschikt niet over de gevraagde gegevens. 
In het Vlaams Parlement worden regelmatig pleidooien gehouden voor de verlaging van 
de planlast. Indien we aan scholen zouden vragen om over deze adviezen te rapporteren, 
zou dit opnieuw een verhoging van de planlast betekenen.
