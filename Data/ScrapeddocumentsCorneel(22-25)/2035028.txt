title: KOALA-taalscreening kleuters - Doorstroming naar het lager onderwijs
thema: Onderwijs en Vorming
pdf link: https://docs.vlaamsparlement.be/pfile?id=2035028
thema link: https://www.vlaamsparlement.be/parlementaire-documenten/schriftelijke-vragen/1796402
SCHRIFTELIJKE VRAAG
nr. 267
van ANNABEL TAVERNIER
datum: 19 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
KOALA-taalscreening kleuters  -  Doorstroming naar het lager onderwijs
Sinds het schooljaar 2021-2022 wordt bij alle leerlingen van de derde kleuterklas een 
gestandaardiseerde taalscreening Nederlands afgenomen. De zogenaamde KOALA-test 
brengt de taalvaardigheid van de kleuter in kaart. Op basis van het resultaat wordt de 
kleuter ingedeeld in één van drie kleurenzones die de nood aan extra ondersteuning en 
begeleiding doorheen de rest van het schooljaar bepaalt. 
Zo krijgen kleuters die voldoende taalvaardig zijn om aan het eerst leerjaar te beginnen 
een groene kleurcode, kleuters die mogelijk extra ondersteuningsmaatregelen nodig 
hebben een oranje kleurcode en kleuters die waarschijnlijk intensieve extra 
ondersteuningsmaatregelen nodig hebben een rode kleurcode. Leerlingen met een 
taalachterstand krijgen doorheen de rest van het schooljaar extra taalstimulering. Het gaat 
dan in beginsel om een taalbad, of een gelijkwaardig alternatief. Als de achterstand op het 
einde van het schooljaar toch nog te groot zou blijken, dan kan de klassenraad adviseren 
om de overstap naar de lagere school uit te stellen. Wanneer ouders dat advies naast zich 
neerleggen, dan krijgt het kind in het eerste leerjaar een verplicht taalintegratietraject 
opgelegd.
De voorbije twee schooljaren werden de resultaten van de taalscreening bij een 
representatieve verzameling van scholen opgevraagd. Daaruit bleek dat vorig schooljaar 
86% of ruim 10.000 kleuters een groene code kregen en dus voldoende taalvaardig zijn 
om de overstap naar het lager onderwijs te maken, 10% of ongeveer 1200 leerlingen in 
de oranje zone terechtkwamen en extra taalondersteuning nodig hebben en ongeveer 500 
kinderen (4%) eindigden in de rode zone die aangeeft dat er intensieve begeleiding nodig 
is. Net zoals het schooljaar daarvoor (2021-2022) waren er opnieuw grote verschillen 
tussen regio’s en scholen. Zo zijn er meer kinderen met een taalachterstand in grote steden 
zoals Brussel en in scholen met veel leerlingen die thuis geen Nederlands spreken. 
Aangezien er geen verdere cijfers van de resultaten van de taalscreening noch van het 
aantal al dan niet opgevolgde adviezen van de klassenraad worden opgevraagd, is het 
evenwel nuttig om een globaal beeld te krijgen over de doorstroming vanuit het 
kleuteronderwijs naar het lager onderwijs. 
In opvolging van mijn schriftelijke vraag nr. 147 van 21 november 2022 had ik daarover 
graag de volgende vragen gesteld. 
1. Wat zijn de resultaten van de taalscreening die dit schooljaar werd afgenomen? 
a) Van hoeveel scholen werden de gegevens opgevraagd? 
b) Hoeveel leerlingen kwamen terecht in de groene, oranje en rode zone? 
c) Hoe verhouden deze cijfers zich tegenover de cijfers van de voorbije twee 
schooljaren? Zijn er bepaalde evoluties vast te stellen? 
d) Hoe interpreteert de minister deze cijfers? 
2. Heeft de minister zicht op het aantal digitale versus fysieke afnames? 
3. Hoeveel leerlingen hebben sinds de invoering van de taalscreening de overstap 
gemaakt van het kleuteronderwijs naar het gewoon en het buitengewoon lager 
onderwijs? Gelieve de cijfers op te delen per schooljaar, provincie en het Brusselse 
Hoofdstedelijke Gewest. 
4. Hoeveel leerlingen hebben sinds de invoering van de taalscreening de overstap naar 
het lager onderwijs uitgesteld en zijn dus blijven zitten in de derde kleuterklas? Gelieve 
de cijfers op te delen per schooljaar, provincie en het Brusselse Hoofdstedelijke 
Gewest. 
5. Hoe interpreteert de minister deze cijfers en welke conclusies verbindt hij eraan? 
6. Zijn er opvallende verschillen vast te stellen tussen de doorstromingscijfers naar het 
lager onderwijs en het aantal zittenblijvers in de derde kleuterklas sinds de invoering 
van de verplichte taalscreening en de cijfers in de vijf schooljaren voor de invoering? 
Zo ja, welke en hoe verklaart de minister ze? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 267 van 19 januari 2024
van ANNABEL TAVERNIER
1. 675 (van de 2.336 scholen waar de KOALA2023 werd afgelegd) of 29% van de 
populatie aan scholen werd aangezocht om deel te nemen aan de post-KOALA2023-
bevraging. 
308 scholen hebben geantwoord, met een valide respons van 294 scholen.
85,6% van de kleuters die een KOALA-screening aflegden scoorden in de groene zone. 
Deze kleuters hebben geen extra ondersteuningsmaatregelen nodig. 10,6% van de 
kleuters scoorden in de oranje zone en hebben mogelijk extra 
ondersteuningsmaatregelen nodig. 3,8% van de kleuters scoorden in de rode zone en 
hebben intensieve extra ondersteuningsmaatregelen nodig.
Ten opzichte van KOALA2022 blijft het aandeel kleuters in de groene zone nagenoeg 
gelijk. Het aandeel kleuters in de oranje zone stijgt met 0,6 procentpunten en het 
aandeel kleuters in de rode zone daalt met 0,5 procentpunten om in 2023 terug het 
niveau van 2021 te halen.
Het aandeel leerlingen met ondersteuningsnoden ligt hoger in scholen met meer 
leerlingen met leerlingenkenmerk 'thuistaal niet-Nederlands’ en varieert ook regionaal 
met hogere noden in het Brussels Gewest, de stad Antwerpen en de Vlaamse rand.
Het volledige rapport is terug te vinden via: bevraging KOALA 2023-2024 
(vlaanderen.be).
2. In de afnameperiode 2023 (10 oktober – 30 november) werd voor het eerst een gratis 
digitale variant van de KOALA-screening door de overheid ter beschikking gesteld. Aan 
die eerste digitale afname namen 1.168 scholen deel. In totaal hebben 28.498 kleuters 
de test volledig digitaal afgelegd.  
3. Op basis van de beschikbare data heeft AGODI berekend hoeveel vijfjarige kleuters de 
overstap maken van het kleuteronderwijs naar het gewoon en het buitengewoon lager 
onderwijs. De databanken werden hiervoor op 2 februari 2024 geraadpleegd. De 
resultaten bevinden zich in de bijlage.
4. Omdat niet elke school werkt met de “klassieke” opsplitsing in onthaalklas, 1ste 
kleuterklas, 2de kleuterklas en 3de kleuterklas, houdt mijn onderwijsadministratie niet 
bij in welke kleuterklas de leerlingen zitten. Het is dan ook niet mogelijk te berekenen 
hoeveel kleuters in de derde kleuterklas blijven zitten.
Wel kunnen we vaststellen hoeveel vijfjarige leerlingen een schooljaar langer in het 
kleuteronderwijs doorbrengen. Deze cijfers werden eveneens in de bijlage opgenomen.
5-6.Inzake vragen 5 en 6 is er weinig evolutie te melden.
BIJLAGE
Overzicht
