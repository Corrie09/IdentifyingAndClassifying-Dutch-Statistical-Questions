title: Ring Antwerpen - Snelheidsregime
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2027093
thema link: https://www.vlaamsparlement.be/parlementaire-documenten/schriftelijke-vragen/1789069
SCHRIFTELIJKE VRAAG
nr. 401
van ORRY VAN DE WAUWER
datum: 15 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Ring Antwerpen  -  Snelheidsregime
Binnen het Toekomstverbond werd in het verleden aangehaald dat het snelheidsregime op 
de Antwerpse ring permanent verlaagd zal worden. Een van de pistes in het 
milieueffectrapport (MER) dat aan de basis ligt van de huidige vergunning, was om het 
snelheidsregime op de Antwerpse ring zelf te verlagen naar 80 kilometer per uur. Op de 
aankomende snelwegen zou tussen de laatste af-/oprit en de R1 de snelheid beperkt 
worden tot 100 kilometer per uur. Die opties kwamen niet langer naar voren in de jongste 
voortgangsrapportages rond het Toekomstverbond. Evenwel start de aanleg van de bypass 
langs het viaduct van Merksem volgend jaar, wat al een verlaagde snelheid met zich 
meebrengt. 
1. Wordt de snelheid op de R1 effectief teruggebracht tot 80 kilometer per uur en op de 
aankomende snelwegen tussen de laatste op-/afrit tot 100 kilometer per uur? Graag 
meer duiding. 
2. Is die verlaging een intentie of is dat al beslist beleid? 
3. Wanneer gaat de eventuele snelheidsverlaging in uitvoering?
4. Zal dat een permanente verlaging van de snelheid zijn, of louter tijdens het uitvoeren 
van de werken?
5. Voor welk snelheidsregime zijn de geplande kanaaltunnels en overkappingen zoals ze 
nu gepland worden, geschikt?
6. Op welke manier zal die ingrijpende aanpassing kenbaar gemaakt worden aan de 
gebruiker van de Antwerpse ring?
7. De huidige snelheidsbeperkingen op en rond de Antwerpse ring worden vaak niet 
afdoende opgevolgd. 
Op welke manier zal dat aangepaste snelheidsregime meer en beter gehandhaafd 
kunnen worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 401 van 15 december 2023
van ORRY VAN DE WAUWER
1-4.De Vlaamse Regering heeft op 9 oktober 2020 een beslissing genomen m.b.t. de 
verdere aanpak van de milderende maatregelen en het flankerend beleid 
Oosterweelverbinding ten gevolge van de plan-MER. Een van die maatregelen; 
komende vanuit de disciplines mobiliteit, lucht, en mens en gezondheid; is een 
snelheidsverlaging tot 80 km/u op de R1 en 100 km/u op de toekomende snelwegen 
vanaf (tot aan) het voorlaatste op- en afrittencomplex.  Voor de verdere uitwerking 
van deze maatregel zal de minister tot wiens bevoegdheid het beheer van de 
autosnelwegen behoort voor de ingebruikname van de Oosterweelverbinding de 
snelheidsregimes op de R1 en toekomende autosnelwegen vastleggen.   
5. De kanaaltunnels en de Oosterweelknoop zijn ontworpen met een ontwerpsnelheid van 
80km/u.
6. Wanneer de toegelaten snelheid op de snelwegen in en rond Antwerpen wijzigt, zal er 
parallel een breed communicatietraject worden opgestart. Een timing hiervoor werd 
nog niet bepaald.
7. Op de betrokken snelwegen zijn al handhavingsinstallaties aanwezig waarmee de 
bevoegde politie de toegelaten snelheid automatisch kan handhaven, welke toegelaten 
snelheid er ook geldt.
