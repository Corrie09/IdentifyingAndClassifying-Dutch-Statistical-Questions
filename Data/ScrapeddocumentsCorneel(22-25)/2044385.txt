title: Minderjarigen die criminele feiten plegen - Afspraken met Nederland
thema: Justitie en Handhaving
pdf link: https://docs.vlaamsparlement.be/pfile?id=2044385
thema link: https://www.vlaamsparlement.be/parlementaire-documenten/schriftelijke-vragen/1799621
SCHRIFTELIJKE VRAAG
nr. 292
van KATRIEN SCHRYVERS
datum: 31 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Minderjarigen die criminele feiten plegen  -  Afspraken met Nederland
De voorbije periode is de drugscriminaliteit in Antwerpen ook voor de gewone burger 
steeds tastbaarder geworden. Ik verwijs naar de granaataanslagen op verschillende 
woningen. Uit cijfers van politie en justitie blijkt dat de daders steeds vaker ook 
minderjarigen zijn die in Nederland worden geronseld. Voor een kleine vergoeding worden 
ze er door andere leden van netwerken rond drugshandel toe aangezet om in Antwerpen 
drugs uit containers te halen, explosieven te plaatsen of te gooien of andere criminele 
feiten te plegen. 
De minderjarige delinquenten die opgepakt worden, komen in sommige gevallen terecht 
in gesloten instellingen in Vlaanderen. In 2022 zou het over 41 minderjarige Nederlanders 
zijn gegaan, van wie enkelen zelfs langer dan drie maanden hun vrijheid werd ontnomen. 
Dat zorgt uiteraard voor extra druk op onze gesloten instellingen en we weten dat die al 
onder druk staan.
Ook het drillrapfenomeen komt overgewaaid naar Vlaanderen.
In antwoord op mijn vraag om uitleg (nr. 3375) daarover van 3 oktober 2023 zei de 
minister al gesprekken met collega’s in Nederland te hebben gevoerd. Er zou een 
werkgroep over de thematiek worden opgestart met de bevoegdheidsdomeinen Justitie, 
Binnenlandse Zaken, Asiel en Migratie op federaal niveau, met de Vlaamse minister van 
Binnenlands Bestuur, de lokale politie, het parket en de drugscommissaris.
Samen met de minister van Welzijn zou ook een samenwerkingsprotocol worden 
uitgewerkt tussen de sociale dienst jeugdrechtbank en de Nederlandse instanties om zo 
tot een gezamenlijke aanpak van jongeren te komen.
1. Hoeveel minderjarigen met een Nederlandse nationaliteit kwamen in heel 2023 terecht 
in gemeenschapsinstellingen in Vlaanderen? Hoeveel van die jongeren hadden een 
domicilie in Nederland? Hoeveel van die jongeren werden uitgeleverd aan Nederland? 
Over hoeveel jongens ging het, en over hoeveel meisjes? 
2. Hoeveel minderjarigen met de Nederlandse nationaliteit waren op 31 december 2023 
opgenomen in een van de gemeenschapsinstellingen in Vlaanderen? Graag een 
opdeling tussen de verschillende gemeenschapsinstellingen. Over hoeveel meisjes en 
hoeveel jongens ging het? Hoe verhouden die cijfers zich tegenover de aantallen op 
31 december 2021 en 2022? 
3. Welke zaken werden al besproken binnen de werkgroep die over deze thematiek werd 
opgestart? Welke zaken staan nog op de agenda? Welke concrete acties vloeiden al 
voort uit die gesprekken? 
4. Wat is de stand van zaken van het samenwerkingsprotocol over de (straf)opvolging 
van jongeren die over de grens criminele feiten plegen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 292 van 31 januari 2024
van KATRIEN SCHRYVERS
1. In 2023 werden 34 jongeren met de Nederlandse nationaliteit opgenomen in de 
gemeenschapsinstelling De Grubbe. Nog eens 7 jongeren hadden geen of geen gekende 
verblijfsplaats in België. Van die 7 jongeren hadden 4 jongeren een gekende 
verblijfsplaats in Nederland. Van de 4 jongeren met verblijfsplaats in Nederland zijn de 
feiten in de helft van de dossiers druggerelateerd. De andere 2 situaties betreffen 
diefstal, heling en oplichting.
2. De cijfers in 2023 liggen lager dan het cijfer in 2022, i.c. 41 jongeren met de 
Nederlandse nationaliteit. 
3. De werkgroep houdt vooral operationele contacten met de collega’s in Nederland op 
niveau van de jeugdreclassering aldaar. Einde 2023 vond nog een tweedaagse 
uitwisseling plaats met Nederland in Amsterdam. Op casusniveau is vooral de 
grensoverschrijdende druggerelateerde criminaliteit een thema. Zowel op niveau van 
de procedure als naar de uitwisseling in trajecten wordt dit opgenomen in een lopend 
overleg en contacten.
4. Het is niet zozeer de ambitie om enkel ‘een protocol’ te hebben. De procedure is vrij 
duidelijk als het over uitlevering gaat en er is een werkdocument ‘protocol van 
samenwerking inzake grenscriminaliteit’ met de beschrijving van de procedure in de 
beide richtingen, afspraken rond gegevensdeling en contactpersonen in zowel 
Nederland en Vlaanderen. Het is vooral van belang om de lopende contacten te 
onderhouden en permanent uit te wisselen op casus- en beleidsniveau in functie van 
korte en directe lijnen. Ook in 2024 zetten we deze samenwerking natuurlijk verder.
