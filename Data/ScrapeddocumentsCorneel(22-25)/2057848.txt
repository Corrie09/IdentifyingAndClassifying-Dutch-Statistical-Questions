title: Kinderopvang - Handhavingsdossiers
thema: Welzijn en Gezin
pdf link: https://docs.vlaamsparlement.be/pfile?id=2057848
thema link: https://www.vlaamsparlement.be/parlementaire-documenten/schriftelijke-vragen/1813521
SCHRIFTELIJKE VRAAG
nr. 308
van ILSE MALFROOT
datum: 15 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderopvang  -  Handhavingsdossiers
De opvolging van handhavingsdossiers gebeurt door ‘klantenbeheer kinderopvang’ in 
samenwerking met de juridische dienst en Zorginspectie.
Wanneer er situaties zijn waar er mogelijk sprake is van kindermishandeling - in de brede 
betekenis van het woord en met het oog op een correcte inschatting van risico’s - wordt 
bijkomend het Vlaams Expertisecentrum Kindermishandeling (VECK) betrokken. In 
antwoord op deelvraag 4 van schriftelijke vraag nr. 119 van 24 november 2023 heb ik een 
kopie opgevraagd van het samenwerkingsprotocol tussen Opgroeien en het VECK. Als 
antwoord ontving ik slechts na herhaaldelijk aandringen een antwoord van het kabinet 
Crevits op 11 maart 2024, meer dan drie maanden na de schriftelijke antwoordtermijn. Ik 
ontving echter geen samenwerkingsovereenkomst tussen beide partijen. Het document 
dat ik mocht ontvangen, beschrijft louter de procedure voor een formele adviesvraag van 
Opgroeien aan het VECK.
Ik heb daarover een aantal bijkomende vragen, te beantwoorden door Opgroeien.
1. Graag een opsomming, per jaar, voor welke voorzieningen/organisatoren Opgroeien 
sinds de start van het VECK de medewerking gevraagd werd bij het VECK om een 
correcte inschatting van de risico’s te maken, bij enig vermoeden van mogelijke 
kindermishandeling in de brede betekenis van het woord, opgesplitst in:
- een overzicht per kalenderjaar met vermelding van de ondernemingsvorm en het 
vergunningstype, daarbij de privacy respecterend;
- een overzicht per aantal opvangplaatsen per voorziening, daarbij de privacy 
respecterend;
- een overzicht opgesplitst per voorziening met vermelding van de 
ondernemingsvorm en het aantal vestigingen per organisator, daarbij de privacy 
respecterend.
2. Levert Opgroeien, zoals vermeld in de procedure, de doorgegeven bestanden aan het 
VECK ook uit eigen initiatief af aan de aangemelde voorziening? Ik kon namelijk 
vaststellen dat dit niet altijd zo is. Waarom volgt Kind en Gezin de procedure niet? 
Graag meer toelichting waarom dat niet automatisch kan gebeuren en er geen 
transparantie is naar de aangemelde voorzieningen.
3. Vermeldt Opgroeien bij het op de hoogte brengen aan de voorziening van de 
aanmelding dat de organisator volledig vrij is al dan niet op de uitnodiging in te gaan 
en dit geenszins dwingend is? Zo ja, op welke manier? Zo niet, waarom wordt dat niet 
vermeld?
4. In het samenwerkingsprotocol staat het volgende te lezen: “De organisator kan via 
Opgroeien bijkomende stukken bezorgen die Opgroeien nabezorgt aan VECK.”
a) Waarom kan de organisator de stukken niet rechtstreeks aanleveren aan het 
VECK?
b) Waarom wordt dat niet meegedeeld aan de organisator? 
c) Denkt de minister dat hier op een veel transparanter manier kan gewerkt worden? 
d) Hoeveel voorzieningen stelden de vraag om stukken toe te voegen?
e) Hoeveel voorzieningen hebben stukken via Opgroeien toegevoegd aan het 
dossier? Graag een toelichting met vermelding van de reglementering.
5. Licht het VECK de aanmelding en de reden voor de risicotaxatie toe aan de organisator 
van het kinderdagverblijf? Indien men hier schermt met de privacywetgeving, gelieve 
toe te lichten hoe een organisator weet krijgt van de reden van de doorverwijzing om 
zich zo in staat te stellen zich voor te bereiden op het gesprek en de risicotaxatie.
6. Kreeg Opgroeien al melding dat de informatie aan het VECK niet volledig werd 
aangeleverd door Opgroeien?
a) Krijgt de organisator de mogelijkheid bijkomstige relevante documentatie aan te 
leveren alvorens in gesprek te gaan? 
b) Hoeveel organisatoren leverden extra documentatie aan?
7. In hoeveel meldingen van Opgroeien aan het VECK werd er extra informatie 
opgevraagd door het VECK bij Opgroeien?
8. Uit het antwoord op vraag 3 van mijn schriftelijke vraag nr. 119 kan ik opmaken dat 
als criterium om een dossier door te geven aan het VECK, minimaal een vermoeden of 
aanwijzing dat de integriteit van kinderen moedwillig in het gedrang is/kwam, 
voldoende is. 
Kreeg het VECK al dossiers van organisatoren via Opgroeien waarbij geen aantoonbaar 
vermoeden is of aanwijzing dat de integriteit van kinderen moedwillig in het gedrang 
komt? Zo ja, hoeveel dossiers? Graag een overzicht met vermelding van de 
ondernemingsvorm.
9. Wat zijn de gevolgen indien organisatoren niet ingaan op de uitnodiging van het VECK?
a) Hoeveel organistoren gingen niet in op het gesprek of stopten als gevolg van de 
aanmelding? Graag een overzicht met vermelding van ondernemingsvorm en 
vergunningstype per jaar.
b) Hoe gaat Opgroeien daarmee om en hoe beïnvloedt dat de beslissing? Graag meer 
toelichting.
10. Welke timing is reglementair bepaald tussen de aanmelding en het uitvoeren van de 
risicotaxatie? Welke timing is reglementair bepaald tussen de aanmelding en de 
terugkoppeling vanuit het VECK? Gelieve daarbij de desbetreffende reglementering 
aan te leveren.
11. Graag kopie van de schriftelijke samenwerkingsovereenkomst tussen het agentschap 
en het VECK, voorzien van de datum van ondertekening, evenals een overzicht van 
het aantal opdrachten vanuit Kind en Gezin/Opgroeien aan het VECK en een overzicht 
per jaar van de vergoedingen betaald door Kind en Gezin/Opgroeien aan het VECK met 
vermelding van de opdracht.
12. Uit het antwoord op vraag 5 van mijn schriftelijke vraag nr. 119 blijkt dat “de 
organisatoren voor de aanmelding worden verwittigd dat ze aangemeld zullen 
worden”. Meerdere mails vanuit Opgroeien tonen echter aan dat organisatoren niet 
verwittigd worden voor Opgroeien de aanmelding doet maar wel nadat Opgroeien de 
melding deed bij het VECK. 
Is hier sprake van procedurefouten of van communicatiefouten tussen het VECK en 
Opgroeien?
13. Uit het antwoord op vraag 5 van mijn schriftelijke vraag nr. 119 blijkt ook dat volgens 
het VECK de organisator altijd betrokken is en op de hoogte van de stappen die gezet 
worden in de risico-inschatting. Toch is het duidelijk dat de procedures voor de 
organisatoren niet duidelijk zijn bij aanvang. Deze worden, zonder toelichting van de 
reden tot aanmelding, door het VECK uitgenodigd tot gesprek.
a) Vindt het VECK dat het voor de organisatoren duidelijk is wat de procedure en de 
te volgen stappen zijn voor ze op gesprek moeten gaan? 
b) Vindt het VECK dat de organisator het recht heeft de reden van aanmelding te 
weten? Waarom wel of niet? 
c) Krijgt de organisator voor aanvang van de risicotaxatie voldoende informatie over 
de stappen en op welke manier? 
d) Waar of hoe kunnen organisatoren meer informatie terugvinden over de 
risicotaxatie van het VECK en de procedures?
e) Ziet het VECK in dat het gunstig kan zijn dit mee te delen? Graag meer toelichting 
over het informeren van de organisator en het recht op informatie.
14. In de brochure opgemaakt door het VECK staat het volgende te lezen: “Dit team staat 
in voor risicotaxatie en adviesverlening bij gevaarsituaties binnen 
kinderopvangdiensten. Dit betekent dat er in sommige gevallen nog geen feitelijke 
kindermishandeling is vastgesteld, maar eerder risico’s zijn geïdentificeerd of 
vermoed.”
Er staat niet dat Opgroeien melding kan maken om een risicotaxatie te laten uitvoeren 
naar het beleidsvoerend vermogen van een organisator. Ik kon vaststellen dat de 
vraag naar een risicotaxatie om het beleidsvoerend vermogen van verschillende 
organisatoren na te gaan meermaals werd gegeven als opdracht aan het VECK. Ook 
in het door de minister aangeleverde samenwerkingsprotocol kon dat niet worden 
vastgesteld. Graag een toelichting met vermelding van de relevante regelgeving 
waaruit blijkt dat Opgroeien de opdracht kan geven aan het VECK het beleidsvoerend 
vermogen van een organisatie te beoordelen.
15. In de brochure opgemaakt door het VECK staat het volgende te lezen: “Dit team staat 
in voor risicotaxatie en adviesverlening bij gevaarsituaties binnen 
kinderopvangdiensten. Dit betekent dat er in sommige gevallen nog geen feitelijke 
kindermishandeling is vastgesteld, maar eerder risico’s zijn geïdentificeerd of 
vermoed.”
Er staat niet dat Opgroeien melding kan maken om een risico-taxatie te laten uitvoeren 
naar de draagkracht van de medewerkers binnen een organisatie. Ook in het door de 
minister aangeleverde samenwerkingsprotocol kon dit niet worden vastgesteld. Graag 
een toelichting met vermelding van de relevante regelgeving waaruit blijkt dat 
Opgroeien de opdracht kan geven aan het VECK de draagkracht van de medewerkers 
binnen een organisatie te beoordelen. 
16. Graag de nodige bewijzen waaruit zou blijken dat het VECK voldoende expertise heeft 
en bevoegd is een uitspraak en advies uit te brengen over het beleidsvoerend 
vermogen van een organisator.
17. Graag de reglementaire omschrijving van “de organisator” en “de verantwoordelijke” 
zoals beschreven in het decreet. 
a) Wie wordt bij een aanmelding aan het VECK vernoemd? Ik stel immers vast dat 
dit veelal over één vestiging gaat maar zo de volledige organisatie onder de 
risicotaxatie valt.
b) Wanneer het een aanmelding van een koepelorganisatie betreft, worden dan 
eveneens alle vestigingen van de organisator betrokken bij het opmaken van de 
risicotaxatie? Zo niet, graag een toelichting.
c) Graag een overzicht van de reglementering waarop Kind en Gezin/Opgroeien zich 
baseert om geen gelijke behandeling te hanteren.
18. Valt de communicatie tussen Opgroeien en het VECK onder de openbaarheid van 
bestuur (eventueel geanonimiseerd)? Zo niet, op welke rechtsgrond? 
19. Waar kan men openbaar de samenwerkingsprocedure of de aanmeldingsprocedure van 
Opgroeien aan het VECK terugvinden? Staat die openbaar gepubliceerd? Zo niet, 
waarom niet? Heeft Opgroeien een informatieplicht tegenover de volledige sector? Zo 
ja, waarom staat het niet openbaar en is daarover geen transparante communicatie? 
Vindt de minister het belangrijk om duidelijk en transparant te communiceren met de 
sector zoals van de sector verwacht wordt binnen het beleidsvoerend vermogen? 
Graag meer toelichting.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 308 van 15 maart 2024
van ILSE MALFROOT
1. Zie bijlage. We delen enkel informatie die niet  van persoonlijke aard is. Onder 
informatie van persoonlijke aard wordt op basis van het bestuursdecreet verstaan: 
informatie die betrekking heeft op een beoordeling of een waardeoordeel, of die de 
beschrijving van een gedrag bevat van een bij name genoemd of een gemakkelijk 
identificeerbare natuurlijke persoon.
2. Opgroeien en het VECK stellen dat de procedure nog steeds verder wordt uitgewerkt 
en verfijnd. De beschreven werkwijze werd niet van bij de aanvang op die manier 
vastgelegd. De organisator ontvangt op dit ogenblik een inventaris van de stukken die 
aan VECK werden bezorgd en kan deze die hij niet in zijn bezit zou hebben opvragen.  
3. Opgroeien en het VECK geven aan dat risicotaxatie onzekerheid kan weghalen en dus 
ook in het belang van de organisator is. De organisator kan inderdaad weigeren om in 
te gaan op de uitnodiging van het VECK. In de toekomst zal deze maatregel echter als 
bestuurlijke maatregel kunnen opgelegd worden. Op dat ogenblik zullen wel gevolgen 
gekoppeld zijn aan het niet deelnemen. 
Op basis van het voorzorgsprincipe zijn er ook nu reeds gevolgen mogelijk: Opgroeien 
regie is verplicht om bij ernstige indicaties van tekorten of risico’s handhavingsstappen 
te nemen. Een risicotaxatie door het VECK is een mogelijkheid om te handelen op basis 
van aanwezige indicaties zonder meteen te moeten overgaan tot schorsing van een 
kinderopvanglocatie.
Het is in de meeste gevallen ook in het belang van de organisator om bepaalde 
onzekerheden te kunnen laten onderzoeken en om in alle openheid te werken aan 
bepaalde risicofactoren of beschermende factoren meer uit te werken. De screening is 
in het belang zowel van de opgevangen kinderen als van de organisatoren zelf, die 
mogelijk onvoldoende zicht hebben op bepaalde risicofactoren. 
4. Zie ook vraag 7 van vraag 307
Het agentschap heeft de bevoegdheid om een beslissing te nemen op basis van alle 
beschikbare informatie. Als de organisator informatie heeft die relevant is voor de 
screening en risicotaxatie is het belangrijk dat ook het agentschap daarover beschikt 
om het op die manier te kunnen opnemen in de besluitvorming.
Niets verhindert de organisator om het VECK informatie of documenten te bezorgen in 
het kader van de risicotaxatie die in dat geval enkel zullen gebruikt worden in de 
risicotaxatie. Deze documenten worden dan enkel aan het agentschap bezorgd mits 
akkoord van de organisator. 
Alle administratieve stukken zullen daarentegen wel bezorgd worden aan het 
agentschap. 
5. In de mail van het agentschap aan de organisator wordt de reden van aanmelding 
toegelicht.  
6. Opgroeien meldt mij dat er nog geen dergelijke meldingen zijn. Er is tot op heden één 
organisator die de informatie van het agentschap aan VECK in twijfel trekt. Op dit 
ogenblik krijgt de organisator de melding dat hij bijkomende informatie kan bezorgen 
aan het VECK via Opgroeien. Tijdens de risicotaxatie kan een organisator als hij dit 
wenst ook andere documenten of informatie bezorgen.  
Er zijn nog geen meldingen van organisatoren die bijkomende informatie willen 
bezorgen.
Opgroeien benadrukt dat de risicoscreening gebeurt op basis van de gesprekken en de 
documenten het VECK slechts helpen om de basisinformatie te geven in verband met 
de context van de organisator en de reden van de aanmelding. 
7. Doorgaans is de aanmeldingsbundel (stukken) voldoende samengesteld en gebeurt 
het uitzonderlijk dat bijkomende elementen opgevraagd worden.
8. Zie ook vraag 8 van vraag 307.
De aanmelding kan in bepaalde gevallen gaan om letsels waarvan niet duidelijk is waar 
deze zich hebben voorgedaan, dan wel of deze al dan niet accidenteel waren. 
Eventuele patronen van meerdere situaties kunnen eveneens een aanleiding zijn. Of 
uit voorzorg wanneer er redenen zijn om te twijfelen aan de veiligheid van de kinderen. 
Het doel van de taxatie is om de risico’s in te schatten. Uiteraard zijn er dossiers waar 
kan vastgesteld worden dat de risico’s beperkt zijn of opgevolgd en aangepakt worden 
of voldoende gecompenseerd worden door beschermende factoren.
Dat zijn de dossiers waar VECK een advies uitbrengt om de opvang, al dan niet onder 
voorwaarden, verder te zetten. 
Oorspronkelijk is er bij de aanmelding steeds een vermoeden van een al dan niet 
rechtstreeks risico op schending van de integriteit van de kinderen. De aanmelding 
door het agentschap geeft de organisator de mogelijkheid om aan het VECK aan te 
tonen dat er geen aanleiding is om toekomstige/potentiële schending van de integriteit 
te weerhouden.
9. Er zijn 11 organisatoren gestopt met hun opvang waardoor taxatie niet verder is 
kunnen lopen.
Hiervan: 
2021 – 1  natuurlijk persoon – groepsopvang
2021 – 1  vzw – gezinsopvang
2022 – 2  feitelijke vereniging – groepsopvang
2022 – 2  natuurlijke personen – groepsopvang
2022 – 1  natuurlijk persoon – gezinsopvang
2023 – 1  OCMW – gezinsopvang
2023 – 1  natuurlijk persoon – gezinsopvang
2023 – 1  vzw – gezinsopvang
2023 – 1  feitelijke vereniging - groepsopvang
a) Als de onzekerheid ten aanzien van de veiligheid van de kinderen niet kan 
weggenomen worden kan dit betekenen dat de schorsing verlengd wordt of de 
vergunning wordt opgeheven mits deze beslissing proportioneel is tot de 
vaststellingen of risico’s.
b) Opgroeien regie meldt dossiers aan bij het VECK waarbij er onzekerheid is over, of 
een risico op, schendingen van de fysieke en/of psychische integriteit van 
opgevangen kinderen. Als de organisator niet wenst mee te werken aan het 
ophelderen van de aanwezige onzekerheden, in de vorm van een taxatie door het 
VECK, is Oproeien regie verplicht om te beslissen over verdere handhavingsstappen 
vanuit het voorzorgsprincipe op basis van de informatie die dan beschikbaar is. Elke 
beslissing wordt in concreto afgewogen en beargumenteerd.
10. De termijnen zijn gekoppeld aan de beslissing tot schorsing. 
De risicoscreening is een intensief traject waarbij meerdere gesprekken moeten 
gevoerd worden en waarbij de risicofactoren en de beschermende factoren door een 
multidisciplinair team worden afgewogen en besproken.
11. Zie ook vraag 10 en 11 van vraag 307 
Het VECK voert een reglementaire opdracht uit. 
Het aantal dossiers dat VECK in het kader van deze opdracht heeft opgenomen werd 
gegeven onder het antwoord op vraag 1. VECK wordt niet vergoed per dossier maar 
voor het geheel van de reglementaire opdrachten. Subsidies aan VECK zijn net als voor 
alle gesubsidieerde voorzieningen terug te vinden in het subsidieregister.
12. Zie ook vraag 12 van vraag 307
De werkwijze en afspraken tussen Opgroeien en het VECK werden in de beginfase 
voortdurend geëvalueerd en bijgestuurd waar nodig. 
Sinds januari 2024 brengt Opgroeien regie de organisator op de hoogte en dit voordat 
het VECK met de organisator contact neemt. 
13. Zie vraag 13 van vraag 307
14. Het beleidsvoerend vermogen is niet de hoofdzaak van een screening door het VECK. 
Het doel van de taxatie is om de risico’s in te schatten. Gelet op de regelgevende 
definiëring van “beleidsvoerend vermogen” kunnen de regelgevend voorziene 
bevoegdheden van het VECK aldus ook de screening van het beleidsvoerend vermogen 
van de organisator omvatten.
15. Het doel van de taxatie is om de risico’s in te schatten. Gelet op de regelgevende 
definiëring van “beleidsvoerend vermogen” kunnen de regelgevend voorziene 
bevoegdheden van het VECK aldus ook de screening van het beleidsvoerend vermogen 
van de organisator omvatten. Draagkracht van medewerkers bewaken en waar nodig 
bevorderen maakt onder meer deel uit van het beleidsvoerend vermogen van een 
organisator.
De draagkracht van medewerkers kan een risico zijn voor de veiligheid van de 
kinderen in de opvang (en/of op inbreuken op andere vergunningsvoorwaarden) en 
kan zo door het VECK worden meegenomen in de risicotaxatie.
16. Het VECK geeft geen advies  over het beleidsvoerend vermogen van een organisator. 
17. Zie decreet van 20 april 2012, art 2:
4° organisator: de natuurlijke persoon of de rechtspersoon die kinderopvang 
organiseert;
5° verantwoordelijke: de persoon die door de organisator is aangewezen om de 
kwaliteitsvolle werking van de kinderopvanglocatie dagelijks te regelen;
a) De organisator wordt, in de regel, steeds aangemeld. Wie verder betrokken zal zijn 
bij de risicotaxatie zal afhangen van de concrete redenen van de aanmelding. 
Het zal vaak voorkomen dat ook een verantwoordelijke wordt betrokken.
b) De inschatting welke locaties worden betrokken wordt genomen in functie van alle 
voorhanden zijnde elementen in het dossier. Dit om de optimale inzet van middelen 
en tijd te garanderen.
c) De vraag is onduidelijk. 
18. Zie ook vraag 15 van vraag 307 
19. Het agentschap en VECK informeren de organisatoren steeds over de procedure. Hoe 
dit verloopt zal ook afhangen van de reden van de aanmelding en de wijze waarop een 
organisator meewerkt aan de risicotaxatie. 
De concrete elementen die op een meer algemene wijze kunnen vastgelegd worden, 
zullen opgenomen worden in een besluit van de Vlaamse regering. 
BIJLAGE
Overzicht
