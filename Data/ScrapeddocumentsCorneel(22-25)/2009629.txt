title: Singlevriendelijk beleid - Singleconvenant
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2009629
thema link: https://www.vlaamsparlement.be/parlementaire-documenten/schriftelijke-vragen/1776377
SCHRIFTELIJKE VRAAG
nr. 46
van BRECHT WARNEZ
datum: 27 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Singlevriendelijk beleid  -  Singleconvenant
Op 13 februari 2022 gaf de minister in de media aan te willen werken aan meer aandacht 
voor singles in het Vlaamse en lokale beleid. Een terechte ambitie waarbij we hopen op 
veel daadkracht.
Steeds meer Vlamingen zijn single. In 2023 bestond 8% van de Vlaamse huishoudens uit 
alleenstaande ouders en 32% uit alleenwonenden. Het Federaal Planbureau voorziet in een 
stijging tot 50% tegen 2060.
De Vlaamse regelgeving is daarentegen vaak niet aangepast aan de maatschappelijke 
realiteit waarbij singles een grote groep in de samenleving vormen. Tijdens de vergadering 
van de Commissie voor Binnenlands Bestuur, Gelijke Kansen en Inburgering van 22 
februari 2022 gaf de minister aan daar samen met de Vlaamse Regering aan te willen 
werken.
Eén van de initiatieven die de minister lanceerde in het kader van het volgen van het ritme 
van de maatschappelijke realiteit waar singles een steeds prominentere rol in nemen, was 
het ‘singlevriendelijk charter’. De minister wenste een charter op te maken in 
samenwerking met de Vereniging van Vlaamse Steden en Gemeenten (VVSG), waarmee 
men de lokale besturen wil aanmoedigen om mee rekening te houden met alleenstaanden 
in hun lokaal beleid. Dat door heel concrete, behapbare, realiseerbare tools en 
ondersteuning aan te bieden.
Tijdens de vergadering van de Commissie voor Binnenlands Bestuur, Gelijke Kansen en 
Inburgering van 22 februari 2022 verklaarde de minister dat hij voor de zomer van 2022 
een ontwerp van het charter klaar wenste te hebben, waarmee hij “de boer op zou kunnen 
gaan naar de lokale besturen, het liefst samen met de VVSG”. 
Die plannen zijn echter gewijzigd. De minister is in gesprek gegaan met de VVSG om een 
actielijn uit te werken met betrekking tot het wegwerken van drempels voor 
alleenstaanden. Men zou uiteindelijk tot de conclusie zijn gekomen dat een charter niet 
genoeg zou zijn. De minister en de administratie van het Agentschap Binnenlands Bestuur 
(ABB) hebben daarom een akkoord/contract gesloten met de VVSG dat die laatste een 
convenant zou opstellen.
Gelieve alle gegevens beschikbaar te stellen in Excel. 
1. De VVSG zou aldus, op basis van hun methodologie, de problematiek rond het 
singlebeleid in kaart brengen en concrete oplossingsstrategieën rond een singlebeleid 
opzetten.
a) Op grond van welke beweegredenen is geoordeeld dat een charter onvoldoende 
straf zou zijn met het oog op het te bereiken doel? 
i. Op welke manier zou een convenant de werking rond singles structureler 
kunnen uitbouwen?
ii. In welke mate zou het convenant derhalve verschillen van een charter? 
b) Op welke manier beoogt de minister het convenant afdwingbaar te maken in 
hoofde van de steden en gemeenten? 
c) Zullen er door de minister subsidies gekoppeld worden aan het opvolgen van de 
convenanten?
d) Welk streefdoel wil de minister behalen, qua timing en aantal participerende 
besturen?
2. Bij het opstellen van het convenant zou de VVSG een beroep doen op lokale besturen 
om via lerende netwerken een beter inzicht te verwerven in de noden en drempels die 
singles en alleenstaanden ervaren in de steden en gemeenten waar ze wonen. 
a) Welke concrete werkwijzen hebben ze gebruikt om de nodige kennis te verwerven?
b) Wat zijn de uit deze netwerken bekende noden en drempels bij singles en 
alleenstaanden?
3. Tijdens de vergadering van de Commissie voor Binnenlands Bestuur, Gelijke Kansen 
en Inburgering van 18 april 2023 verklaarde de minister dat het de bedoeling is dat 
op het einde van dit kalenderjaar het convenant gerealiseerd is. Het convenant zou al 
langs de Inspectie van Financiën (IF) gepasseerd zijn en zou daaropvolgend aan de 
ministerraad zijn voorgelegd.
a) Wat is de huidige stand van zaken betreffende het convenant rond 
singlevriendelijk beleid? 
b) Tijdens de vergadering van de Commissie voor Binnenlands Bestuur, Gelijke 
Kansen en Inburgering van 22 februari 2022 gaf de minister al enkele initiatieven 
in het kader van singlevriendelijk beleid, zoals gemeenten aanmoedigen om na te 
gaan of hun eigen fiscaliteit voldoende rekening houdt met de diversiteit in de 
gezinsvorming, het aanmoedigen van de horeca om een singlevriendelijk aanbod 
te realiseren, het aanmoedigen van woonprojecten aan alleenstaanden en het 
mobiliseren van het verenigingsleven om laagdrempelige, betaalbare en 
aangepaste activiteiten aan te bieden voor alleenstaanden. Dat waren en zijn 
waardevolle initiatieven, maar ze zijn veeleer gefocust op de uitwerking in hoofde 
van derden. 
Welke concrete initiatieven plant de minister in hoofde van het Vlaamse en lokale 
beleid nog tijdens deze legislatuur? Welke basisacties ziet de minister met andere 
woorden in concreto vervat in de oplossingsstrategie van de VVSG op korte en 
middellange termijn?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 46 van 27 oktober 2023
van BRECHT WARNEZ aan BART SOMERS
1. Het is niet volledig correct dat  het singlevriendelijk charter volledig werd vervangen 
door een plan voor een convenant rond singles. Ik ben wel de samenwerking met VVSG 
aangegaan (d.m.v. een convenant met een subsidie aan VVSG). Deze samenwerking 
bevat een aantal acties in het domein gelijke kansen- en integratie waarrond we de 
lokale besturen bijkomend willen in ondersteunen. Een van deze acties legt de focus op 
het wegwerken van drempels voor alleenstaanden. VVSG ontvangt voor het geheel van 
deze samenwerking maximaal 374.278 euro in 2023.
Aan de verschillende acties werden indicatoren gekoppeld, die de te behalen resultaten 
bepalen in functie van de evaluatie van de subsidie aan VVSG na afloop, of bijsturing 
doorheen het project. Deze indicatoren beschrijven de resultaten die de VVSG dient te 
realiseren, maar stellen niets voorop over een eventuele verplichte deelname van lokale 
besturen. Gezien de autonomie van lokale besturen ga ik steden of gemeenten niet 
verplichten mee te werken of zoals u stelt de convenant afdwingbaar maken in hoofde 
van steden en gemeenten. Wel wil ik lokale besturen ondersteunen en hen 
enthousiasmeren, motiveren en inspireren om actief rond deze problematiek aan de 
slag te gaan.
2. Over de problematiek van singles bestaan nog veel onduidelijkheden. Eerst en vooral, 
over wie hebben we het? Dat bleek ook al in de hoorzitting die in de Commissie voor 
Binnenlands Bestuur, Gelijke Kansen en Inburgering plaatsvond op 7 november jl.: 
alleenstaanden, alleenwonenden, met of zonder kinderen, ouderen dan wel jongeren? 
De problematiek is bovendien complex omwille van de verschillende thematieken die 
spelen: fiscale en financiële maatregelen, beleid m.b.t samenlevings- en woonvormen, 
eenzaamheid, armoede en geld, perceptie en taboes,…
Omwille van deze complexiteit wenste de VVSG dan ook eerst en vooral in kaart te 
brengen welke uitdagingen, drempels, thema’s lokale besturen ervaren in hun werking 
over het thema alleenstaanden, gaande van openbare ruimte en wonen over lokale 
economie en fiscaliteit tot sociale ondersteuning. 
In mei 2023 startte de VVSG met het project ‘Samen voor Alleenstaanden’, met als 
doel: 
• de diversiteit van de problematieken waarmee lokale besturen geconfronteerd 
worden in kaart te brengen;
• haalbare antwoorden te zoeken voor de meest urgente kwesties, voor zover lokale 
besturen daar greep op hebben;
• vertaalslag maken naar op het terrein bruikbare instrumenten, handvatten, tips, 
etc. die een hefboomeffect hebben op zowel de alleenstaanden als de 
medewerkers van steden en gemeenten die zich met deze doelgroep bezig 
houden.
De VVSG heeft in deze eerste verkennende fase via deskresearch, online infosessies en 
werksessies met lokale besturen alvast de centrale uitdagingen voor de lokale besturen 
geïdentificeerd.
 
In de komende maanden worden deze uitdagingen uitgediept en hertaald naar 
oplossingen, en dit ook weer in nauwe samenwerking met de geïnteresseerde lokale 
besturen en de beoogde doelgroep van alleenstaanden. De actielijn loopt tot december, 
en op dat moment zou er zicht moeten zijn op de concrete uitkomst. Ik kan dus nog 
geen voorafname doen op waar we zullen landen, aangezien het traject nog volop loopt.
3. De subsidie aan VVSG werd op de ministerraad van 28 april 2023 goedgekeurd. 
Ik zet in eerste orde in op de samenwerking met de VVSG om een oplossing op maat 
van de lokale besturen uit te werken, en dit in samenwerking met lokale besturen en 
alleenstaanden. Eventuele bijkomende initiatieven zijn momenteel nog niet aan de orde.  
Wel geef ik graag nog mee dat in het kader van de wijzigingen aan het 
Gelijkekansendecreet van 10 juli 2008 wordt voorzien in een versterking van de positie 
van alleenstaanden in het antidiscriminatiebeleid, en dit door gezinssamenstelling als 
gelijkgesteld kenmerk van ‘burgerlijke staat’ op te nemen.
Burgerlijke staat wordt in het Burgerlijk Wetboek gedefinieerd als “het geheel van 
bepaalde hoedanigheden van een persoon die zijn rechtspositie in de familie en in de 
maatschappij bepalen en die hem onderscheiden van de andere personen wat het bezit 
en de uitoefening van bepaalde rechten betreft.”
Door gezinssamenstelling hiermee gelijk te stellen wordt verduidelijkt dat (nieuwe) 
samenlevingsvormen zoals alleenwonenden, co-housers, nieuw samengestelde 
gezinnen en eenoudergezinnen ook beschermd zijn via het kenmerk burgerlijke staat. 
Op die manier wordt de verscheidenheid van gezinnen in de samenleving expliciet 
erkend in het Gelijkekansendecreet.
