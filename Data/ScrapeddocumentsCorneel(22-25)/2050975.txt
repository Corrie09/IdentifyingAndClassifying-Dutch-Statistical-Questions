title: Windturbines - Milieu- en gezondheidsproblemen
thema: Energie
Natuur en Milieu
pdf link: https://docs.vlaamsparlement.be/pfile?id=2050975
thema link: https://www.vlaamsparlement.be/parlementaire-documenten/schriftelijke-vragen/1806402
SCHRIFTELIJKE VRAAG
nr. 375
van SAM VAN ROOY
datum: 26 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Windturbines  -  Milieu- en gezondheidsproblemen
De productie van windturbines brengt milieu- en gezondheidsproblemen met zich mee. De 
wieken van de turbines bevatten materialen zoals plastic, glasvezel, balsahout en harsen 
(in composiet), die niet recycleerbaar zijn - of toch niet op een efficiënte en rendabele 
manier. Voor het balsahout wordt trouwens massaal Braziliaans regenwoud omgekapt.
De glasvezels worden versterkt met epoxyhars. Dat bevat het giftige bisfenol A, dat 
schadelijk is voor zowel de gezondheid als het milieu. De windturbine-industrie is 
wereldwijd de grootste afnemer van bisfenol A. Bisfenol A komt vrij door erosie van de 
wieken en verspreidt zich in de lucht en in het water, wat tot ernstige gezondheidsrisico's 
leidt. Het gevaar van bisfenol A is al lang bekend: de EU nam al maatregelen in 2011 en 
verbood het gebruik ervan bij de fabricage van babyflesjes en in cosmetica. Sinds 2020 is 
het ook verboden het stofje te gebruiken in thermisch papier. In verscheidene Europese 
landen is er een verbod voor gebruik in babyspenen, bijtringen, voedingsverpakkingen en 
voedselcontactmaterialen.
1. Is de minister op de hoogte van dit milieuprobleem en dit gezondheidsprobleem en zo 
ja, sinds wanneer?
2. Neemt de regering maatregelen om de problemen aan te pakken en zo ja, welke? Zo 
niet, waarom niet?
3. Wat gebeurt er in Vlaanderen precies met de wieken van windturbines als hun 
levensduur ten einde is?
4. Is de minister van mening dat gezien dit milieu- en gezondheidsprobleem, gezien de 
niet geringe ruimte-inname en gezien de geringe productie van stroom, windturbines 
geen goede manier zijn om energie op te wekken? Zo niet, waarom niet?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 375 van 26 februari 2024
van SAM VAN ROOY
1-2.De mogelijke gezondheidseffecten van Bisfenol A zijn reeds uitgebreid bestudeerd. 
Ook binnen het Vlaams Humaan Biomonitoringprogramma (VHBP) werden Bisfenolen 
gemeten in de urine van Vlaamse jongeren sinds 2007. 
In de laatste campagne (2016-2020) werd voor Bisfenol A een significant gedaalde 
waarde vastgesteld ten opzichte van de voorgaande periode (2012-2015), hetgeen het 
verstrengde beleid aantoont. Het gebruik van de plastic component bisfenol A werd 
immers strenger gereguleerd omwille van de hormoonverstorende werking. Bisfenol A 
wordt vervangen door nieuwe bisfenolen. 
In de campagne 2016-2020 wordt voor de eerste maal meerdere bisfenolen bij 
jongeren gemeten: bisfenol A, F, S, B, Z en AF. Bisfenol A was in 86% van de jongeren 
meetbaar, terwijl de nieuwere bisfenolen bisfenol F en bisfenol S gedetecteerd zijn bij 
respectievelijk 97% en 83% van de jongeren. Bisfenol B, bisfenol Z en bisfenol AF 
waren slechts detecteerbaar bij respectievelijk 57%, 37% en 12% van de jongeren. 
Over de gezondheidseffecten van deze nieuwe bisfenolen is echter nog weinig 
gemeten. Dit Vlaamse onderzoek is erg vernieuwend en het laat toe het gevoerde 
beleid te evalueren en daar waar nodig bij te sturen.
Momenteel wordt de vijfde cyclus van het VHBP voorbereid (2022-2027) waarbij 
opnieuw sterke aandacht zal besteed worden aan hormoonverstorende stoffen zoals 
onder andere bisfenolen. Vlaanderen neemt ook deel aan het Europese project PARC 
waarin ook verder onderzoek naar humane blootstelling en gezondheidseffecten van 
bisfenolen zal worden uitgevoerd. 
3. De windturbines die tot op heden in Vlaanderen werden ontmanteld, werden 
grotendeels (ca. 85%) verkocht op de tweedehandsmarkt (binnen- en buitenland). De 
turbines worden vaak al voor het bereiken van het geplande einde van hun 
gebruiksduur vervangen door recentere exemplaren met een grotere capaciteit. De 
kleinere turbines zijn zeer gegeerd om in te zetten op locaties waar een kleinere 
capaciteit volstaat en/of op locaties waar omwille van geldende voorschriften geen 
grote turbines mogen worden geplaatst (bv. in de omgeving van een luchthaven).
De ontmanteling van windturbines wordt uitgevoerd door gespecialiseerde bedrijven 
die doorgaans het volledige ontmantelingsproces regisseren. Die bedrijven staan ook 
in voor de verkoop (eventueel na herstellingen en/of refurbishment), vervoer naar de 
nieuwe site en heropbouw. Bij turbines die niet langer geschikt zijn voor de verkoop 
worden de nog bruikbare onderdelen (ook wieken) apart gehouden als 
reserveonderdelen. Onderdelen die niet meer bruikbaar zijn worden afgevoerd naar 
recyclagebedrijven of naar bedrijven voor energetische valorisatie. Voor wieken is dat 
momenteel vnl. de cementindustrie en/of inzetten als vulstof in bouwmaterialen.
Er lopen zowel in België als in andere EU-landen proefprojecten en testen om de 
materialen van de wieken hoogwaardiger te recycleren of in te zetten, maar voorlopig 
gebeurt dit allemaal nog niet op grote schaal.
In België is een bedrijf volop bezig met testen om dergelijk materiaal enerzijds in te 
zetten bij de eigen productie van putdeksels en kabelgoten, en anderzijds ook het 
materiaal zo te zuiveren dat het ook door andere bedrijven kan ingezet worden als 
grondstof bij de productie van bv. badkuipen.
Specifiek voor de recyclage van vezels lopen er in de EU proefprojecten rond pyrolyse. 
Een producent van glasvezels heeft ondertussen een proces ontwikkeld dat toelaat om 
o.m. via deze weg gerecupereerde glasvezels in te zetten bij de productie van nieuwe 
glasvezels.
4. Bisfenol A (BPA) wordt gebruikt in tal van producten en voor tal van toepassingen, dus 
niet alleen voor de productie van wieken van windturbines. BPA wordt in verband 
gebracht met de verstoring van de hormoonhuishouding van mens en milieu. Er is 
daarom Europese wet- en regelgeving (REACH-verordening) van toepassing voor het 
gebruik van BPA in producten. Deze regelgeving moet ervoor zorgen dat mensen niet 
worden blootgesteld aan schadelijke hoeveelheden. 
Tijdens het productieproces van de wieken voor windturbines reageert BPA vrijwel 
volledig weg, maar kan er een kleine hoeveelheid BPA in het uiteindelijke product 
achterblijven. De hoeveelheid verschilt per product, maar zit meestal in een 
ordegrootte van 0,001 tot 0,01%.
Het fenomeen van erosie van wieken van windturbines door wind en regen is gekend. 
In Nederland is door het Rijksinstituut voor Volksgezondheid en Milieu (RIVM) zeer 
recent een onderzoek gepubliceerd daarover. U vindt meer info over het onderzoek op 
deze webpagina: https://www.rivm.nl/publicaties/eerste-inzicht-in-emissies-van-
chemische-stoffen-bij-wind-op-land-resultaten-quickscan.
Ik wil er nog op wijzen dat leading edge erosion van wieken van windturbines een 
fenomeen is dat zich in veel grotere mate voordoet bij offshore windturbines dan bij 
onshore windturbines. Er is de laatste jaren heel wat onderzoek gebeurd naar dit 
onderwerp. Dat bewijst de literatuurlijst in de studie van het RIVM. Ik ga er dan ook 
vanuit dat, gelet op de vele vragen en uitdagingen rond dit thema, dit onderzoek de 
komende jaren verder zal worden uitgevoerd. 
Op basis hiervan zie ik geen reden om het Vlaams beleid met betrekking tot 
windturbines bij te sturen.
