title: Leerpunt - Extra middelen voor zorg op school
thema: Onderwijs en Vorming
pdf link: https://docs.vlaamsparlement.be/pfile?id=2046168
thema link: https://www.vlaamsparlement.be/parlementaire-documenten/schriftelijke-vragen/1803339
SCHRIFTELIJKE VRAAG
nr. 300
van KATHLEEN KREKELS
datum: 13 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Leerpunt  -  Extra middelen voor zorg op school
De stichting Leerpunt werd door minister van Onderwijs Ben Weyts in het leven geroepen 
om effectieve, wetenschappelijk onderbouwde onderwijspraktijken te ontsluiten naar het 
brede onderwijsveld. Op de website van Leerpunt worden zo heel wat thematische 
toolkits aangeboden. De bedoeling is om de wildgroei aan ambigue en onbewezen 
pedagogische methodes te doen verdwijnen ten voordele van betrouwbaardere 
alternatieven.
In het kader van het decreet Leersteun krijgt Leerpunt nu 6 miljoen euro extra middelen 
om de zorg op scholen te versterken. Einddoel blijft om leerlingen meer tot leren te 
brengen. Driekwart van de middelen zou Leerpunt gebruiken om de komende twee jaar 
zorgprojecten op te starten, het resterende kwart gaat naar onderzoek.
1. Leerpunt benadrukt dat de middelen tot doel zullen hebben om leerlingen meer tot 
leren te brengen. 
Hoe zien ze die zorgprojecten dan concreet? Zal Leerpunt actief op scholen aanwezig 
zijn? Hoe zullen ze dat praktisch organiseren? 
2. Hoe leiden de middelen voor zorg op school tot meer leren bij de leerlingen? Waarop 
zal worden gefocust en waarom?
3. Er gaat ook 1,6 miljoen euro naar onderzoek. 
Zijn daar specifieke onderzoeksthema’s voor bepaald? Zo ja, welke? Of krijgt Leerpunt 
de vrije keuze op basis van hun bevindingen/ervaringen/struikelblokken waarmee ze 
geconfronteerd worden bij hun ondersteuning op scholen?
4. Leerpunt biedt alvast twee thematische toolkits aan (leren en lesgeven en ontwikkeling 
bij kleuters). 
Hoe moeten we die twee toolkits lezen en interpreteren? Komen er nog andere 
toolkits? Zo ja, welke?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 300 van 13 februari 2024
van KATHLEEN KREKELS
1-3.Een groot deel van de toegekende subsidie zal gebruikt worden voor 
begeleidingsprojecten in basis- en secundaire scholen. Leerpunt zal niet zelf in scholen 
begeleidingstaken uitvoeren, maar maakt het via uitbestedingsprocedures mogelijk 
dat experten uit pedagogische begeleidingsdiensten, lerarenopleidingen, …, 
samenwerken met scholen om de brede basiszorg en verhoogde zorg in de scholen te 
versterken. Deze samenwerking zal plaatsvinden binnen een vorm van collectief leren. 
Deze begeleidingsprojecten kennen een duur van maximaal 15 maanden. Leerpunt 
lanceert hiertoe oproepen voor indieners van projecten.
Binnen deze projecten zullen basis- en secundaire scholen gestimuleerd worden om 
evidence-informed aan de slag te gaan met de door Leerpunt ontwikkelde toolkit en 
leidraden op het gebied van brede basiszorg en verhoogde zorg. De 
begeleidingsprojecten zullen hierbij vertrekken vanuit wat al bestaat, o.a. vanuit de 
kennisbasis die door de Education Endoment Foundation (E.E.F.) en het Nationaal 
Regieorgaan onderwijsonderzoek (NRO) ontwikkeld werd. 
Leerpunt heeft ook de opdracht om bij te dragen tot de kennisbasis voor brede 
basiszorg en verhoogde zorg. Hiertoe worden drie onderzoeksluiken voorzien. Ten 
eerste zal Leerpunt een opdracht uitschrijven voor een flankerend onderzoek van de 
hogergenoemde begeleidingsprojecten. Zo kunnen de inzichten uit de 
begeleidingsprojecten gedeeld worden met alle Vlaamse scholen. Daarnaast zal via 
een tweede onderzoeksopdracht meer inzicht verworven worden in de hiaten in de 
huidige kennisbasis rond brede basiszorg en verhoogde zorg. De resultaten hiervan 
zullen bijdragen tot een onderbouwde en gedragen kennisagenda m.b.t. dit thema. 
Deze kennisagenda wordt echter niet enkel door onderzoek, maar ook door noden 
vanuit onderwijsprofessionals gevoed. De wetenschappelijke commissie en de 
gebruikerscommissie, van Leerpunt hebben hierbij een cruciale rol. Op basis van deze 
kennisagenda zullen vervolgens verschillende onderzoeksprojecten uitbesteed kunnen 
worden met het oog op het uitbreiden van de kennisbasis voor brede basiszorg en 
verhoogde zorg. 
4. Momenteel zijn er twee toolkits van de Education Endowment Foundation (E.E.F.) 
vertaald naar de Vlaamse context. De toolkits bieden op basis van analyses van 
internationaal hoogstaand onderzoek onderbouwde inzichten over bepaalde 
didactische praktijken in de klas of school. Meer specifiek wordt er voor verschillende 
praktijken informatie geboden over de gemiddelde leerwinst, de sterkte van de 
onderliggende evidentie en de kosten van de aanpak. Belangrijk is op te merken dat 
deze toolkits niet voorschrijven wat te doen, maar dat ze leraren(teams) helpen om 
keuzes te maken in hun dagelijkse praktijk. Bij deze toolkits hoort een handleiding die 
leraren(teams) ondersteunt in de interpretatie en het gebruik ervan. Om de Vlaamse 
kennisbasis uit te breiden, vertaalt en contextualiseert Leerpunt ook leidraden die het 
Nederlandse Regieorgaan voor Onderwijsonderzoek ontwikkeld heeft. Daarnaast zal 
Leerpunt zelf onderzoek uitbesteden om kennisleemtes te beantwoorden. De thema’s 
zullen voortvloeien uit de kennisagenda die Leerpunt momenteel aan het ontwikkelen 
is. 
