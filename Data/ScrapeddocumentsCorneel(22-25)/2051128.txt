title: Rechtstreeks toegankelijke hulp (RTH) - Pilootproject
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2051128
thema link: https://www.vlaamsparlement.be/parlementaire-documenten/schriftelijke-vragen/1808783
SCHRIFTELIJKE VRAAG
nr. 269
van TINE VAN DER VLOET
datum: 29 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Rechtstreeks toegankelijke hulp (RTH)  -  Pilootproject
In het Zorginvesteringsplan werd 19,5 miljoen euro aan bijkomende middelen voor 
rechtstreeks toegankelijke hulp gereserveerd. Er werd een pilootfase geïnstalleerd om een 
grondige en efficiënte herwerking van het beleid rond RTH voor te bereiden en nieuwe 
mogelijkheden te verkennen voorafgaand aan een verankering in de regelgeving.
Van 1 januari 2023 tot en met 31 december 2023 liep de pilootfase, waarna een 
evaluatieperiode van drie maanden volgt (van 1 januari 2024 tot en met 31 maart 2024).
In de beleids- en begrotingstoelichting (BBT) Welzijn, Volksgezondheid en Gezin van 2024 
wordt aangehaald dat er gestart zal worden met de evaluatie van de pilootfase RTH en de 
eerste aanbevelingen zullen worden genomen voor de verdere aanpassing van het beleid 
en de regelgeving RTH.
1. Er werden 111 initiatieven geselecteerd voor een deelname aan het pilootproject. 
Zijn al die initiatieven ook effectief opgestart? Zo niet, welke projecten werden niet 
opgestart en waarom niet?
2. Tegen wanneer worden de resultaten van de evaluatieperiode verwacht? Zijn er 
concrete aanbevelingen die al gedaan kunnen worden? Wat is de stand van zaken op 
dit moment?
3. Op de tijdlijn van de pilootfase staat te lezen dat er vanaf 1 april 2024 aanpassingen 
kunnen worden gedaan aan het besluit van de Vlaamse Regering en dat de 
erkenningen verlengd kunnen worden.
Is de datum van 1 april nog steeds haalbaar?
4. De (bijkomende) erkenning van het Vlaams Agentschap voor Personen met een 
Handicap (VAPH) voor de 113 organisaties om in het kader van de pilootfase nieuwe 
vormen van RTH te ontwikkelen en te implementeren, loopt tot en met 30 juni 2024. 
Met een gunstige evaluatie kan die erkenning verder worden verlengd. 
Is er al meer zicht op een eventuele verlenging van die erkenning?
5. Hoeveel van de gereserveerde middelen werden er tot op vandaag effectief 
uitgegeven? Is er een restbudget? Zo ja, hoeveel bedraagt dat restbudget en hoe zal 
het verder worden besteed?
6. De aangenomen initiatieven kregen op voorhand een bepaalde hoeveelheid RTH-
punten toebedeeld. 
Kan de minister een overzicht geven van de hoeveelheid RTH-punten die effectief 
werden gebruikt tot op heden? Graag een opdeling per initiatief.
7. Hoeveel personen maakten gebruik van RTH gedurende die pilootfase?
a) Hoeveel minderjarigen werden er uiteindelijk geholpen tijdens de pilootfase? Graag 
een opdeling per provincie.
b) Hoeveel meerderjarigen werden er uiteindelijk geholpen tijdens de pilootfase? 
Graag een opdeling per provincie. 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 269 van 29 februari 2024
van TINE VAN DER VLOET
1. Alle 111 initiatieven zijn in de loop van 2023 opgestart. Een aantal initiatieven startte 
echter pas erg laat op en kon hierdoor onvoldoende de werking van hun initiatief 
feitelijk uitrollen en aantonen.
2. Begin 2024 werden in de eerste plaats alle individuele initiatieven beoordeeld. Op 4 
maart 2024 ontvingen alle initiatieven en de partners met erkenning RTH vanuit het 
VAPH een mail met een beoordeling op 8 criteria en een advies i.v.m. het wel/niet 
continueren van het initiatief en het wel/niet verlengen van de erkenning van de 
betrokken organisaties. 
8 beoordelingscriteria:
1. Effectieve looptijd gedurende het eerste werkingsjaar
2. Formele erkenningsvoorwaarden
3. Bijdrage van het initiatief aan de piloot
4. Leefbaarheid en duurzaamheid van het initiatief
5. Inzet en registratie van de cliëntgebonden functies
6. Inzet en registratie van outreach
7. Inpasbaarheid en mogelijkheden tot verruimde toepassing binnen een regulier 
kader Rechtstreeks Toegankelijke Hulp
8. Invulling en realisatie van de 4 basisprincipes
Adviezen i.v.m. continueren initiatief en verlengen erkenning van de betrokken 
organisaties waren de volgende:
•Het initiatief kan niet gecontinueerd worden en de deelnemende organisaties 
krijgen geen verlenging van de RTH-erkenning ikv dit specifieke initiatief.
(3 initiatieven kregen dit advies)
•Het initiatief en de betrokken organisaties kunnen een tijdelijke verlenging krijgen 
tot eind 2024. Er worden opmerkingen/aandachtspunten/werkpunten 
geformuleerd. We vragen dat een stappenplan wordt opgemaakt om met deze 
aandachtspunten aan de slag te gaan. 
(52 initiatieven kregen dit advies).
•Het initiatief kan gecontinueerd worden en de erkenning van de betrokken 
organisaties kan verlengd worden tot het einde van de verlengde pilootfase (eind 
2025).
(44 initiatieven kregen dit advies)
•Het initiatief kan gecontinueerd worden en de erkenning van de betrokken 
organisaties kan verlengd worden voor onbepaalde duur.
(11 initiatieven kregen dit advies)
Opmerking: 1 initiatief is ondertussen zelf gestopt eind 2023.
Verder werd een eerste voorlopige/tussentijdse globale evaluatie (op niveau van het 
beleid RTH, dus over de verschillende initiatieven heen) gemaakt door de stuurgroep 
die de pilootfase opvolgt. Op basis hiervan werd voorgesteld om
•al een aantal zaken verder open te trekken naar alle RTH-aanbieders, ook deze 
die niet in de pilootfase participeren;
•de pilootfase verder te verlengen om een aantal zaken verder te kunnen 
uitdiepen.
3. Het OBVR “tot wijziging van het besluit van de Vlaamse Regering van 22 februari 2013 
betreffende rechtstreeks toegankelijke hulp voor personen met een handicap, wat 
betreft de verlenging van de tijdelijke erkenning en beoordeling in het kader van de 
pilootfase voor de ontwikkeling en het uitproberen van nieuwe mogelijkheden voor 
rechtstreeks toegankelijke hulp” werd in februari voorgelegd aan de adviesorganen van 
het VAPH en werd op 27 februari positief geadviseerd door het Raadgevend Comité van 
het VAPH en kreeg ondertussen positief advies van Inspectie Financiën.
Het legistieke traject wordt verder afgewerkt in de komende weken.
4. In de periode van 5 tot en met 22 februari 2024 werden alle initiatieven beoordeeld 
door een interne beoordelingscommissie van het VAPH.
Op 4 maart 2024 werden de rapporten met de beoordelingen en een advies inzake de 
continuering van het initiatief en een advies inzake de verlenging van erkenning van 
de betrokken organisaties bezorgd aan de initiatiefnemers. Elke organisatie ontving 
tevens een of meerdere aanvraagformulieren (afhankelijk van het aantal initiatieven 
waarin de organisatie betrokken was als erkende partner RTH) waarmee tegen uiterlijk 
29 maart verlenging van erkenning kan worden aangevraagd.
Het VAPH zal op basis van a) de aanvraag tot verlenging erkenning en b) het advies 
van de interne beoordelingscommissie een definitieve beslissing over wel/niet 
verlengen van de erkenningen nemen. Deze beslissingen en de bijbehorende 
erkenningsbesluiten worden eind april - midden mei 2024 bezorgd aan de 
initiatiefnemers en de betrokken organisaties.
5. Grafiek 1 toont de evolutie van het aantal ingezette punten op verschillende 
meetmomenten in de loop van 2023. De uiterst rechtse grijze balk geeft het totaal 
ingezette punten in 2023 op basis van de laatste cijfers. Dit totaal bedraagt 12.644 
punten. Deze cijfers worden pas definitief geconsolideerd in de loop van april, waardoor 
een kleine afwijking op vlak van rapportage mogelijk is.
In Grafiek 2 wordt voor dezelfde meetmomenten telkens ook het aantal niet-ingezette 
punten opgenomen. Rechts ziet u dat eind 2023 zo’n 4.630 punten nog niet werden 
benut. Voor 2023 rekenen we op een kostprijs van ongeveer 1101.31 euro per punt, 
wat resulteert in een onbenut bedrag van zo’n 5,1 miljoen euro.
Grafiek 1: Totaal aantal ingezette punten over tijd

Grafiek 2: Totaal aantal (niet-)ingezette punten over tijd
Deze eenmalige restmiddelen 2023 kunnen door het VAPH niet meer ingezet worden.
De structurele middelen die vrijkomen door stopzetten van erkenningen of door 
verlagen van de erkende capaciteit van organisaties betrokken in de pilootfase zullen 
wel herbestemd worden. De wijze waarop deze structurele restmiddelen ingezet 
worden, wordt geregeld in het wijzigingsbesluit RTH.
6. In onderstaande grafiek wordt weergegeven hoeveel % van de punten in erkenning 
ook effectief werd ingezet. Het cijfer bovenaan ieder balkje geeft telkens aan hoeveel 
organisaties binnen een bepaalde categorie (% ingezette punten) vallen. We 
rapporteren hier op niveau van organisatie en niet op initiatiefniveau.
Grafiek 3: Aantal organisaties per % ingezet (t.o.v. erkenning)
In onderstaande cumulatieve weergave ziet u telkens hoeveel organisaties minder dan 
een bepaald % van hun punten ingezet hebben.
Grafiek 4: Cumulatief aantal organisaties per % ingezet (t.o.v. erkenning) 
Onderstaande grafiek toont tot slot het aantal ingezette punten op maandniveau, met 
ter referentie het maandelijks gemiddelde dat een organisatie zou halen op 
kruissnelheid (namelijk punten in erkenning gedeeld door 12). Uit de voorstelling kan 
afgeleid worden dat er vanaf september een inhaalbeweging plaatsvond.

Grafiek 5: Totaal ingezette punten per maand 2023
7. a. 3415 kinderen en jongeren jonger dan 18 jaar werden geholpen tijdens de 
pilootfase. Een belangrijke kanttekening is dat er hiernaast ook gebruikers werden 
ondersteund binnen de functie outreach. Hierover kunnen we geen cijfers op 
persoonsniveau meegeven. Een opdeling per provincie zal pas op basis van de 
geconsolideerde gegevens gemaakt kunnen worden.
b. 2.800 meerderjarigen werden geholpen tijdens de pilootfase. Ook bij 
meerderjarigen geldt dezelfde kanttekening als in vraag 7a. Een opdeling per 
provincie zal pas op basis van de geconsolideerde gegevens gemaakt kunnen 
worden.

