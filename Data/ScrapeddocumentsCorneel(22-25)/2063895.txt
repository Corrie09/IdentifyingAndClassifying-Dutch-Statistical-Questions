title: Watersnood 2021 - Schadevergoedingen Vlaams Rampenfonds (2)
thema: Natuur en Milieu
pdf link: https://docs.vlaamsparlement.be/pfile?id=2063895
thema link: https://www.vlaamsparlement.be/parlementaire-documenten/schriftelijke-vragen/1825789
SCHRIFTELIJKE VRAAG
nr. 204
van JOHAN DANEN
datum: 3 mei 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Watersnood 2021  -  Schadevergoedingen Vlaams Rampenfonds (2)
Ik stelde de minister al meermaals vragen over de uitbetaling van schadedossiers van de 
watersnood van juli 2021.
In antwoord op mijn schriftelijke vraag nr. 64 van 21 november 2023 over de uitbetaling 
van vergoedingen door het Vlaams Rampenfonds, antwoordde de minister het volgende:
“Op datum van 7 december 2023 zijn 177 van de 382 ingediende schadedossiers volledig 
behandeld, wat neerkomt op 46,4 procent. Er werd in totaal al een bedrag van meer dan 
600.000 euro uitbetaald aan tegemoetkomingen. Van de resterende 205 dossiers zijn er 
138 in behandeling bij landbouwdeskundigen. Voor ongeveer een derde van deze dossiers 
werd er ook al een expertiseverslag verstuurd naar de schadelijder met de vraag om hun 
eventueel akkoord zo snel mogelijk te bevestigen zodat het dossier kan afgerond worden. 
In december zullen alle voorbereide dossiers die in aanmerking komen voor expertise naar 
de externe deskundigen gestuurd worden voor verdere afhandeling. Het Vlaams 
Rampenfonds streeft ernaar om tegen eind januari 2024 de dossiers met betrekking tot de 
wateroverlast 2021 behandeld te hebben.”
Ik vroeg de minister toen ook naar de stand van zaken van dossiers die met de geldende 
regelgeving niet vergoed konden worden, in casu slachtoffers door bressen, ontstaan door 
menselijke handelingen.
De minister antwoordde toen onder meer:
“Mocht echter blijken, na behandeling van alle schadedossiers overstroming, dat er op het 
terrein, gelet op de specifieke plaatsgesteldheid, geen onderscheid kan gemaakt worden 
tussen wateroverlast door een kunstmatige dijkbreuk en het natuurlijk overlopen van 
dijken, zou na uitspraak door de rechtbank (indien er in hoofde van de provinciegouverneur 
of andere betrokkenen geen aansprakelijkheid zou worden weerhouden) het dossier nog 
verder in behandeling kunnen genomen worden. Alle getroffenen dienen immers op 
eenzelfde wijze bejegend te worden.”
1. Wat is de huidige stand van zaken van de uitbetalingen van vergoedingen door het 
Vlaams Rampenfonds van de schade als gevolg van de watersnood in 2021? Werden 
effectief alle dossiers behandeld en uitbetaald?
a) Hoeveel wel? Hoeveel (nog) niet?
b) Over welke bedragen gaat het?
c) Wat waren de voornaamste redenen van eventuele weigeringen?
2. Wat was de uitspraak van de rechtbank in de dossiers die met de geldende wetgeving 
niet vergoed konden worden, en waar de minister in zijn antwoord op mijn schriftelijke 
vraag nr. 64 verwees naar mogelijke toekomstige gerechtelijke uitspraken? Werden de 
slachtoffers vergoed?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 204 van 3 mei 2024
van JOHAN DANEN 
1. a) Op 15 mei 2024 had het Vlaams Rampenfonds 94,8 procent van de dossiers volledig 
behandeld. Dat komt neer op 362 van de 382 initieel ingediende schadedossiers. 
Externe landbouwdeskundigen of gebouwdeskundigen behandelen de resterende 20 
schadedossiers, die evenwel in de eindfase zitten. Het betreft complexe 
schadedossiers of schadedossiers waarbij de deskundige wacht op bijkomende 
bewijsstukken van de schadelijder. 
Op een totaal van 362 behandelde dossiers, betaalde het Vlaams Rampenfonds een 
tegemoetkoming in 162 aanvragen. Concreet werden 69 tegemoetkomingen 
uitbetaald in het kader van de hevige regenval d.d. 14-16 juli 2021. De overige 93 
tegemoetkomingen werden uitbetaald in het kader van de overstromingen d.d. 14-
17 juli 2021. 
b) Op 15 mei 2024 had het Vlaams Rampenfonds 2.595.731 euro uitbetaald in het 
kader van de hevige regenval d.d. 14-16 juli 2021 en de overstromingen d.d. 14-
17 juli 2021. Aangezien het dossiersysteem geen tegemoetkomingen berekent bij 
afgewezen dossiers, kan hierover geen bedrag gecommuniceerd worden. 
c) De voornaamste reden is de principiële verzekerbaarheid van goederen, die vallen 
onder: 
- artikels 123 t.e.m. 132 van de wet betreffende de verzekeringen of;
- artikels 1 t.e.m. 15 van het KB betreffende de verzekering tegen brand en 
andere gevaren wat de eenvoudige risico’s betreft of;
- buitenlands recht dat dezelfde risico’s verzekert.  
Verder komt het Vlaams Rampenfonds niet tussen bij voertuigschade wanneer een 
schadelijder met zijn voertuig door overstroomd gebied heeft gereden. 
Bij landbouwschadedossiers ingediend in het kader van de hevige regelval d.d. 14-
16 juli 2021 werden aanvragen afgewezen wanneer een landbouwer niet beschikte 
over een erkende brede weersverzekering waarbij minstens 25% van het totale 
teeltareaal verzekerd werd. 
2. Het Vlaams Rampenfonds is geen betrokken partij in de procedures die voor de 
rechtbank hangende zijn. 
Conform artikel 3, laatste paragraaf, van het decreet houdende de tegemoetkoming in 
de schade die aangericht is door rampen in het Vlaamse Gewest, kunnen de dossiers 
die de schadelijder indiende pas verder behandeld worden nadat er een definitieve 
uitspraak in kracht van gewijsde is omtrent de aansprakelijkheid. Op heden ontbreekt 
dergelijke uitspraak. 
