title: VDAB - Cursusaanbod
thema: Werk
pdf link: https://docs.vlaamsparlement.be/pfile?id=2048683
thema link: https://www.vlaamsparlement.be/parlementaire-documenten/schriftelijke-vragen/1804207
SCHRIFTELIJKE VRAAG
nr. 278
van KOEN VAN DEN HEUVEL
datum: 20 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
VDAB  -  Cursusaanbod
VDAB biedt aan werkzoekenden, werknemers en werkgevers meer dan 1000 opleidingen 
aan. De onlineopleidingen en workshops kunnen gratis gevolgd worden. De erkende 
opleidingen in opleidingscentra zijn gratis voor werkzoekenden en enkele andere 
opleidingen in opleidingscentra zijn gratis voor onder meer werkzoekenden, deeltijdse 
werknemers, mensen in een opzegperiode enzovoort .VDAB biedt een ruime waaier aan 
opleidingen aan. In het kader van levenslang leren is het ook positief dat werknemers 
gratis onlineopleidingen kunnen volgen. Zo worden werkzoekenden en werknemers 
gestimuleerd om bij te leren en hun kennis te verrijken.
Uiteraard is het ook belangrijk om het aanbod en het gebruik ervan te evalueren. In het 
kader daarvan stel ik graag een aantal vragen aan de minister.
1. Wat zijn de tien populairste opleidingen? Graag een overzicht voor de voorbije 5 jaar.
2. Hoeveel cursussen zijn de laatste 5 jaar in het kader van een knelpuntberoep 
opgestart? Indien mogelijk graag een apart overzicht voor werknemers en 
werkzoekenden.
a) Welke tendensen ziet de minister binnen de knelpuntberoepen?
b) Zijn er bepaalde cursussen die vaker gestart worden dan andere?
c) Hoe wil de minister die opleidingen meer in de kijker zetten/aantrekkelijker 
maken?
3. Hoe is de keuze voor offlineopleidingen en onlineopleidingen de afgelopen jaren 
geëvolueerd? Is daar een verschuiving merkbaar naar de keuze voor onlineopleidingen 
in plaats van fysieke opleidingen?
4. Op welke manieren kunnen de opleidingen die VDAB aanbiedt bijdragen tot de 
doelstellingen rond levenslang leren?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 278 van 20 februari 2024
van KOEN VAN DEN HEUVEL
1. In bijlage 1 een overzicht van de 10 meest populaire opleidingen. VDAB geeft hier een 
apart lijst van de 10 meest populaire opleidingen op locatie op grond van het aantal 
gestarte opleidingsacties en een aparte lijst van de 10 meest populaire gestarte online 
opleidingsacties.
2. a) De laatste 5 jaar telt VDAB volgend aantal gestarte knelpuntopleidingsacties voor 
werkzoekenden, werknemers en leerlingen (* Cijfers 2023 tot en met oktober):
Statuut Cursist 2019 2020 2021 2022 *2023
Werkzoekenden 23.311 20.545 22.581 20.750 19.410
Werknemers 3.797 2.601 2.633 2.822 2.183
Leerlingen 1.862 1.101 1.048 1.172 1.132
b) In bijlage 2 een overzicht van de 10 meest populaire knelpuntopleidingen op locatie.
c) VDAB schat het realistisch jobdoelwit in van de klant. Hier heeft VDAB zeker 
aandacht voor de knelpuntberoepen waarvoor er nood is op de arbeidsmarkt. 
Wanneer VDAB inschat dat de klant een competentiekloof heeft, zal met de klant 
bekeken wordt met de klant de opstart van een knelpuntopleiding bekeken.
3. Het totaal aantal gestarte opleidingsacties voor opleidingen op locatie is in 2020 
afgenomen t.o.v. 2019, maar stabiliseert zich sindsdien. 
Statuut Cursist 2019 2020 2021 2022 *2023
Werkzoekenden 47.900 35.014 39.434 37.170 34.426
Werknemers 9.970 6.017 5.899 5.088 3.280
Leerlingen 2.838 1.491 1.475 1.652 1.471
Totaal 60.708 42.522 46.808 43.910 39.177
Het aantal gestarte online opleidingen was zeer hoog tijdens de Coronajaren 2020 en 
2021, maar is daarna terug afgenomen en gestabiliseerd.
Gestarte online opleidingen 2020 2021 2022 *2023
Totaal 213.695 179.139 145.199 147.628
4. Vlaanderen richt zich zowel op het verhogen van de opleidingsdeelname van 
volwassenen, als ook, op het “streven naar een echte leercultuur van opleiding, 
omscholing en oriëntering doorheen de loopbaan, om zo te evolueren naar een lerende, 
leergretige samenleving” (zie ook actieplan levenslang leren  
https://www.vlaanderen.be/publicaties/actieplan-levenslang-leren-koers-zetten-naar-
een-lerend-vlaanderen ). Ook ik wil hieraan bijdragen vanuit mijn beleidsdomein. VDAB 
draagt, binnen haar opdracht, dan ook bij aan deze twee doelstellingen van levenslang 
leren. 
Ten eerste biedt VDAB een hele brede waaier aan leermogelijkheden, van verschillende 
vormen van werkplekleren, tot, fysiek, hybride en online leren, mobiele opleidingen, 
geïntegreerde opleidingen, korte leersnacks tot langere beroeps- en of 
onderwijskwalificerende opleidingen, al dan niet, in samenwerking met werkgevers, 
sociale partners/sectorfondsen, en andere opleidings- of onderwijsaanbieders. Deze 
brede waaier maakt dat er tegemoet kan worden gekomen aan de leervoorkeur en -
noden van de lerende. Gaat je voorkeur als werkzoekende naar hands-on leren van 
specifieke technieken, dat kan bijvoorbeeld in een beroepsopleiding. Wil je als 
werknemer geregeld korte en kleine stukjes bijspijkeren, dan kan dat ook, bijvoorbeeld 
via een online module of workshop. Ook de flexibiliteit in opleidingslocatie en het 
inzetten van laagdrempelige, korte ‘opleidingsproevertjes’ in functie van oriëntering 
van klanten zoals de mobiele horecakeuken ( https://www.vdab.be/nieuws-voor-de-
pers/algemeen/mobiele-horecakeuken-trekt-door-vlaanderen), maken dat we een 
breder publiek kunnen inspireren om een opleiding te volgen. 
Ten tweede zet VDAB niet alleen breed in voor wat betreft leervorm en -locatie, maar 
ook voor wat betreft leerinhouden. Naast beroepstechnisch inhouden, is er ook 
leeraanbod voor soft skills, Nederlands en geletterdheidscompetenties. Uiteraard is het 
vertrekpunt dat de geleerde competenties relevant zijn voor het kunnen functioneren 
op de arbeidsmarkt.
Ten derde biedt VDAB verschillende oriënterende modules aan, om te kunnen proeven 
van beroepen en bijbehorende opleidingen, zoals bouwbaden, VOSPA (Vooropleiding 
social profit voor anderstaligen) etc. Zo kunnen mensen uittesten wat echt bij ze past 
en we ondersteunen het maken van een passende opleidingskeuze. Een belangrijke 
opstap naar het volgen van een opleiding. 
Naast het aanreiken van de opleidingsmogelijkheden zelf, wil ik nog meegeven dat 
VDAB op veel andere vlakken ook bijdraagt aan de levenslang leren doelstellingen. 
Zoals het wegnemen van drempels voor opleidingsdeelname voor werkzoekende en 
kwetsbare werknemers door het gratis of kostenloos maken van het volgen van een 
opleiding. VDAB zet ook haar schouders onder het inspireren van mensen om hun 
competenties te versterken via competentiechecks of mediacampagnes. Het aanreiken 
van een taxonomie, de competent, om een taal te kunnen geven aan de competenties, 
die iemand heeft verworven en arbeidsmarktdienstverlening op te baseren. Het 
inzetten van expertise voor het maken van opleidingsinhouden of ondersteunen van 
het e-leren. Het delen van opleidingsinfrastructuur, zowel van fysieke opleidingsateliers 
als ook van de digitale opleidingsdatabank ‘Vind een Opleiding’ etc. 
BIJLAGEN
1.Opleidingen op locatie - gestarte opleidingsacties door werkzoekenden, werknemers en 
leerlingen
2.Knelpuntopleidingen op locatie - gestarte knelpuntopleidingsacties door 
werkzoekenden, werknemers en leerlingen
