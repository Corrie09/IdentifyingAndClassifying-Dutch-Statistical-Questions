title: Erfbelasting - Betalen met kunstwerken
thema: Financiën
pdf link: https://docs.vlaamsparlement.be/pfile?id=2062442
thema link: https://www.vlaamsparlement.be/parlementaire-documenten/schriftelijke-vragen/1815717
SCHRIFTELIJKE VRAAG
nr. 240
van KATRIEN SCHRYVERS
datum: 22 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Erfbelasting  -  Betalen met kunstwerken
Bij een overlijden moeten de erfgenamen erfbelasting betalen op de nalatenschap. 
Erfbelastingen worden normalerwijze in geld betaald. Sinds een aantal jaren is het echter 
ook mogelijk om, overeenkomstig artikel 3.4.3.0.2 van de Vlaamse Codex Fiscaliteit (VCF), 
de erfbelasting te betalen met kunstwerken. Vooraleer de Vlaamse Regering de 
inbetalinggeving kan aanvaarden, moet een bijzondere commissie ter zake een bindend 
advies geven. 
In haar antwoord op mijn schriftelijke vraag nr. 248 van 26 maart 2015 stelde de toenmalig 
bevoegde minister dat de aanstelling van de leden van de bijzondere commissie belast met 
de erkenning en waardering van kunstwerken die tot het roerend cultureel erfgoed van het 
Vlaamse Gewest behoren of die internationale faam genieten in het kader van de betaling 
van de erfbelasting zoals opgenomen in artikel 3.4.3.0.2 van de VCF en artikel 3.4.3.0.8, 
§ 1 van het besluit VCF, gebeurde bij ministerieel besluit van 27 maart 2015. 
Uit het antwoord op mijn schriftelijke vraag nr. 295 van 27 maart 2023 vernam ik dat in 
2022 geen beroep werd gedaan op de mogelijkheid om erfbelasting te betalen met 
kunstwerken. 
Tijdens de plenaire vergadering van 8 maart 2023 werd een ontwerp van decreet 
goedgekeurd dat de mogelijkheid om cultuurgoederen in betaling te geven ter voldoening 
van de erfbelasting, aantrekkelijker moet maken. Deze nieuwe regeling trad in werking op 
1 juli 2023.
1. Hoe vaak werd in 2023 een beroep gedaan op de mogelijkheid om erfbelasting te 
betalen met kunstwerken?
2. Hoeveel van die aanvragen waren ontvankelijk? Wat waren de redenen van eventuele 
onontvankelijkheid?
3. Welk bedrag stond er telkens tegenover?
4. Ziet de minister eventueel al een effect van het decreet van 10 maart 2023 wat betreft 
de inbetalinggeving van cultuurgoederen ter voldoening van de erfbelasting? Vindt de 
minister het aangewezen om die mogelijkheid meer bekendheid te geven?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 240 van 22 maart 2024
van KATRIEN SCHRYVERS
In 2023 werd voor één nalatenschap een verzoek ingediend om de erfbelasting te betalen 
door de afgifte van een cultuurgoed. Op dit verzoek was de vernieuwde procedure van 
toepassing (cf. decreet van 10 maart 2023 tot wijziging van het decreet van 24 januari 
2003 houdende bescherming van het roerend cultureel erfgoed van uitzonderlijk belang en 
de Vlaamse Codex Fiscaliteit van 13 december 2013, wat betreft de inbetalinggeving van 
cultuurgoederen ter voldoening van de erfbelasting). Het betrokken cultuurgoed werd door 
de Vlaamse Regering aanvaard tegen een waarde van 35.000 euro, zoals geadviseerd door 
de Topstukkenraad. 
Gelet op artikel 3.4.3.0.2, §4, eerste lid VCF kon de te betalen erfbelasting hierdoor worden 
verminderd met 42.000 euro (de cultuurgoederen die aanvaard worden ter betaling van 
de erfbelasting worden aanvaard à rato van 120% van de vastgestelde waarde). 
Sinds 1 januari 2015 staat de Vlaamse overheid zelf in voor de inning van de erfbelasting. 
Tot voor de hervorming in 2023 ontving de Vlaamse Belastingdienst slechts twee 
aanvragen tot inbetalinggeving van de erfbelasting door kunstwerken. Eén aanvraag was 
onontvankelijk. De andere aanvraag was ontvankelijk maar de kunstwerken voldeden niet 
aan de kwalitatieve criteria. Het is dus de eerste keer sinds 2015 dat gebruik werd gemaakt 
van de mogelijkheid om cultuurgoederen in betaling te geven ter voldoening van de 
erfbelasting. 
Hoewel een globale evaluatie voorbarig is, ben ik er van overtuigd dat de modernisering 
van de procedure een waardevolle bijdrage zal leveren om voorwerpen te verwerven die 
een uitzonderlijke archeologische, historische, cultuurhistorische, artistieke of 
wetenschappelijke betekenis hebben voor de Vlaamse Gemeenschap.
