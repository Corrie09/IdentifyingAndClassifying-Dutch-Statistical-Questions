title: Mobiliteitsprojecten - Impact op natuur
thema: Mobiliteit en Verkeer
Natuur en Milieu
Openbare werken
pdf link: https://docs.vlaamsparlement.be/pfile?id=2006252
thema link: https://www.vlaamsparlement.be/parlementaire-documenten/schriftelijke-vragen/1765328
SCHRIFTELIJKE VRAAG
nr. 49
van MARINO KEULEN
datum: 3 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Mobiliteitsprojecten  -  Impact op natuur
De nieuwe, 800 meter lange fietsbrug tussen Zwijnaarde en Merelbeke is in conflict met 
de bescherming van de vleermuizen in de buurt, wat uitmondde in een procedureslag. De 
brug zorgt voor een goede bereikbaarheid van het nieuwe bedrijventerrein 't Eilandje of 
Eiland Zwijnaarde.
Voor een beperkt aantal mensen is er één groot probleem: de brug loopt dwars door een 
broedgebied voor vogels en een gebied waar veel vleermuizen verblijven.
Na protest van Natuurpunt werd de bouw van de brug dit voorjaar stilgelegd. Er werd een 
nieuwe vergunning uitgeschreven zodat men verder kan bouwen, maar in de vergunning 
staat dat 'elke verlichting die de vleermuispopulatie significant verstoort, verboden is', met 
zelfs een vermelding dat het ook zonder licht kan.
Opzet van deze parlementaire vraag is niet een discussie te hebben over deze specifieke 
situatie maar wel over de achterliggende problematiek. Dit is de zoveelste keer dat een 
mobiliteitsproject dat de algemene natuur- en milieusituatie ten goede komt op een 
weerstand van enkelingen stoot, met als argument ‘de natuur’.
Natuur heeft altijd een beleidsimpact gehad en iedereen vindt dat logisch maar in dezen is 
de logica zoek en de beleidsimpact te groot.
Er is dringend nood aan een modus vivendi want het niet realiseren van dergelijke 
mobiliteitsprojecten resulteert in minder mensen op de fiets en meer auto’s op de weg en 
dus slecht voor de natuur, het milieu en dus ook voor iedereen, inclusief de vleermuizen.
1. Voor mobiliteitsprojecten wordt een milieueffectrapport (MER) opgesteld. 
Is dat niet langer voldoende?
2. Heeft de minister al overleg gehad met haar collega verantwoordelijk voor milieu, om 
te onderzoeken welke maatregelen genomen moeten worden om de projecten toch 
doorgang te laten vinden? Zo ja, wat is daarvan de conclusie?
3. Welke ecologisch waardevolle projecten zijn er nog die momenteel aan die problemen 
tegenkomen en wat is het effect?
4. Welke beleidsmaatregelen zullen genomen worden om de slinger die aan het doorslaan 
is, een halt toe te roepen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 49 van 3  oktober 2023
van MARINO KEULEN
1. Voor openbare en particuliere projecten die aanzienlijke gevolgen kunnen hebben 
voor het milieu, is milieueffectrapportage verplicht:
•De project-MER-plicht geldt meestal voor grote of ingrijpende projecten. In vele 
gevallen zal men drempelwaarden gebruiken (in de vorm van productieomvang of 
lengte- of oppervlaktemaat). Wanneer die drempels overschreden worden, geldt 
de MER-plicht. Deze projecten zijn opgenomen in bijlage I en II van het MER-
besluit.
•In een aantal gevallen is de MER-plicht ook gekoppeld aan de plaats waar de 
voorgenomen activiteit is gepland. Als die plaats in een voor het milieu kwetsbaar 
gebied ligt, dan is een milieueffectrapport noodzakelijk.
•Voor sommige kleinere projecten geldt een screeningsplicht. Alleen als een 
screening van het project uitwijst dat er aanzienlijke milieueffecten te verwachten 
zijn, moet een MER opgemaakt worden. Deze projecten zijn opgenomen in bijlage 
III van het MER-besluit. 
In een aantal gevallen moet er ook nog een passende beoordeling worden opgemaakt 
en zijn er nog een reeks andere sectorale toetsen. Een MER en deze eventuele 
sectorale toetsen zijn bijlagen bij een omgevingsvergunningsaanvraag. 
Naast het MER en eventuele sectorale toetsen zijn er nog een hele reeks adviezen van 
adviesinstanties en de inspraakreacties van het openbaar onderzoek. Op basis van dit 
alles neemt de adviesverlener een gemotiveerde beslissing over de 
vergunningsaanvraag. Een MER opmaken alleen volstaat dus niet om een vergunning 
te kunnen bekomen en een MER bepaalt evenmin of er al dan niet een vergunning 
kan worden afgeleverd.
2. Mijn kabinet heeft een gesprek gevraagd met het kabinet van minister Demir over 
deze problematiek.
3. De MOW entiteiten zijn betrokken bij verschillende projecten waarbij rekening 
gehouden moet worden met bezorgdheden over natuur en milieu. Voor elk van die 
projecten proberen mijn diensten steeds om door constructief overleg met diverse 
partners en betrokken beleidsdomeinen tot oplossingen te komen en de juiste 
compensatie te voorzien. In het geval van verlichting kan er bijvoorbeeld gekeken 
worden naar dynamische of vleermuisvriendelijke verlichting. 
4. Mijn diensten proberen steeds zo vroeg mogelijk in het voorbereidend proces in 
dialoog te gaan met de relevante stakeholders, om zo optimaal rekening te kunnen 
houden met de door hen geuite bezorgdheden. Ik ga met mijn collega-minister Demir 
na hoe we die inspraakmogelijkheden en de vergunningsprocedures verder kunnen 
optimaliseren om problemen bij de uitvoering van projecten te voorkomen.
