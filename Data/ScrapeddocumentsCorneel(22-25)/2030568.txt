title: Prioritaire voertuigen - Ongevallen
thema: Mobiliteit en Verkeer
pdf link: https://docs.vlaamsparlement.be/pfile?id=2030568
thema link: https://www.vlaamsparlement.be/parlementaire-documenten/schriftelijke-vragen/1792004
SCHRIFTELIJKE VRAAG
nr. 428
van SOFIE MERTENS
datum: 5 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Prioritaire voertuigen  -  Ongevallen
Ambulances, brandweerwagens en wagens van politiediensten worden ingezet in 
noodsituaties, waarbij elke seconde telt. Het is dus belangrijk dat andere weggebruikers 
weten wat ze moeten doen als er een prioritair voertuig nadert. Zodra een prioritair 
voertuig nadert waarvan het speciaal geluidstoestel en de blauwe zwaailichten werken, 
moeten alle weggebruikers onmiddellijk de weg vrijmaken en vertragen of zelfs stoppen 
indien nodig (art. 38 wegcode). Dit mag andere weggebruikers niet in gevaar brengen. 
Ook op autosnelwegen, en zeker als er file is, moeten de hulpdiensten snel ter plaatse 
kunnen geraken. Ze mogen in principe op de pechstrook rijden, maar doen dat vaak niet 
omdat ze daar mogelijk geblokkeerd geraken door voertuigen met pech. Bij filevorming 
zorgt de reddingsstrook voor een veilige doorgang van de hulpdiensten. 
Uit een onderzoek van het Agentschap Wegen en Verkeer (AWV) uit augustus 2023 bleek 
dat 1/3e van de autobestuurders twee jaar na de invoering in de Belgische wegcode nog 
steeds niet wist wat een reddingsstrook is. In de commissievergadering van 14 december 
2023 haalde de minister aan dat dit gedaald is naar één op de vijf autobestuurders. Doordat 
een aantal bestuurders nog steeds niet goed weet wat ze moeten doen, ontstaat er 
verwarring en gaat er kostbare tijd verloren voor de hulpdiensten. 
1. Hoeveel ongevallen met hulpverleningsvoertuigen gebeurden er de afgelopen jaren in 
Vlaanderen? Graag een overzicht per jaar en per provincie van 1 januari 2022 tot en 
met 31 december 2023. 
2. In antwoord op mijn schriftelijke vraag nr. 952 van 13 maart 2023 kreeg ik de 
voorlopige cijfers voor 2022. 
Zijn de officiële gegevens ondertussen beschikbaar? In hoeverre wijken ze af van de 
voorlopige gegevens? 
a) Welk soort hulpverleningsvoertuig (brandweer, politie, ambulance …) was 
betrokken? 
b) Welk type weggebruiker was de tegenpartij bij het ongeval (voetganger, fietser, 
wagen, vrachtwagen …)? Graag een overzicht per jaar. 
c) Hoeveel van die ongevallen met hulpverleningsvoertuigen vonden plaats binnen 
de bebouwde kom, buiten de bebouwde kom en op de autosnelwegen? 
d) Op welke locaties (kruispunten, doorgaande weg …) kwamen de meeste van deze 
ongevallen voor? 
e) Welke oorzaken zijn de meest voorkomende bij ongevallen met prioritaire 
voertuigen?
3. In antwoord op mijn schriftelijke vragen nr. 611 van 19 januari 2023 en 952 van 13 
maart 2023 stelde de minister dat specifiek diepteonderzoek nodig is om uitspraken 
te doen over de oorzaken van deze ongevallen.
Werd zo’n diepteonderzoek ondertussen gevoerd? Waarom wel/niet? Zo ja, wanneer, 
en wat waren de bevindingen? 
4. Hoe evalueert de minister deze cijfers?
5. Welke evoluties stelt de minister vast doorheen de afgelopen 10 jaren? Is er een 
bepaald type weggebruiker dat meer of minder vaak tegenpartij is bij een ongeval met 
een prioritair voertuig?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 428 van 5 januari 2024
van SOFIE MERTENS
1. De ongevallencijfers voor het volledige jaar 2023 zijn momenteel nog niet 
beschikbaar. Voor de officiële cijfers van 2022, zie vraag 2.
2. a-c)In onderstaande tabel volgt een overzicht van de geregistreerde letselongevallen 
in 2022 waarin een hulpverleningsvoertuig (ziekenwagen) betrokken was, 
onderverdeeld naar binnen of buiten de bebouwde kom en op autosnelwegen 
(bron: FOD Economie, Statbel). Er werden in 2022 geen letselongevallen met 
een brandweervoertuig geregistreerd. 
Enkel de cijfers in Vlaams-Brabant wijken af: daar zijn volgens de officiële 
ongevallengegevens 3 ongevallen meer gebeurd dan volgens de voorlopige 
gegevens uit het antwoord op schriftelijke vraag nr. 952.
Provincie Binnen 
bebouwde 
komBuiten 
bebouwde 
komOp 
autosnelwegenTotaal 
2022
Antwerpen 1 2 0 3
Vlaams-Brabant 3 2 1 5
Limburg 0 1 0 1
Oost-Vlaanderen 1 1 0 2
West-Vlaanderen 2 0 0 2
Totaal Vlaanderen 
20227 6 1 13
In 5 van de 13 ongevallen in 2022 was de tegenpartij een personenauto of lichte 
vrachtauto. Verder waren er ook 2 eenzijdige ongevallen en 2 ongevallen met 
een bromfietser. Ten slotte waren er ook een vrachtwagen, een motorfietser, 
een voetganger en een fietser betrokken.
d) In onderstaande tabel volgt een overzicht van de geregistreerde letselongevallen 
in 2022 waarin een hulpverleningsvoertuig (ziekenwagen) betrokken was, 
onderverdeeld naar de locatie (op doorgaande weg of op kruispunt) (bron: FOD 
Economie, Statbel).
Provincie Doorgaande weg Op kruispunt Totaal 2022
Antwerpen 3 0 3
Vlaams-Brabant 2 3 5
Limburg 0 1 1
Oost-Vlaanderen 0 2 2
West-Vlaanderen 2 0 2
Totaal Vlaanderen 
20227 6 13
e) Om uitspraken over de oorzaken van deze ongevallen te doen, is specifiek diepte-
onderzoek nodig van de betreffende ongevallen. Op basis van de geregistreerde 
ongevalsfactoren kunnen we voor de 13 ongevallen in 2022 geen dominante 
ongevalsfactor detecteren. 
3. Een diepte-onderzoek naar de oorzaken van ongevallen met prioritaire voertuigen 
werd niet opgenomen in de onderzoeksagenda verkeersveiligheid. Aangezien het 
aantal ongevallen met prioritaire voertuigen zeer beperkt is t.o.v. het totaal 
ongevallen (in 2022 was dit 0,056%: 13 van de 23.381 ongevallen) zijn de potentiële 
verkeersveiligheidswinsten van dergelijk onderzoek immers zéér beperkt. Op basis 
van zo’n beperkt aantal ongevallen is het bovendien zeer moeilijk om 
(wetenschappelijk) onderbouwde conclusies te trekken. 
4. Ook nu kan ik gelukkig stellen dat het aantal letselongevallen met een prioritair 
voertuig relatief gezien beperkt blijft, ondanks het feit dat ziekenwagens op hun 
traject vaak in gevaarlijke situaties terecht komen. Uiteraard blijven we ernaar 
streven dat dit traject in de veiligst mogelijke omstandigheden kan afgelegd worden. 
In dit kader zetten we hierop ook in via het Mobilidataprogramma (zie antwoord 
schriftelijke vraag nr. 430).
5. We zien de voorbije 10 jaar dat de auto met voorsprong de meest voorkomende 
tegenpartij was en blijft in ongevallen met prioritaire voertuigen. Dat is op zich niet 
onlogisch, omdat deze prioritaire voertuigen de weg delen met andere auto’s. We zien 
in de cijfers geen opvallende toe- of afnames van bepaalde types tegenpartij. De 
beperkte aantallen maken het daarnaast moeilijk conclusies te trekken op basis van 
deze evoluties.
