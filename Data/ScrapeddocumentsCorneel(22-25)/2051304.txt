title: De Humani Corporis Fabrica - Aankoop door de Vlaamse overheid
thema: Cultuur
pdf link: https://docs.vlaamsparlement.be/pfile?id=2051304
thema link: https://www.vlaamsparlement.be/parlementaire-documenten/schriftelijke-vragen/1808583
SCHRIFTELIJKE VRAAG
nr. 158
van FILIP BRUSSELMANS
datum: 29 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
De Humani Corporis Fabrica  -  Aankoop door de Vlaamse overheid
Enkele weken geleden werd op een veiling bij het internationale veilinghuis Christie’s een 
buitengewoon exemplaar van het standaardwerk van Andreas Vesalius, de De Humani 
Corporis Fabrica, verworven door de Vlaamse overheid samen met de KU Leuven. Het 
betreft een vanuit zowel bibliofiel als cultuurhistorisch oogpunt erg belangrijk boek; de 
tweede editie van de Fabrica die in 1555 van de persen rolde, verrijkt met de persoonlijke 
redactie van Vesalius voor een nooit uitgebrachte derde editie. Bijgevolg zonder meer een 
fraaie aankoop in het raam van het Vlaamse Topstukkenbeleid.
1. Wat was de aankoopprijs van deze De Humani Corporis Fabrica? Hoe groot was het 
aandeel dat door de  Vlaamse overheid werd betaald? 
2. Wie is de formele eigenaar van het werk? 
3. Het boek gaat naar de KU Leuven, waar het zal worden tentoongesteld. 
Is dit een bruikleen? Zo ja, voor hoe lang?
4. Zal de Vlaamse overheid betrokken worden bij het digitaliseringsproject dat het werk 
beschikbaar zal maken voor het brede publiek? Zo ja, op welke wijze? 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 158 van 29 februari 2024
van FILIP BRUSSELMANS
1. Deze druk met annotaties door Vesalius voor een derde editie werd door de KU Leuven 
en de Vlaamse overheid verworven voor een bedrag van 2,228 miljoen dollar. Dit 
bedrag moet nog vermeerderd worden met de voor de invoer van de druk 
verschuldigde BTW (6 % van de aankoopsom) en met de transport- en 
verzekeringskosten.
De Vlaamse overheid betaalt 2/3 van de verwervingskosten, de KU Leuven 
betaalt 1/3.
2. De eigendom van het werk berust voor 2/3 bij de Vlaamse overheid en voor 
1/3 bij de KU Leuven. 
3. Het boek zal inderdaad een vaste verblijfplaats krijgen bij de KU Leuven waar het op 
gezette tijden tentoongesteld zal worden, rekening houdend met de richtlijnen inzake 
lichtblootstelling voor topstukken op een papieren drager.
De beide mede-eigenaars zullen een overeenkomst afsluiten inzake de tentoonstelling 
en beheer en behoud van dit unieke exemplaar van Vesalius zijn De Humani Corporis 
Fabrica. 
4. Over de digitalisering van de druk werden nog geen afspraken gemaakt. Maar tenzij 
de bewaartoestand van de druk het niet zou toelaten, zal het werk inderdaad 
gedigitaliseerd worden om het zo maximaal ter beschikking te stellen van de 
geïnteresseerden. De KU Leuven en de Vlaamse overheden zullen op een later 
moment de nodige afspraken daartoe maken. 
