title: Zero-emissievoertuigen - Premie
thema: Mobiliteit en Verkeer
pdf link: https://docs.vlaamsparlement.be/pfile?id=2019175
thema link: https://www.vlaamsparlement.be/parlementaire-documenten/schriftelijke-vragen/1781972
SCHRIFTELIJKE VRAAG
nr. 262
van MERCEDES VAN VOLCEM
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Zero-emissievoertuigen  -  Premie
De Vlaamse Regering kondigde op 25 september jl. een nieuwe premie aan voor de 
aankoop van volledig elektrische wagens en wagens met brandstofcellen. Ook 
tweedehandswagens komen in aanmerking. Met die premie wil de overheid de vergroening 
van het Vlaamse wagenpark volop ondersteunen. 
Wat tweedehandswagens betreft, komen enkel de zero-emissievoertuigen met een leeftijd 
tussen 3 en 8 jaar oud, sinds de eerste inschrijving, in aanmerking voor een premie. Die 
regel maakt het moeilijk om demo-/directiewagens met recente inschrijving en lage 
kilometerstand te verkopen. Zij komen niet in aanmerking voor de premie van 5000 euro, 
maar dus ook niet voor de premie van 3000 euro.
1. Hoe werd de leeftijd bepaald voor zero-emissietweedehandswagens die in aanmerking 
komen voor een premie?
2. Waarom komen enkel zero-emissietweedehandswagens ouder dan 3 jaar in 
aanmerking voor de premie?
3. Hoe staat de minister tegenover het schrappen van de minimumleeftijd van 3 jaar bij 
zero-emissietweedehandswagens als premievoorwaarde? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 262 van 23 november 2023
van MERCEDES VAN VOLCEM
1. De maximumleeftijd van acht jaar werd opgenomen omdat de prijs van die oudere 
wagens zonder steun laag genoeg zou moeten zijn. We spreken hier immers over wat 
oudere modellen met een lagere actieradius. Rond die leeftijd kan de batterijcapaciteit 
van die modellen ook al wat minder zijn. 
2. Het is voor de regering van cruciaal belang dat elke vorm van fraude voor het 
verkrijgen van de premie zoveel mogelijk wordt voorkomen. Het doel van de premie 
is om mensen die een nieuwe wagen of tweedehandswagen willen aanschaffen ervan 
te overtuigen om te kiezen voor een zero-emissie model en om niet opnieuw voor een 
wagen op fossiele brandstoffen te kiezen, waarbij de drempel vooral nog de 
aankoopprijs is. Het kan niet de bedoeling zijn dat de premie gebruikt wordt om 
cadeaus uit te delen aan wie dit al deed in het verleden, zonder enig sturend effect. 
Daarom werd er een limiet voorzien, opdat men wagens die eigenlijk nog relatief 
nieuw zijn niet aan zichzelf of een huisgenoot kan doorverkopen om de premie te 
kunnen ontvangen. De periode van drie jaar loopt gelijk met de minimale periode van 
drie jaar dat de wagen ook in bezit moet blijven van de ontvanger van de premie. Dit 
laatste element werd eveneens ingevoerd om fraude te voorkomen. 
3. De beslissing om sterke maatregelen op te nemen tegen fraudepogingen was een 
collectieve beslissing van de Vlaamse Regering. Het BVR ligt nu voor bij de Raad van 
State, alle voornoemde bepalingen zijn onder voorbehoud van het advies van de Raad 
van State.   
