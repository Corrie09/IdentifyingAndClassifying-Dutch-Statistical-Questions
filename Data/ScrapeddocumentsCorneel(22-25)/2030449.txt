title: Bijkomende subsidie voor dienstenchequebedrijven - Besteding
thema: Werk
pdf link: https://docs.vlaamsparlement.be/pfile?id=2030449
thema link: https://www.vlaamsparlement.be/parlementaire-documenten/schriftelijke-vragen/1792024
SCHRIFTELIJKE VRAAG
nr. 166
van THIJS VERBEURGT
datum: 8 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Bijkomende subsidie voor dienstenchequebedrijven  -  Besteding
De Vlaamse Regering besliste in september 2023 om de dienstenchequebedrijven een 
financiële injectie te geven van 50 miljoen euro. Dat bedrag wordt verdeeld door de 
bedrijven een bijkomende subsidie te geven pro rata de prestaties die geleverd zijn: de 
inruilwaarde per dienstencheque wordt met 3,20 euro verhoogd voor de periode van 1 
oktober tot en met 30 november 2023. 
In het besluit van de Vlaamse Regering tot wijziging van artikel 8 van het koninklijk besluit 
van 12 december 2001 betreffende dienstencheques werd ook opgenomen dat van die 
bijkomende subsidie “minstens 20% en maximaal 25% dient aangewend te worden om de 
koopkracht van de dienstenchequewerknemers te versterken”.
Hierover had ik graag de volgende cijfergegevens.
1. Graag een oplijsting van de verdeling in euro van deze bijkomende subsidie per 
ontvanger/dienstenchequebedrijf, met vermelding van de berekeningswijze per 
ontvanger.
2. Graag het percentage en het bedrag in euro van de bijkomende subsidie per 
ontvanger/bedrijf dat aan de koopkracht van de dienstenchequemedewerker werd 
besteed en op welke manier binnen het bedrijf deze koopkrachtmiddelen werden 
besteed. 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 166 van 8 januari 2024
van THIJS VERBEURGT
Een dienstencheque-onderneming zal voor elke dienstencheque met betrekking tot 
prestaties van 1 oktober 2023 tot en met 30 november 2023 een bijkomende 
tegemoetkoming ontvangen van 3,20 euro per dienstencheque. De dienstencheque-
ondernemingen hebben nog tot 31 maart 2024 om de dienstencheques in te dienen. 
Hierdoor kan er nu onmogelijk al een verdeling worden gemaakt van de totale bijkomende 
tegemoetkoming per dienstencheque-onderneming. De uitgiftemaatschappij dient eerst 
alle dienstencheques te ontvangen en te verwerken. 
