title: Coachingtraject Mooimakers Herk-de-Stad - Actieplan
thema: Natuur en Milieu
pdf link: https://docs.vlaamsparlement.be/pfile?id=2047763
thema link: https://www.vlaamsparlement.be/parlementaire-documenten/schriftelijke-vragen/1800737
SCHRIFTELIJKE VRAAG
nr. 314
van KAROLIEN GROSEMANS
datum: 2 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Coachingtraject Mooimakers Herk-de-Stad  -  Actieplan
In het antwoord op mijn schriftelijke vraag nr. 613 van 24 maart 2023 over het 
coachingtraject van Mooimakers in Herk-de-Stad deelde de minister onder meer het 
volgende mee:
“Op 5 mei staat een overleg ingepland om een eerste ontwerp van actieplan “openbare 
netheid” op te maken waarbij de milieudienst, de groendienst en bevoegde schepenen 
betrokken worden. Het actieplan bevat enkele verplichte actiepunten: uitvoeren van een 
vuilnisbakkenplan, detecteren en aanpakken van probleemlocaties zwerfvuil en sluikstort, 
opmaak en/of optimalisatie van het veegplan en het optimaliseren van het lokaal 
handhavingsapparaat. Daarnaast biedt dit plan ook ruimte voor andere acties en 
initiatieven die inspelen op lokale uitdagingen rond zwerfvuil en sluikstort. Bij de opmaak 
van dit plan worden externe stakeholders (afvalintercommunale, lokale politie, …) 
betrokken. Het ontwerp van actieplan zal ter goedkeuring voorgelegd worden aan het 
College van Burgemeester en Schepenen. Vervolgens zullen alle betrokken medewerkers 
en partners systematisch uitvoering geven aan dit actieplan. De coach begeleidt dit traject, 
biedt kennis en instrumenten aan en geeft een impuls voor verdere optimalisatie van het 
lokaal zwerfvuilbeleid.”
1. Kan de minister meer duiding geven over het actieplan waarvan sprake? Hoeveel 
bijeenkomsten zijn er sindsdien nog geweest en wat was de uitkomst ervan? 
2. Op welke wijze wordt het actieplan verder opgevolgd? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 314 van 2 februari 2024
van KAROLIEN GROSEMANS
1. Het actieplan waarvan sprake is voorgelegd ter goedkeuring aan het College van 
Burgemeester en Schepenen (CBS) tijdens de zitting van 5 juni 2023 en valt te 
raadplegen in de uittreksels uit de notulen van het CBS van Herk-de-Stad. Het 
goedgekeurde actieplan omvat volgende actiepunten:
a) Vuilnisbakkenplan (verplicht actiepunt): De inventaris van alle 233 openbare 
afvalbakken op het grondgebied van Herk-de-Stad is digitaal ingevoerd in 
MijnMooieStraat, het online platform van Mooimakers. De metingen zijn in de 
maand september 2023 van start gegaan en worden tot op vandaag nog 
verdergezet door de lokale medewerker van de reinigingsdienst. Eind januari 
2024 werden er reeds 2.260 metingen geregistreerd in het systeem. De analyse 
wordt voorzien in september 2024.
b) Veegplan (verplicht actiepunt): In november werd het veegplan voor de eerste 
keer behandeld door de kerngroep. De theoretische denkoefening werd gemaakt 
met alle nodige informatie. De teamleider van de technische dienst is volop 
bezig om deze informatie om te zetten naar de praktijk. Tijdens de volgende 
vergadering (maart 2024) zal deze oefening opnieuw besproken worden door 
de kerngroep. Mogelijke verdere stappen worden dan bekeken.
c) Operatie Proper: Het lokaal bestuur heeft een middelbare en twee lagere 
scholen kunnen motiveren om een langdurig engagement op te nemen in de 
strijd tegen zwerfvuil en sluikstort via het initiatief Operatie Proper 
(Mooimakers).   
d) Week van de handhaving: Herk-de-Stad nam in samenwerking met de lokale 
politie deel aan de handhavingsweek zwerfvuil en sluikstorten. De actie spitste 
zich toe op het sensibiliseren en aanspreken van personen die in de openbare 
ruimte van het stadscentrum lunchen.
e) Strategisch communicatieplan: De lokale communicatie-expert stelde een 
communicatieplan op voor de duur van het project op basis van de actiepunten. 
Er werd reeds op verschillende momenten via verschillende kanalen 
gecommuniceerd over het project.
f) Snoeproute: De snoeproutes werden in kaart gebracht aan de hand van de 
monitoringsmodule in het online platform MijnMooieStraat van Mooimakers. 
Deze metingen werden samengelegd met observaties van de lokale politie en 
leden van de technische dienst. Op basis van deze informatie werd een analyse 
gemaakt van de situatie en werd duidelijk dat scholieren een aanzienlijk aandeel 
hadden in het creëren van zwerfvuil. Op 15 maart 2024 zal deze casus tijdens 
het lokale scholenoverleg aangekaart worden bij de schooldirecties met de vraag 
om samen te werken aan een gedragen en structurele oplossing voor het 
zwerfvuilprobleem.
g) Handelaars ‘on the go’: Dit actiepunt werd nog niet behandeld. De eerste 
kennismaking met het onderwerp zal, afhankelijk van de noden van andere te 
bespreken actiepunten, zoals gepland plaatsvinden tijdens de structurele 
vergadering in februari 2024.
h) Seizoensarbeid in de fruitteelt (zwerfvuil en sluikstort): Dit actiepunt werd nog 
niet behandeld. De eerste kennismaking met het onderwerp staat nog niet 
concreet gepland, ook al werd voorzien om dit in januari 2024 een eerste keer 
aan te pakken. De coach van Mooimakers stelde voor om dit actiepunt voorlopig 
on hold te zetten wegens de werkdruk veroorzaakt door andere actiepunten uit 
het actieplan. Hij stelt voor om dit actiepunt een eerste keer te behandelen in 
het najaar van 2024.
i) Glasbolsites (sluikstort): Dit actiepunt werd nog niet behandeld. De eerste 
kennismaking met het onderwerp zal, afhankelijk van de noden van andere te 
bespreken actiepunten, plaatsvinden tijdens de structurele vergadering in 
februari 2024.
j) Hondenpoep in het stadscentrum: Dit actiepunt werd nog niet behandeld. De 
eerste kennismaking met het onderwerp zal, afhankelijk van de noden van 
andere te bespreken actiepunten, plaatsvinden tijdens de structurele 
vergadering in maart 2024.
k) Afvalarme evenementen (focus reglement en herbruikbaar cateringmateriaal): 
Samen met de jeugddienst werden de huidige evenementenreglementen en 
stand van zaken rond het uitlenen/faciliteren van herbruikbare bekers en 
cateringmateriaal onder de loep genomen. Het Sint-Maartenevenement zal 
dienen als testevenement om een aantal zaken uit te testen en te evalueren. 
Naar alle verwachting zal de editie van 2024 als eerste test dienen.
l) De kerngroep zit, afhankelijk van de nood, ongeveer tweemaandelijks samen 
om bovenstaande actiepunten te behandelen. Sinds de goedkeuring van het 
actieplan vonden er zeven vergaderingen van de kerngroep plaats.
2. De kerngroep volgt het actieplan tijdens de duur van het project verder op. De coach 
van Mooimakers, die ook in de kerngroep zetelt, volgt voor Mooimakers het verloop 
van het traject. Elk actiepunt uit het actieplan verloopt via logische projectfasen: 
introductie, planning, uitvoering, monitoring en controle en evaluatie.
