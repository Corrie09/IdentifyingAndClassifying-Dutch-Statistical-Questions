title: Groenpool Vinderhoutse bossen Gent - Initiatieven
thema: Natuur en Milieu
pdf link: https://docs.vlaamsparlement.be/pfile?id=2053038
thema link: https://www.vlaamsparlement.be/parlementaire-documenten/schriftelijke-vragen/1811411
SCHRIFTELIJKE VRAAG
nr. 429
van STIJN DE ROO
datum: 8 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Groenpool Vinderhoutse bossen Gent  -  Initiatieven
Het gebied Vinderhoutse bossen is een van de Gentse groenpolen waarin Vlaanderen 
investeert.
Op mijn schriftelijke vraag nr. 246 van 19 november 2020 antwoordde de minister onder 
andere: “Voor de oppervlakte die van de Vlaamse Landmaatschappij aan ANB wordt 
overgedragen, zal een Natuurbeheerplan opgemaakt worden. 
Het inrichtingsplan werd goedgekeurd in 2012. Dit inrichtingsplan wordt momenteel 
uitgevoerd en beslaat de volledige inrichting van het gebied. 
De Vlaamse Landmaatschappij zal nog instaan voor een minnelijke verwerving van 22 ha, 
waarvan voor 17 ha reeds een verkoopbelofte is getekend. Van het onteigeningsbesluit 1e 
fase (72 ha) werd reeds 65 ha minnelijk verworven. Indien er geen minnelijk akkoord komt 
voor de resterende 7 ha, zal hiervoor een gerechtelijke procedure worden opgestart. De 
middelen voor de verwerving worden voorzien vanuit het boscompensatiefonds. 
In het kader van het landinrichtingsproject Leeuwenhof zullen we in 2021 41 ha bos 
realiseren. 
Het inrichtingsplan voorziet in een gefaseerde realisatie van de groenpool waarbij de 
verwerving van de landbouwgronden geleidelijk loopt, rekening houdend met o.a. de 
leeftijd van de nog actieve landbouwers. Via de grondenbankwerking wordt er zowel via 
tijdelijke of permanente ruil een oplossing aangeboden voor de nog actieve landbouwers. 
Er werd reeds 27 ha permanent geruild. Er is nog 16 ha ruilgrond beschikbaar. 
Het uitvoeringsdossier “Inrichting portaal Leeuwenhof” werd begin november 2020 
aanbesteed. Momenteel worden de nodige subsidies opgevraagd bij de verschillende 
financierende partners (in het kader van landinrichting, in het kader van natuurinrichting, 
middelen van Stad Gent, middelen van Agentschap Wegen en Verkeer). Het totaalbudget 
van deze opdracht bedraagt 704.000 euro. De start van de werken wordt verwacht in 
maart-april van 2021. Het bestek voorziet in een uitvoeringstermijn van 120 werkdagen.”
Ik stel deze vraag in opvolging van mijn schriftelijke vraag nr. 246 van 19 november 2020.
1. Wat is de stand van zaken van het natuurbeheerplan voor de oppervlakte die van de 
Vlaamse Landmaatschappij (VLM) aan het Agentschap voor Natuur en Bos (ANB) werd 
overgedragen? 
2. Werden er sinds mijn vorige vraag beheersovereenkomsten bij de Vlaamse 
Landmaatschappij gesloten? Zo ja, welk type berheersovereenkomst staat voor welke 
oppervlakte?
3. Hoeveel aankoopsubsidies werden toegekend aan hoeveel erkende terreinbeherende 
verenigingen in de jaren 2021, 2022 en 2023 voor verwervingen in deze groenpool? 
Hoeveel hectare werd aangekocht voor dat bedrag? 
4. Welke investeringen en initiatieven werden gepland in de groenpool in 2021, 2022 en 
2023? Graag een overzicht per jaar, met vermelding van het budget per initiatief.
5. Wat is de stand van zaken van de geplande investeringen door de Vlaamse 
Landmaatschappij voor de inrichting van portaal Leeuwenhof, waarvoor in het kader 
van landinrichting 256.000 euro en in het kader van natuurinrichting 404.000 euro 
was gereserveerd? Graag meer uitleg. 
6. Wanneer werd het uitvoeringsdossier ‘Inrichting portaal Leeuwenhof als toegangszone’ 
afgerond? 
7. Wat is de stand van zaken van de geplande investeringen door de Vlaamse 
Landmaatschappij voor bosaanplant, waarvoor in het kader van natuurinrichting 
350.000 euro was gereserveerd? Graag meer uitleg.
8. Wat is de stand van zaken van de geplande investeringen door de Vlaamse 
Landmaatschappij voor grondaankoop, waarvoor in het kader van de lokale 
grondenbank 1.000.000 euro was gereserveerd? Graag meer uitleg. 
9. a) Wat is de stand van zaken van de geplande minnelijke verwerving van 22 ha door 
de Vlaamse Landmaatschappij? Graag meer uitleg.
b) Wat is de stand van zaken van de geplande resterende te onteigenen 7 ha? Zijn die 
minnelijk verworven of is de verwerving via een gerechtelijke procedure verlopen? 
Graag meer uitleg. 
10. Hoeveel hectare bijkomende natuur werd in de groenpool gerealiseerd in 2021, 2022 
en 2023? Graag een overzicht per jaar met vermelding van het soort natuur. 
11. Via de grondenbankwerking wordt er zowel via tijdelijke als permanente ruil een 
oplossing aangeboden voor de nog actieve landbouwers. 
Hoeveel ruilgrond is vandaag nog ter beschikking om getroffen landbouwers uit te 
ruilen? 
12. Al van bij de start van het inrichtingsproject van de Vinderhoutse bossen in 2011 was 
duidelijk dat het een werk van lange adem zou worden. In de zone die de overheid op 
het oog had, zijn landbouwers actief, en sommigen waren nog jong. De VLM koos voor 
een aanpak die garandeerde dat ze tot aan hun pensioen konden blijven boeren. 
Slaagt de Vlaamse overheid erin de landbouwers die actief zijn in het gebied tot aan 
hun pensioen te laten boeren? In hoeverre worden landbouwers geïmpacteerd door 
wetgeving, zoals het Mestdecreet en de ‘ligging in kwetsbaar gebied natuur’? Graag 
een overzicht en meer uitleg.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 429 van 8 maart 2024
van STIJN DE ROO
1. Er werd nog geen natuurbeheerplan opgemaakt door het Agentschap voor Natuur en 
Bos (ANB) voor deze gronden.
2. Er werden geen beheersovereenkomsten gesloten binnen de perimeter van het project.
3. Er werden in de jaren 2021, 2022 en 2023 geen aankoopsubsidies toegekend.
4. Er zijn geen investeringen vanuit team natuurfinanciering van het ANB.
In onderstaande tabel wordt een overzicht gegeven van de investeringsmiddelen in het 
kader van landinrichting en natuurinrichting die binnen het projectgebied werden 
aangewend.
Jaar Dossier Bedrag (euro) Uitvoerder Instrument
2023 Reeraster 2023 92.181,50 VLM NIR
2023 Gronden Groene Velden Noord 
(Provincie O-VL)442.863,09 VLM LIR
2023 Bosaanplant 23/24 Deel ANB 58.840,80 VLM NIR
2022 Reerasters 2022 54.442,32 VLM NIR
2022 Portaal Campagne (Gent) 1.040.000,00 GENT LIR
2022 Bosaanplant 22/23 Deel 2 39.669,80 VLM NIR
2022 Bosaanplant 22/23 Deel 1 27.423,35 VLM NIR
2021 Bosaanplant 21/22 271.117,68 VLM NIR
2021 Bosaanplant 21 39.268,27 VLM NIR
5. De werken zijn uitgevoerd en werden voorlopig opgeleverd op 11 mei 2022.
6. De waarborgperiode van 2 jaar is lopende; de werken worden in mei 2024 definitief 
opgeleverd.
7. Er is via 5 opdrachten in het totaal 436.319,90 euro aangewend voor bosaanplantingen 
(zie oplijsting bij deelvraag 4). Van de dossiers 2021-2022 en 2022-2023 is de 
waarborgperiode lopende; dossier 2023-2024 is nog in uitvoering.
8. Het volledige bedrag is aangewend voor minnelijke grondaankopen.
9. a) Alle geplande minnelijke verwervingen zijn intussen afgerond.
b) Alle resterende te onteigenen gronden (7 ha) zijn intussen minnelijk verworven.
10.
2021 39,5 ha aanplant gemengd loofbos 
2022 6,5 ha aanplant gemengd loofbos
2023 8 ha aanplant gemengd loofbos 
11.In de grondenbank is vandaag 15 ha ruilgrond beschikbaar voor tijdelijke of 
permanente ruil.
12.Bij de verwerving van gronden binnen het projectgebied heeft de Vlaamse 
Landmaatschappij (VLM) voor alle betrokken landbouwers via de grondenbankwerking 
met een tijdelijke of permanente ruil een oplossing kunnen voorstellen om actief te 
blijven tot aan hun pensioenleeftijd.
In hoeverre landbouwers geïmpacteerd worden door wetgeving zoals het Mestdecreet 
en de ‘ligging in kwetsbaar gebied natuur’ is enkel op bedrijfsniveau te bepalen. Voor 
dit onderzoek zijn bedrijfsgegevens noodzakelijk die gezien de algemene verordening 
gegevensbescherming (AVG of GDPR) niet ter beschikking zijn voor de doelstellingen 
van dit project.
