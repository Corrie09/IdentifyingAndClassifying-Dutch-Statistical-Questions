title: Kruispunt Frans van Dunlaan (R11) - Prins Boudewijnlaan (N173) Wilrijk - Heraanleg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2012021
thema link: https://www.vlaamsparlement.be/parlementaire-documenten/schriftelijke-vragen/1774312
SCHRIFTELIJKE VRAAG
nr. 145
van IMADE ANNOURI
datum: 23 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Kruispunt Frans van Dunlaan (R11) - Prins Boudewijnlaan (N173) Wilrijk  -  Heraanleg
Het Agentschap Wegen en Verkeer (AWV) plant een volledige heraanleg van het kruispunt 
van de Frans van Dunlaan (R11) en de Prins Boudewijnlaan (N173) in Wilrijk. Het openbaar 
onderzoek loopt. Nu al is er veel tegenstand in de buurt tegen het project.
1. Waarom werd de oplossing niet gezocht is binnen de oppervlakte van het huidige 
kruispunt? Waarom de aanleg van drie extra rijvakken in woonzone?
2. De bestaande biologisch waardevolle berm maakt deel uit van een veel groter geheel 
dat van groot belang is voor de biodiversiteit en voor de klimaatadaptatie. 
Waarom raakt het ontwerp aan die berm en moeten er ook toekomstbomen sneuvelen? 
Is de afweging gemaakt om het bestaande groen zo veel mogelijk te behouden? 
3. Wat is de totale kostprijs van de heraanleg?
4. Hypothekeert de heraanleg een mogelijk toekomstige tramverbinding op de Prins 
Boudewijnlaan?
5. Welke participatie er is geweest met de buurtbewoners?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 145 van 23 oktober 2023
van IMADE ANNOURI
1. Het kruispunt van de Frans van Dunlaan en de Prins Boudewijnlaan (R11 x N173) is 
een gevaarlijk punt dat al voorkwam op de historische lijst met gevaarlijke punten die 
het Agentschap Wegen en Verkeer (AWV) de afgelopen twintig jaar heeft aangepakt. 
De herinrichting van dit kruispunt heeft dus voornamelijk tot doel om de 
verkeersveiligheid voor alle weggebruikers in alle richtingen te verbeteren. Daarnaast 
zullen ook de rioleringen worden vernieuwd, omdat die in slechte staat zijn. 
Om het kruispunt veiliger te maken, wil het AWV de verschillende richtingen conflictvrij 
inregelen. Voor zo’n conflictvrije VRI-regeling zijn er ter hoogte van de verkeerslichten 
meer rijstroken nodig, opdat alle richtingen apart en conflictvrij kunnen worden 
afgewikkeld.
 
De lengte van de opstelstroken werd berekend op basis van de verkeersintensiteiten 
op alle takken. Op die manier kan de verkeersveiligheid verbeterd worden zonder dat 
de doorstroming hieronder lijdt.
Het ontwerp van het nieuwe kruispunt is uitgebreider om plaats te voorzien voor 
bijkomende en langere opstelstroken, zodat het kruispunt conflictvrij kan geregeld 
worden en op deze manier veel verkeersveiliger wordt. Want verkeersveiligheid is de 
eerste prioriteit.
2. Aangezien het voorliggende ontwerp ter hoogte van de noordoostelijke tak meer plaats 
nodig heeft voor het creëren van een conflictvrij kruispunt (bijkomende en langere 
voorsorteerstroken), zal in het noordoosten van het projectgebied een deel van de 
berm aan het uiteinde van het parkgebied ontbost en verwijderd moeten worden. Het 
AWV voorziet een dubbele hoeveelheid aan oppervlakte bos ter compensatie op een 
andere locatie. 
Naast deze plaatselijke ontbossing van de berm, worden er ook 62 laanbomen gerooid 
waarvan vijf toekomstbomen van de stad Antwerpen. Gelet op de kleine maat en jonge 
leeftijd, zal het AWV samen met de stad Antwerpen bekijken of deze vijf 
toekomstbomen verplant kunnen worden. In de projectzone worden er veel meer (272) 
nieuwe bomen aangeplant dan er moeten verdwijnen. 
 
In het zuidoosten en het westen  van het kruispunt wordt een grote oppervlakte 
onthard. De grote asfaltvlaktes verdwijnen en maken plaats voor groenzones met 
bomen, groenschermen en een kleine parkzone. De bestaande carpoolparking 
verdwijnt. In het zuidwesten wordt een buurtparking voorzien, die landschappelijk 
wordt ingericht. De onverharde oppervlakte in het projectgebied bedraagt 7.136m² in 
de bestaande toestand. Na de herinrichting van het kruispunt bedraagt de onverharde 
oppervlakte 9.492m². Dit betekent dat er sprake is van een extra ontharding van 
2.356m².
Het project voorziet ook in buffervoorzieningen zoals grachten en wadi’s over heel de 
zone, waardoor hemelwater ter plaatse maximaal kan infiltreren. In de huidige 
toestand daarentegen wordt het hemelwater onmiddellijk afgevoerd naar de riolering. 
Bij het ontwerp heeft het AWV getracht het bestaande groen maximaal te behouden 
en is er in samenspraak met heel wat partners naar gestreefd om de (soms 
tegenstrijdige) bezorgdheden zo veel mogelijk met elkaar te verzoenen. Het 
verbeteren van de verkeersveiligheid heeft op dit kruispunt immers een impact op het 
parkeren en op het groen. Het ontwerp is dan ook het resultaat van een gewogen 
compromis dat prioritair een veilig kruispunt te creëert, met een maximaal aanbod aan 
parkeerplaatsen en behoud of aanpassingen van groen binnen de bestaande 
ruimtelijke context.
3. De totale heraanleg (bovenbouw, riolering, voetpaden en parkings) is geraamd op 
ongeveer 10 miljoen euro (exclusief btw). 
4. De heraanleg van het kruispunt R11 x N173 hypothekeert de toekomstvisie van de 
Lijn, zoals opgenomen in het routeplan 2030 
(https://routeplan2030.be/routeplan2030/), niet. Daarin wordt verwezen naar een 
hoogwaardige vervoersas op de Prins Boudewijnlaan en hierin wordt niet 
gespecificeerd of dit over een bus- of tramverbinding gaat. Het huidige ontwerp laat 
alleszins ruimte voor een toekomstige inpassing.
5. Het AWV startte het onderzoek naar dit kruispunt in 2006, waardoor dit project een 
uitzonderlijk lange voorgeschiedenis kent. In het verleden was participatie nog niet de 
norm, maar het AWV heeft wel uitgebreid geïnformeerd. Bij deze infosessies kreeg het 
publiek steeds de kans om vragen te stellen en opmerkingen te geven. Zo is er 
bijvoorbeeld rekening gehouden met een aantal bezorgdheden en opmerkingen dat 
tijdens de infosessie van februari 2022 naar boven kwam. Ook zijn er meerdere 
vergaderingen gehouden tussen de verschillende partners, waaronder de stad 
Antwerpen, het district Wilrijk, het Agentschap Natuur en Bos, en de Vlaamse 
Milieumaatschappij. Het publiek kan uiteraard de omgevingsmanager van het AWV ook 
steeds bereiken met vragen. 
Het AWV publiceerde tot slot een website waar de veelgestelde vragen met betrekking 
tot de herinrichting van het kruispunt worden beantwoord:  
https://wegenenverkeer.be/werken/herinrichting-kruispunt-frans-van-dunlaan-prins-
boudewijnlaan-wilrijk/veelgestelde-vragen.
