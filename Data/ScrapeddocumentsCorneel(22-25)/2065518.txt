title: Departement Zorg - Advies bij vergunningsverlening
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2065518
thema link: https://www.vlaamsparlement.be/parlementaire-documenten/schriftelijke-vragen/1825950
SCHRIFTELIJKE VRAAG
nr. 353
van MIEKE SCHAUVLIEGE
datum: 6 mei 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Departement Zorg  -  Advies bij vergunningsverlening
In een recent stuk op de nieuwssite Apache wordt aangeklaagd dat het Departement Zorg, 
ondanks onder andere de PFAS-crisis nog altijd zelden advies geeft bij 
vergunningsaanvragen. Zo adviseerde het departement niet bij de bijstelling van de 
vergunning voor het klasse 1-stort voor chemisch afval van De Hooge Maey van Indaver 
in de Antwerpse haven.
Daar werd de vergunning door de provincie Antwerpen veel milder bijgesteld, met nieuwe 
lozingsnormen voor een reeks PFAS. Indaver mag er PFBA (perfluorbutaanzuur) lozen in 
concentraties die 500 keer hoger zijn dan die van de afvalverbrandingsinstallatie. Het 
Departement Zorg zou twee keer nagelaten hebben om advies te geven, zelfs nadat de 
vergunningsprocedure speciaal voor hen nog met zestig dagen was verlengd.
Door het niet adviseren van die bijstelling van de vergunningsvoorwaarden, geeft het 
departement stilzwijgend een gunstig advies.
Bij de bijstelling van de vergunningsvoorwaarden voor de afvalverbrandingsoven van 
Indaver in de Antwerpse haven adviseerde het departement dan weer wel met een 
gemotiveerd en kritisch advies.
Door niet te adviseren bij vergunningsaanvragen met een G-rubriek (de installaties 
waarvoor bij vergunningverlening een advies moet worden gevraagd aan het Departement 
Zorg), worden de aanvragen niet of onvoldoende getoetst op de mate waarin een 
vergunningsaanvraag een impact heeft op de volksgezondheid.
1. Worden alle adviesvragen voor vergunningsverlening aan het Departement Zorg 
geadviseerd? Zo niet, beschikt het Departement Zorg over een afwegingskader voor 
welke adviesvragen een prioriteit krijgen? Kan dat afwegingskader openbaar gemaakt 
worden?
2. Kan een overzicht bezorgd worden van alle adviesvragen die het Departement Zorg 
ontving voor vergunningsaanvragen? Graag voor de periode 2019 tot en met 2023. 
Graag opgesplitst per klassecategorie: klasse 1, klasse 2 en klasse 3.
3. Kan een overzicht bezorgd worden van alle adviezen die het Departement Zorg 
afleverde voor vergunningsaanvragen? Graag voor de periode 2019 tot en met 2023. 
Graag opgesplitst per klassecategorie: klasse 1, klasse 2 en klasse 3. Graag ook 
opgesplitst per vergunningsverlenende overheid.
4. Kan de minister een overzicht geven van het aantal personen dat instaat voor 
adviesverlening voor vergunningsaanvragen bij het Departement Zorg? Graag in 
aantal personeelsleden en voltijdsequivalenten. Graag ook een overzicht van de 
verschillende functieprofielen. Graag voor de periode van 2015 tot nu.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 353 van 6 mei 2024
van MIEKE SCHAUVLIEGE
1. Neen, niet alle adviesaanvragen worden allemaal geadviseerd. Enerzijds is dit niet 
altijd even relevant en anderzijds wordt er ook rekening gehouden met de huidige 
beschikbare personeelscapaciteit. Net zoals in het eindrapport ‘Evaluatie van de 
adviesverlening in kader van omgevingsvergunningen’ van het Departement 
Omgeving (publicatie 2024) wordt aangehaald, hanteert het Departement Zorg een 
duidelijk afwegingskader om te bepalen of en hoe uitgebreid wordt ingezet op een 
adviesdossier. Hoewel adviesverlening uiteraard een belangrijke kerntaak is, wordt de 
inzet van kennis en capaciteit ook zo goed als mogelijk noden- en risicogericht ingezet. 
Zo is een gezondheidskundig advies enkel een meerwaarde als er blootstelling aan een 
potentieel schadelijke factor mogelijk is voor de omwonenden of de gebruikers van de 
omgeving. De gezondheidsimpact van een project hangt niet enkel af van de bron die 
veelal wordt gereguleerd door milieutechnische sectorale voorwaarden en richtlijnen, 
maar wordt vooral ook bepaald door de context van de omgeving, nl. de beschikbare 
gezondheids- en milieugebruiksruimte. Dit is een aspect waar de zogenaamde G-
rubricering van de hinderlijke inrichtingen (cfr. VLAREM bijlage 1) zeer weinig rekening 
mee houdt. De G-rubricering is dan ook meer dan 30 jaar oud. De rubricering en dus 
de aanvraag tot adviesverlening gaat niet uit van de locatie zelf, maar wordt bepaald 
door het type hinderlijke inrichting. Maar het zijn nu net de leefstijl, context, 
blootstelling, belasting, toxicologie en epidemiologie die bepalend zijn voor het feit of 
er al dan niet een gezondheidseffect te verwachten valt t.g.v. de uitbating van de 
hinderlijke inrichting. Dit zijn elementen die weinig of niet worden geregeld in de 
sectorale VLAREM-voorwaarden.
Om dit te ondervangen werden door het Departement Zorg al meerdere initiatieven 
genomen om deze adviesverlening structureel te onderbouwen naar 
kwaliteitsverbetering, maar daarbij als opportuniteitskost deels inleverend op de factor 
kwantiteit. Zonder kennisopbouw is relevante adviesverlening onmogelijk. Zo werd 
sterk ingezet op een protocol om gezondheidskundige advieswaarden voor de 
omgeving af te leiden, werd een toetsingskader uitgewerkt hoe men moet omgaan 
met carcinogene risico’s, werd ingezet op de gezondheidskundige doorvertaling van 
VMM-meetwaarden, werd ingezet op een nieuw samenwerkingsprotocol en hieruit 
volgende procesflows met de OVAM, werd ingezet op de continue verbetering van 
methodieken zoals het MER-richtlijnenboek mens-gezondheid, werd geïnvesteerd in 
systemen voor surveillance en modellering van milieugerelateerde gezondheidsimpact 
(INTEGO-MGZ, clusteranalyse i.s.m. Belgisch KankerRegister, …), werd ingezet op een 
werking rond Milieugezondheidskundige aandachtgebieden (waarvan de HBM-
projecten in Genk-Zuid, Hoboken, Zwijndrecht e.a. mooie voorbeelden zijn), werd 
geïnvesteerd in een advies-ondersteunend GIS-systeem om milieumeetwaarden en 
door-gemodelleerde immissiedata gezondheidskundig te toetsen, werd geïnvesteerd 
in lokale terrein- en netwerkkennis via de MMK-werking van de Logo’s, werd 
geïnvesteerd in kennisopbouw rond risico-analysemethodologieën, epidemiologie en 
toxicologie waarvan de inzichten zeer snel veranderen het laatste decennium, enz.
Daarnaast werd er ook veel geïnvesteerd in de uitvoering van het begrip “Health in all 
Policies”. M.b.t. de aangehaalde voorbeelden in uw vraagstelling is het belangrijk te 
noteren dat een lozing in uiteindelijk de Wester-Schelde een risicoanalyse behoeft die 
recent gemaakt werd door o.a. het RIVM i.s.m. de GGD, en dat die resultaten bekend 
zijn en er m.b.t. PFAS al eerder gelijkaardige lozingen omstandig werden geadviseerd 
t.a.v. de dossiers 3M en Indaver. In die zin kent bv. GOP en VMM-afvalwater, maar 
ook de vergunningscommissies en de vergunningverlenende instanties het standpunt 
van het Departement Zorg. In de ‘bron-blootstelling-belasting-effect’ keten zijn naast 
emissieconcentratie ook vuilvracht, blootstelling e.a. parameters van belang.
Ik wijs er op dat vele elementen van deze werking onlangs nog werden vastgelegd en 
decretaal verankerd in een update van het door het Vlaams Parlement recent 
goedgekeurde geactualiseerde Preventiedecreet.
In 2009 werd een interne prioritering van de G-rubrieken door het Agentschap Zorg 
en Gezondheid naast deze van 8 externe experten uit enkele universiteiten gelegd. Dit 
leverde een prioritering op die intern als richtinggevend wordt gehanteerd samen met 
de zonet gegeven inzichten om te bepalen voor welke dossiers een 
gezondheidskundige beoordeling aangewezen is. 
Concreet is het afwegingskader als volgt, daarbij:
•worden klasse 3 meldingsdossiers niet geadviseerd wegens te kleinschalig; 
•krijgt de adviesverlening van een dossier in de MER-fase voorrang teneinde een 
correcte gezondheidskundige omgevingsinschatting te kunnen bekomen voor de 
grote MER-plichtige projecten;
•wordt er (los van de G-rubricering) op specifieke vraag van een lokaal bestuur of 
andere Vlaamse adviesdienst bijkomend extra aandacht gegeven aan advisering;
•naar aanleiding van het kerntakenplan (VR 2015 1707 DOC 0728-7QUATER) wordt 
geen advies meer gegeven voor de rubrieken 58, 51 en 49. Tenzij een 
contextanalyse (bv. hoge achtergrondwaarden die allen bijdragen aan eenzelfde 
gezondheidskundig eindpunt) anders beslist, wordt er in principe ook geen advies 
gegeven op de rubrieken 45, 17.3.5 of 17.3.7, 5, 4 en 2. De rubrieken 7, 17.2, 
17.3.1, 20, 30, 32 en 57 worden getracht afhankelijk van de context zo veel als 
mogelijk wel te adviseren.
Momenteel werkt onze partnerorganisatie milieugezondheid aan een actualisatie van 
de prioritering en het afwegingskader.
2. Deze cijfers worden niet meer systematisch bijgehouden binnen het Departement Zorg 
aangezien sinds 2018 wordt gewerkt met het Omgevingsloket. Dergelijke rapportage 
dient gevraagd te worden bij Departement Omgeving. Het rapport ‘Evaluatie van de 
adviesverlening in kader van omgevingsvergunningen’ van het Departement 
Omgeving (publicatie 2024) geeft aan dat er aan het Departement Zorg voor de 
periode 1/1/2018 – 1/1/2023 een totaal van 2610 adviesvragen (klasse 1 en 2) werden 
voorgelegd. Indicatief zit dit rond de 540 adviesvragen per jaar – oplopend naar het 
jaar 2023. Momenteel is een rapportagesysteem in de maak bij het Departement 
Omgeving om performantere gegevens te bekomen. We schatten de verhouding 
klasse2/klasse1 dossiers op ongeveer 1/5. Klasse 3 dossiers dienen enkel geadviseerd 
te worden wanneer er een specifieke gemotiveerde vraag komt van een gemeente wat 
zelden het geval is.
3. Sinds 2018 wordt gewerkt met de cijfers van het Omgevingsloket van het Departement 
Omgeving waarop we dergelijke rapportage enten. Het rapport ‘Evaluatie van de 
adviesverlening in kader van omgevingsvergunningen’ van het Departement 
Omgeving (publicatie 2024) geeft aan dat het Departement Zorg voor de periode 
1/1/2018 – 1/1/2023 ongeveer 9,38 % van de aanvragen behandelde. Er zitten wel 
enkele verschillen jaar per jaar omdat het personeel van milieugezondheidszorg ook 
ingezet werd tijdens een aantal gezondheidscrisissen (Legionella, COVID-19, PFAS) in 
de periode 2019-2022.
4. Voor de periode van 2015 tot nu is het niet mogelijk om op uniforme identieke wijze 
een overzicht te geven van het aantal personeelsleden voor het volledige team 
Milieugezondheidszorg. Na 2021 wordt er immers een andere manier van registreren 
gebruikt. Ik kan uw wel meegeven dat via het PEP 2022 een uitbreiding gerealiseerd 
werd van het personeel, tot 34,1 VTE (in mei 2024). Dit brengt het aantal 
personeelsleden op 34,5 personen waar dat in 2021 nog slechts 23,4 personen was.
Het voorziene aantal VTE voor milieugezondheidskundige aandachtsgebieden (waar 
VLAREM-advisering een onderdeel van is, net zoals MER-advisering, opvolging 
aandachtsgebieden en hotspot-HBM, behandeling van de moeilijkere vragen en 
klachten van de bevolking als inhoudelijke back-office van de MMK’s van de Logo’s, …) 
steeg van 3,2 inzetbare VTE naar 4,7 (inhoudelijke collega’s niveau A en B). Voor 
Bodem werden in de PEP 2022 3 VTE extra voorzien.
Sinds 2023 zijn er voor de equipe ‘Milieugezondheidskundige Aandachtsgebieden’ 
(adviesverlening omgevingsvergunningen, MER, GPBV-beoordelingen, 
handhavingsondersteuning, complexe projecten, hotspotwerking en clusteranalyse, 
behandeling van de moeilijkere vragen en klachten van de bevolking als inhoudelijke 
back-office van de MMK’s van de Logo’s) 6,7 VTE beschikbaar:
•0,4 VTE Milieu-arts
•1 VTE thematisch coördinator (en inhoudelijk medeadviseur)
•1,8 VTE milieugezondheidskundige (A1)
•2 VTE medisch milieudeskundige (B1)
•1,5 VTE administratieve ondersteuning
Flankerend is er 3,4 VTE beschikbaar voor bodemdossiers, en 2 VTE voor thematisch 
overkoepelende risicoanalyse.
