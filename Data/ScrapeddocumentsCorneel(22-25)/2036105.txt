title: Wateroverlast - Schadekosten
thema: Natuur en Milieu
pdf link: https://docs.vlaamsparlement.be/pfile?id=2036105
thema link: https://www.vlaamsparlement.be/parlementaire-documenten/schriftelijke-vragen/1794401
SCHRIFTELIJKE VRAAG
nr. 102 
van MIEKE SCHAUVLIEGE
datum: 15 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Wateroverlast  -  Schadekosten
In de kerstvakantie werden grote delen van Vlaanderen opnieuw geteisterd door 
wateroverlast. Na de overstromingen in de Westhoek een maand eerder was nu de regio 
rond de Dender aan de beurt. Een aangekondigde ramp. Opnieuw.
Die opeenvolgende overstromingen zorgen voor menselijke drama’s: gezinnen worden met 
hoge ruimings- en herstelkosten geconfronteerd, de economische bedrijvigheid wordt 
geblokkeerd, er is aanzienlijke schade aan openbare infrastructuur. Allemaal kosten die 
kunnen worden gemilderd door te investeren in rivierherstelplannen voor alle rivieren in 
Vlaanderen en een consequent onthardingsbeleid.
1. Beschikt de Vlaamse overheid over een monitoringsprogramma om schade ten gevolge 
van natuurrampen te monitoren? Zo ja, welke dienst voert de monitoring uit? Welke 
parameters worden gemonitord? En is de informatie publiek toegankelijk?
2. Kan de minister voor de periode 2016-2023 voor elke erkende ramp die het gevolg 
was van overvloedige regenval een overzicht geven van:
a) de totale (gemelde) schade, graag indien mogelijk opgesplitst per sector, graag 
per erkende ramp;
b) de totale uitbetaalde schadepremies door verzekeraars, graag indien mogelijk 
opgesplitst per sector, graag per erkende ramp;
c) de totale uitbetaalde schadevergoeding uit het rampenfonds, graag indien 
mogelijk opgesplitst per sector, graag per erkende ramp;
d) kosten aan publieke infrastructuur die het gevolg waren van wateroverlast, graag 
per erkende ramp;
e) graag een overzicht op basis van deze lijst: 
https://www.vlaanderen.be/schadevergoeding-vlaams-rampenfonds-
aanvragen/erkende-rampen-sinds-2014.
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ANTWOORD
op vraag nr. 102 van 15 januari 2024
van MIEKE SCHAUVLIEGE
1. Uit de vraagstelling is niet duidelijk welke schade door natuurrampen concreet wordt 
bedoeld. Dit kan onder meer gaan over schade aan de natuur, ruiming en herstelling, 
economische bedrijvigheid en openbare infrastructuur.
De Vlaamse overheid beschikt niet over een monitoringsprogramma om specifiek 
schade ten gevolge van natuurrampen te monitoren. Wat betreft schade aan de natuur 
wordt zulke schade wel ad en post hoc voor de getroffen gebieden zo goed mogelijk 
gedocumenteerd.
2. Als bijlage gaat een overzicht van alle erkende rampen die sinds 2014 door het Vlaams 
Rampenfonds (VRF) werden behandeld of in behandeling zijn. 
De Vlaamse Overheid is sinds de zesde staatshervorming bevoegd voor rampen. Bij 
de overheveling van deze bevoegdheid werd een onderscheid gemaakt tussen een 
algemene natuurramp en een landbouwramp:  
•algemene natuurramp: een ramp met schade aan landbouwers én burgers. Voor 
deze rampen die plaatsvonden na 1 juli 2014 was een schadevergoeding 
mogelijk via het Vlaams Rampenfonds.  
•landbouwramp: een ramp met alleen schade is aan landbouwteelten. De 
schadevergoedingen werden afgehandeld door het landbouwrampenfonds 
(toenmalige departement Landbouw en Visserij).  
In deze eerste fase werd door de Vlaamse overheid de federale wetgeving onveranderd 
overgenomen.  
Het beheer en de behandeling van uitzonderlijke weersfenomenen, ook deze met 
impact op de landbouw, die zich vanaf 1 januari 2020 hebben voorgedaan, zijn de 
bevoegdheid van VRF. Het decreet van 5 april 2019 en het besluit van de Vlaamse 
Regering van 30 oktober 2020 houdende de tegemoetkoming in de schade die 
aangericht is door rampen in het Vlaamse Gewest vormen het wetgevend kader voor 
deze materie.  
Dit betekent dat de cijfers in de tabel voor de erkende rampen van 2014 tot en met 
2019 enkel de “algemene natuurrampen” omvatten en geen cijfers van de erkende 
landbouwrampen. Pas vanaf 2020 geven de cijfers een vollediger beeld. 
Er werd voor de gevraagde schadebedragen en uitbetaalde tegemoetkomingen een 
totaalbedrag en het bedrag voor landbouwschade weergegeven per erkende ramp.  
Voor de erkende ramp “hevige regenval 5 en 6 juni 2022” loopt de periode om 
schadedossiers in te dienen nog tot eind februari ’24 en kunnen er nog geen cijfers 
aangeleverd worden. 
De kosten aan “publieke infrastructuur” kunnen niet als aparte rubriek worden 
gerapporteerd.  
Het VRF beschikt niet over de uitbetaalde schadepremies door de verzekeraars.
BIJLAGE
Overzicht van alle erkende rampen die sinds 2014 door het Vlaams Rampenfonds werden 
behandeld of in behandeling zijn.
