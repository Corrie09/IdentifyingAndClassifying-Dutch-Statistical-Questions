title: Burgemeester Moorslede - Tuchtonderzoek in het kader van belangenvermenging
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2062197
thema link: https://www.vlaamsparlement.be/parlementaire-documenten/schriftelijke-vragen/1818367
SCHRIFTELIJKE VRAAG
nr. 180
van MAXIM VEYS
datum: 12 april 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Burgemeester Moorslede  -  Tuchtonderzoek in het kader van belangenvermenging
Op 19 december 2023 werd de burgemeester van Moorslede veroordeeld tot een jaar cel 
met uitstel en 8000 euro boete voor belangenvermenging. Hij kocht een stuk grond in zijn 
eigen gemeente en verkocht dat met zo’n 200.000 euro winst. De rechtbank oordeelde dat 
de burgemeester zijn privébelangen vermengde met het openbaar belang. Na een aantal 
vernietigende forensische audits bij verschillende lokale besturen was dat de eerste echte 
gerechtelijke veroordeling voor belangenvermenging.
Tijdens de commissievergadering van 16 januari jl. stelde ik een vraag om uitleg (nr. 861) 
aan de minister over de verdere opvolging van dit dossier. De minister zei toen dat ze een 
tuchtonderzoek voerde naar de betrokken burgemeester en dat ze zich moest onthouden 
van verdere commentaar zolang het onderzoek loopt. 
Ik verneem dat de betrokkenen al begin maart werden gehoord door de gouverneur van 
West-Vlaanderen en het Agentschap Binnenlands Bestuur (ABB). Inmiddels zou het 
tuchtonderzoek afgerond zijn.
Kan de minister alle relevante verslagen van de gouverneur en het Agentschap Binnenlands 
Bestuur en desgevallend het eindrapport bezorgen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 180 van 12 april 2024
van MAXIM VEYS
In uw vraag om uitleg met nummer 1576 over deze aangelegenheid heb ik u meegegeven 
dat de tuchtprocedure nog lopende is en heb ik u volgende stand van zaken gegeven van 
de procedure: 
-Bij brief van 26 december 2023 heb ik opdracht gegeven aan de gouverneur van 
West-Vlaanderen (Carl Decaluwé) om een tuchtonderzoek te voeren, een 
tuchtdossier samen te stellen en een tuchtverslag op te stellen.
-De gouverneur heeft zijn tuchtonderzoek afgerond. Ik heb zijn tuchtverslag met 
bijhorende stukken ontvangen.
-Ik heb betrokkene opgeroepen voor een hoorzitting. Deze hoorzitting vond eind 
april plaats.
-Nadat het proces-verbaal van het verhoor door alle partijen is ondertekend, wordt 
de beslissing tot het opleggen van een eventuele tuchtmaatregel (schorsing, 
afzetting, geen tuchtmaatregel) binnen drie maanden aan betrokkene bezorgd.
U vraagt me om alle relevante verslagen van de gouverneur en het Agentschap 
Binnenlands Bestuur en desgevallend het eindrapport te bezorgen. 
Zoals u weet is het recht op inzage of afschrift van bestuurs- of regeringsdocumenten niet 
absoluut voor parlementsleden. Zo moet er rekening gehouden worden met onder meer 
de regelgeving inzake de openbaarheid van bestuur en de AVG.
Slechts in uitzonderlijke omstandigheden kan ik oordelen dat bepaalde vertrouwelijke 
informatie – zelfs als die beschermd wordt door de privacy- en openbaarheidsregelgeving 
– vrijgegeven kan worden aan parlementsleden. In dat geval kan ik bijkomend de 
eventuele modaliteiten van deze vrijgave bepalen, waarbij ik – mede gelet op voornoemde 
regelgeving – steeds voor het minst ingrijpende alternatief moet opteren.
Ik wens mij hier heel terughoudend op te stellen en acht het na belangenafweging 
voldoende transparant dat de parlementsleden op de hoogte gebracht worden van de stand 
van zaken van de gevolgde procedure dienaangaande, zonder daarbij stukken met 
betrekking tot natuurlijke personen mee te delen die doorspekt worden met informatie van 
persoonlijke aard die bovendien de persoonlijke levenssfeer raakt en bijgevolg door de 
privacy- en openbaarheidsregelgeving beschermd worden.
Gelet op bovenstaande kan ik niet ingaan op uw vraag om alle relevante verslagen van de 
gouverneur en het Agentschap Binnenlands Bestuur en desgevallend het eindrapport van 
het tuchtonderzoek te bezorgen.
