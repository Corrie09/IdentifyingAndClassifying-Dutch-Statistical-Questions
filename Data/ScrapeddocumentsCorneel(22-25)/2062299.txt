title: Geïntegreerd investeringsprogramma (GIP) 2024 - N50 Brugge steenbruggebrug/fase 1
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062299
thema link: https://www.vlaamsparlement.be/parlementaire-documenten/schriftelijke-vragen/1817530
SCHRIFTELIJKE VRAAG
nr. 816
van BERT MAERTENS
datum: 28 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  N50 Brugge steenbruggebrug/fase 1
In het ontwerp GIP 2024 onder GIP-nummer 003448/02 werd het project ‘N50 – Brugge 
Steenbruggebrug / fase 1’ opgenomen. Het Agentschap Wegen en Verkeer reserveert een 
budget van 1.000.000 euro voor de uitvoering van die werken.
1. Welke stappen werden al gezet bij de voorbereiding van dat project?
2. Wat is de huidige stand van zaken van het project?
3. In welke timing en fasering is voorzien voor de uitvoering van het project?
4. Kan er een (geschatte) einddatum voor de werken worden meegedeeld?
5. Wanneer vond het laatste overleg plaats en welke betrokken partners waren daarbij 
aanwezig? Welke afspraken werden daarbij gemaakt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 816 van 28 maart 2024
van BERT MAERTENS
1. De omgevingsvergunningsaanvraag voor het volledige project (fase 1 + fase 2) werd 
ingediend op 1 december 2022. De vergunning voor de realisatie van de nieuwe 
Steenbruggebrug werd verleend bij besluit van de Vlaams minister bevoegd voor 
Omgeving van 14 juli 2023.
2. Tijdens de beroepsprocedure in het omgevingsvergunningsproces werden 4 
verzoekschriften tot schorsing en/of nietigverklaring tegen het Ministerieel besluit d.d. 
14 juli 2023 ontvangen via de Raad voor Vergunningsbetwistingen. De procedure bij 
de Raad is lopende, waarbij het Vlaams Gewest, De Vlaamse Waterweg nv (DVW) en 
de stad Brugge officieel tussenkomen in de procedure en hierin elk bijgestaan worden 
door een raadsman.
3-4.De timing voor behandeling van de beroepen en de uiteindelijke uitspraak van de 
Raad voor Vergunningsbetwistingen is onzeker. De duurtijd tot het verkrijgen van 
een arrest van de Raad valt te verwachten binnen één à twee jaar na het ontvangen 
beroep. Wegens de huidige onzekerheid over de uitspraak van de Raad en de kans 
op vernietiging van de vergunning, waardoor de reeds uitgevoerde werken als een 
bouwmisdrijf zouden beschouwd worden, kan de aanbestedende overheid op heden 
de werken niet aanvatten. Dit standpunt kan eventueel wijzigen in functie van het 
verdere verloop van de procedure en/of nieuwe inzichten.
5. Er vonden reeds vele overlegvergaderingen met de betrokken partners plaats, 
waarvan de meest recente in hoofdzaak de volgende zijn:
- 2 februari 2024: Bilateraal overleg tussen DVW en AWV West-Vlaanderen.
- 27 februari 2024: Overleg tussen DVW, AWV West-Vlaanderen, De Lijn, stad 
Brugge, gemeente Oostkamp en politiezones Brugge en Het Houtsche.
- 28 maart 2024: Overleg tussen DVW en NMBS in het kader van de nodige 
verwervingen voor fase 2.
Tussentijds zijn er vele projectgerichte overlegmomenten met diverse partners intern 
en extern. Hierbij komen verschillende aspecten van het project aan bod zoals de 
omgevingsvergunningsprocedure, overheidsopdrachtenprocedures en diverse 
inhoudelijke projectaspecten.
