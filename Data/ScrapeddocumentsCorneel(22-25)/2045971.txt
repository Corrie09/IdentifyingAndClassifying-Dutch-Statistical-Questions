title: Conceptstudie Westelijke Ringweg Mechelen - Ontknoping Mechelen-Noord
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2045971
thema link: https://www.vlaamsparlement.be/parlementaire-documenten/schriftelijke-vragen/1800107
SCHRIFTELIJKE VRAAG
nr. 591
van KOEN VAN DEN HEUVEL
datum: 1 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Conceptstudie Westelijke Ringweg Mechelen  -  Ontknoping Mechelen-Noord
In het goedgekeurd geïntegreerd investeringsprogramma 2023 (GIP) staat er in het 
effectief programma een studie gebudgetteerd omtrent de Westelijke Ringweg (A1) in 
Mechelen. Het project wordt in de volksmond ook wel eens de ontknoping van Mechelen 
genoemd. Het project staat opgenomen in het GIP onder nummer GIP003795/02. Het 
projectgebied kan worden opgedeeld in drie deelgebieden: de rotonde aan Technopolis in 
Mechelen-Zuid, de Uilmolenweg en de knoop Mechelen-Noord met onder meer de N16 en 
de R6.
1. Wat is de huidige stand van zaken van het project? Welke timing wordt vooropgesteld? 
2. De meest recente plannen staan niet op de website. 
Kan de minister het huidige plan van de ontknoping delen? Welke impact zal het huidig 
voorliggende plan hebben op de weg die gebruikers van de N16 tussen Mechelen en 
Puurs-Sint-Amands moeten afleggen? 
3. Op welke manier worden de visies van verschillende stakeholders (stad, Agentschap 
Wegen en Verkeer (AWV), projectleiders, buurtbewoners, belangengroepen) bij elkaar 
gebracht? Wordt daarbij ook rekening gehouden met de minder luide stemmen? Zo ja, 
hoe? 
4. Wordt in de modellen voor de knoop Mechelen-Noord ook rekening gehouden met de 
impact van andere projecten die op de planning staan in Mechelen zoals de 
herinrichting van de Vesten, de ontwikkeling van Kantvelde, …? Zo ja, op welke 
manier? 
5. In de MER-procedure zal ook de geluidsimpact meegenomen worden. 
Wat zal er precies worden nagegaan? 
DLYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 591 van 1 februari 2024
van KOEN VAN DEN HEUVEL
1. Het project ‘Ontknoping Mechelen’ is momenteel in studiefase. De projectnota is in een 
eindfase. Daarna zal de verdere voorbereiding opgestart worden voor de MER-studie.
2. De meest recente plannen zijn wel degelijk beschikbaar op de projectwebsite. Deze 
kan men vinden via volgende link: https://wegenenverkeer.be/werken/de-ontknoping-
van-mechelen/alles-over-het-project. Voor de plannen zelf en de verschillende 
routewijzigingen voor omwonenden kan men doorklikken naar een hyperlink 
‘routeplannen’. Zo kan elke burger telkens de huidige met de toekomstige situatie 
vergelijken. Bij ieder plan kan men dan zien of men al dan niet kilometers uitspaart 
met de nieuwe route. Een vlotte ontsluiting van de regio is een prioriteit. Voor 
automobilisten en het openbaar vervoer zou de doorstroming moeten verbeteren en 
voor fietsers en voetgangers komen er extra verbindingen. 
3. Belanghebbenden uit de streek spelen een cruciale rol in het project ‘Ontknoping 
Mechelen’. Door hun lokale (terrein)kennis en inzichten te koppelen aan de expertise 
van het studieteam, komen we tot de beste oplossingen. Mensen uit de regio kennen 
de streek immers als geen ander. En zo krijgt het studieteam zicht op de verschillende 
noden, wensen en bezorgdheden. Op verschillende momenten in de loop van het 
project, en bij mijlpalen, verzamelen ze de belanghebbenden en gaan ze met hen in 
gesprek. Mensen kunnen via mail ook rechtstreeks vragen stellen aan het studieteam. 
Er zijn dus verschillende manieren om in gesprek te gaan met het projectteam. 
Ik verwijs hierbij naar mijn antwoord op uw schriftelijke vraag nr. 595, waarin ik het 
participatietraject voor het project ‘Ontknoping Mechelen’ in detail toelicht.
4. Voor het hele project ‘Ontknoping Mechelen’ wordt rekening gehouden met de impact 
van andere projecten die op de planning staan in Mechelen, zoals de herinrichting van 
de Vesten, de uitbouw van het Raghenoproject,  het nieuwe logistiek centrum in het 
industrieterrein van Mechelen-Zuid en de eventuele komst van Plopsaqua aan 
Technopolis. Via het tweewekelijkse projectteam met de vertegenwoordigers van Stad 
Mechelen wordt constante informatiedoorstroming voorzien. Daarnaast wordt wanneer 
nodig bilateraal afgestemd met de verschillende initiatiefnemers. Op 1 december 2023 
vond er een breed overleg plaats tussen projectteam ‘Ontknoping Mechelen’ en alle 
betrokken stadsdiensten van de betreffende omgevingsprojecten.
5. In de MER-procedure zal de discipline geluid onderzocht worden conform de MER fiches 
Geluid (zie: 
https://www.milieuinfo.be/confluence/display/MRMG/MER+Fiches+Geluid). Zo zal er 
rekening gehouden worden met de projectimpact (> 1,0 dB(A)) en het absolute 
geluidsniveau (combinatie geluidsniveaus referentietoestand en geplande toestand). 
Aan de hand daarvan zal gekeken worden of er milderende maatregelen nodig zijn, en 
zo ja, welke dan het beste passen. 
