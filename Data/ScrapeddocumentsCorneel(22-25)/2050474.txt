title: Gemeenten - Belasting op leegstand, verwaarloosde woningen en ongeschiktheid/onbewoonbaarheid van woningen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2050474
thema link: https://www.vlaamsparlement.be/parlementaire-documenten/schriftelijke-vragen/1805061
SCHRIFTELIJKE VRAAG
nr. 145
van BRECHT WARNEZ
datum: 22 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Gemeenten  -  Belasting op leegstand, verwaarloosde woningen en 
ongeschiktheid/onbewoonbaarheid van woningen
Met de heffing op ongeschikte en onbewoonbare woningen wil de Vlaamse overheid de 
verloedering van de leefomgeving tegengaan. De bevoegdheid voor de leegstandsheffing 
(decreet 27 maart 2009) en de bevoegdheid voor de heffing op verwaarloosde woningen 
of gebouwen (decreet 23 december 2016) werden overgeheveld naar de steden en 
gemeenten. Een gewestelijke heffing wordt niet meer geïnd.
Hierbij mijn vragen (graag de cijfers in Excel):
1. Hoeveel inkomsten genereren de gemeenten uit de heffing op verwaarloosde woningen 
of gebouwen en de heffing op ongeschiktheid en/of onbewoonbaarheid? Graag een 
overzicht voor het jaar 2022 en 2023 per provincie en per gemeente.
2. Hoeveel inkomsten genereren de gemeenten uit de leegstandsheffing? Graag een 
overzicht voor het jaar 2022 en 2023 per provincie en per gemeente.
3. Heeft de minister zicht op de evolutie van de leegstand (sinds 2010) en het aantal 
verwaarloosde woningen of gebouwen (sinds 2017) in Vlaanderen?
a) Hoe apprecieert de minister die cijfers?
b) Zo ja, wat zijn volgens de minister daarvan de oorzaken?
c) Zo niet, acht de minister het zinvol en haalbaar dat centraal te monitoren?
d) Ziet de minister, gezien de nood aan een voldoende groot patrimonium voor 
wonen en ondernemen, een noodzaak en een kans om vanuit Vlaanderen 
maatregelen te nemen die de beschikbaarheid van panden op de markt ten goede 
kan komen? Zo ja, wat plant de minister daarrond en op welke termijn?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 145 van 22 februari 2024
van BRECHT WARNEZ
1. Gemeenten boeken de opbrengsten uit de gemeentelijke belasting op verwaarloosde 
woningen en gebouwen en de gemeentelijke belasting op ongeschikte en onbewoonbare 
woningen op de gezamenlijke rekening ‘Krotten, verwaarloosde en ongeschikte 
woningen en gebouwen’ (MAR-code 7375). Bijlage 1 bevat een overzicht van de 
ontvangsten van gemeenten uit deze belastingen voor het boekjaar 2022. Voor het 
boekjaar 2023 zijn er op dit moment nog geen cijfers beschikbaar. 
2. Bijlage 2 bevat een overzicht van de ontvangsten van gemeenten uit de gemeentelijke 
belasting op leegstaande woningen en gebouwen voor het boekjaar 2022. Voor het 
boekjaar 2023 zijn er op dit moment nog geen cijfers beschikbaar. 
Gemeenten nemen de belastingopbrengsten uit kohierbelastingen op in de jaarrekening 
van het jaar waarin de kohieren worden vastgesteld en uitvoerbaar worden verklaard. 
Op het moment dat een ingekohierd bedrag niet kan worden geïnd, bv. omwille van een 
succesvol bezwaar, of een materiële vergissing... moet de gemeente een 
minderopbrengst boeken op diezelfde rekening. Dit doet zich meestal voor in het jaar 
van de inkohiering, of in de jaren die daarop volgen. Hierdoor kan het gebeuren dat 
sommige gemeenten een negatief saldo vertonen. 
3. Ik beschik niet over een overzicht van het aantal leegstaande en verwaarloosde 
woningen en gebouwen op het grondgebied van de Vlaamse gemeenten. Als 
woonbeleids- en woonkwaliteitsinformatie bijgehouden wordt, vindt u die bij de 
gemeenten zelf en eventueel bij de Vlaamse minister van Wonen. 
Gemeenten kunnen een register van leegstaande woningen en gebouwen bijhouden. Ze 
zijn hiertoe niet verplicht, tenzij ze de leegstaande woningen en gebouwen op hun 
grondgebied willen belasten. De opmaak, de opbouw, het beheer en de actualisering 
van een leegstandsregister kunnen ook toevertrouwd worden aan een intergemeentelijk 
samenwerkingsverband. Gemeenten kunnen ook een register van verwaarloosde 
woningen en gebouwen bijhouden. Ook hier is het bijhouden van een register geen 
verplichting en kunnen de opmaak, de opbouw, het beheer en de actualisering van een 
register toevertrouwd worden aan een intergemeentelijk samenwerkingsverband.
BIJLAGEN
1.Overzicht ontvangsten 2022 gemeentelijke belasting verwaarloosde woningen en 
gebouwen en gemeentelijke belasting ongeschikte en onbewoonbare woningen
2.Overzicht ontvangsten 2022 gemeentelijke belasting leegstaande woningen en 
gebouwen
