title: Vlaamse kust - Afwezigheid zeesleepers
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2066717
thema link: https://www.vlaamsparlement.be/parlementaire-documenten/schriftelijke-vragen/1829923
SCHRIFTELIJKE VRAAG
nr. 10
van BERT MAERTENS
datum: 15 juli 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Vlaamse kust  -  Afwezigheid zeesleepers
Aan de Vlaamse kust is er geen enkele zeesleper ter beschikking. Dat vernam 
provincieraadslid Kurt Himpe van de West-Vlaamse gouverneur Carl Decaluwé. 
Een dienstverleningscontract zal worden opgesteld, maar het budget ontbreekt. De 
overheidsopdracht is afgewerkt en wacht op een akkoord om gepubliceerd te 
worden. Doordat we zelf geen zeeslepers hebben, moeten we bij Frankrijk of Nederland 
aankloppen. 
1. Kan de minister bevestigen dat de overheidsopdracht klaar ligt, maar nog niet 
gepubliceerd wordt omdat er geen budget is? Welk budget is nodig? Wie financiert er?
2. Hoeveel keer werd een buitenlandse zeesleper aangevraagd om in actie te komen de 
voorbije legislatuur (van 2019 tot nu)? Hoeveel kostte dat aan de overheid (West-
Vlaanderen/Vlaanderen/federaal)?
3. Hoelang zitten we al zonder zeesleper of contract?
4. Beschikt Defensie over een sleepboot voor eventuele noodsituaties?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 10 van 15 juli 2024
van BERT MAERTENS
1. Ik verwijs naar de parlementaire vraag nr. 415, die meer in detail gaat over het 
dossier van de noodzeesleper. 
Ik kan bevestigen dat het agentschap voor Maritieme Dienstverlening en Kust (MDK) 
pleitbezorger is van dit dossier en het behartigt. Dit dossier bevat ook de omstandige 
overheidsopdracht.
MDK heeft, op mijn verzoek, voor 2024 de benodigde budgetten kunnen vinden op 
hun eigen kredieten, met een meervraag naar bijkomende kredieten vanaf 2025. Het 
dossier werd geraamd op een jaarlijkse kost tussen de 6-8 miljoen per jaar, naar 
analogie met de raming van de (vier) Nederlandse noodzeeslepers (incl. variabele 
fuelkost).
N.a.v. de agendering op de Vlaamse Regering werd het dossier voorgelegd aan de 
Inspectie van Financiën (IF). De voorgestelde oplossing kon nog geen akkoord krijgen 
van de IF. 
De gesprekken rond gedeelde financiering tussen de Vlaamse en federale overheid 
zijn afgesprongen door het gebrek aan middelen aan federale zijde, in 2024. Ook de 
federale overheid wil een zeesleper en is bereid om daarvoor financiering te zoeken. 
Dit dossier zal  zo spoedig mogelijk worden voorgelegd aan de Vlaamse Regering.
 
2. De Federale en Vlaamse instanties staan in voor veiligheid op zee. Er waren sinds 
2019 minstens 3 incidenten waar deze potentieel noodzakelijk was, en waarbij de 
vraag niet gesteld werd omdat er geen noodzeesleper beschikbaar was binnen een 
werkbare aanvaartijd. 
Tijdens de storm Eunice (2022) kwamen vaartuigen in onze wateren in de problemen. 
Rijkswaterstaat werd gevraagd om te assisteren met een van hun noodzeeslepers. 
Gelet op het feit dat de storm ook voor de Nederlandse kust raasde, kon hier geen 
gevolg aan gegeven worden. Er werden daarom ondernemingen gecontacteerd om 
bij te springen, aangezien zij een vaartuig in de buurt hadden. Om dit te kunnen 
inzetten, diende eerst de nodige administratie tussen de ondernemingen van het 
vaartuig en de noodzeesleper in orde gebracht te worden (LOF – Lloyds Open Form).  
Vanuit de overheid werd verplicht aan het vaartuig om hulp van de noodzeesleper te 
aanvaarden. Bij elke hulpvraag aan andere overheden vond er geen verrekening 
plaats vanuit het principe dat men in nood elkaar helpt (burenhulp). 
Dit dossier sleept al meerdere jaren -en legislaturen aan. Vlaanderen heeft nog nooit 
een zeesleper in dienst gehad.
3. Gezien alle infrastructuur op zee en de geplande energie-eilanden wordt het ter 
beschikking hebben van het middel des te urgenter om zowel de scheepvaart, de 
bevolking, als de infrastructuur te kunnen beschermen.
4. Defensie beschikt niet over een noodzeesleper. Defensie heeft enkel lichtere 
(haven)slepers ter beschikking die niet bestand zijn tegen stormcondities en die 
onvoldoende trekkracht hebben (BP-bollard pull).
