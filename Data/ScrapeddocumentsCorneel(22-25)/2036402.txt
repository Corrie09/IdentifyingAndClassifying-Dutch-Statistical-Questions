title: Waterbeheer - Ruilgronden voor landbouwers
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2036402
thema link: https://www.vlaamsparlement.be/parlementaire-documenten/schriftelijke-vragen/1795956
SCHRIFTELIJKE VRAAG
nr. 248
van KOEN DANIËLS
datum: 18 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Waterbeheer  -  Ruilgronden voor landbouwers
In het kader van het waterbeheer (bijvoorbeeld Sigmaplan) werden en worden er vaak 
gronden onteigend, waarbij de eigenaars een financiële compensatie ontvangen. Voor 
landbouwers is er in een compensatieregeling via ruilgronden voorzien (via het Agentschap 
Natuur en Bos, de Vlaamse Landmaatschappij en De Vlaamse Waterweg nv.)
In dat kader heb ik een aantal vragen. Graag een opsplitsing tussen de verschillende 
projecten waar in ruilgronden voorzien moet worden.
1. Hoeveel actieve landbouwers wachten nog op compensatie?
2. Wat is het totaalaantal hectare landbouwgronden die nog gecompenseerd moeten 
worden?
3. Wat is de gemiddelde termijn waarbinnen aan een landbouwer een alternatief stuk 
landbouwgrond wordt toegekend?
4. Is, op basis van de huidige grondendatabanken, een inschatting van de 
compensatietermijn mogelijk? Kan de minister het antwoord nader duiden?
5. Welke definitie van actieve landbouwer wordt daarbij gehanteerd? Wordt een 
landbouwer die zelf geen inkomen meer haalt uit landbouwactiviteiten maar 
bijvoorbeeld enkel nog gronden van anderen verpacht dan wel aanwendt in het kader 
van subsidies dan wel mestrechten, nog gezien als een actieve landbouwer? Zo ja, kan 
de minister de ratio daarachter nader verklaren?
6. In berichtgeving over landbouw wordt vaak verwezen naar het grote aantal uittreders 
in het komende decennium. 
Wat is de impact van die uittreders op het aantal hectare te compenseren grond?
Deze vraag werd gesteld aan de ministers Zuhal Demir (248), Lydia Peeters (505), Jo 
Brouns (199)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 248 van 18 januari 2024
van KOEN DANIËLS 
1. Wij interpreteren de vraag op die manier dat ze betrekking heeft op het geactualiseerde 
Sigmaplan.
Binnen het flankerend landbouwbeleid dat hoort bij het Sigmaplan geeft onderstaande 
tabel weer hoeveel landbouwers en hobbylandbouwers per SIGMA-cluster waar een 
onteigening ofwel reeds is gebeurd of lopend is, nog gecompenseerd dienen te worden. 
Ook de nog te compenseren oppervlakte is vermeld. Dit zijn gecombineerde cijfers voor 
zowel het Agentschap voor Natuur en Bos (ANB) als De Vlaamse Waterweg. Voor beide 
entiteiten is de Vlaamse Landmaatschappij (VLM) de partij die de 
compensatieregelingen met landbouwers uitwerkt. De oppervlakte in de tabel is de 
oppervlakte in projectgebied die ofwel financieel ofwel in ruilgrond dient 
gecompenseerd te worden. Het is dus niet het totaal aan ruilgrond in eigendom van de 
Vlaamse overheid.
Deelgebied Aantal 
beroepslandbouwersAantal 
hobbylandbouwersAantal ha
Kalkense Meersen 20 2 103
Grote Netegebied 23 5 127
Kleine Netegebied 3 1 27
Bovendijle 9 3 71
De andere betrokken landbouwers in de betrokken gebieden hebben minnelijk hun 
gebruik reeds afgetekend (indien pachter) of hun grond reeds verkocht aan de 
overheid. Zij ontvingen hiervoor een compensatie in geld en/of (ruil)grond. In geval 
van een compensatie in grond werd de landbouwer ofwel definitief uitgeruild naar grond 
buiten projectgebied of gebruikt de landbouwer in afwachting van het opzetten van een 
definitieve ruil, zowel gronden in eigendom van de grondenbanken door middel van 
eenjarige gebruikscontracten als zijn vroegere gronden binnen het projectgebied.
2. Zie tabel bij vraag 1.
3. De landbouwers die hun gebruik of eigendom minnelijk aftekenen in projectgebied 
krijgen meestal op dat moment of voordien al gronden van de grondenbank buiten 
projectgebied in gebruik via eenjarige gebruikscontracten. De termijn om tot een 
definitieve regeling te komen, varieert op dit moment tussen 1 jaar en meerdere jaren. 
Dit tempo wordt bepaald door de beschikbare budgetten en de geschikte ruilgronden 
in portefeuille van de grondenbank. De landbouwer bepaalt tijdens de 
onderhandelingen mee of een ruilgrond voor hem geschikt is zowel wat betreft de 
landbouwkundige waarde als de financiële waarde. De VLM streeft ernaar om de 
landbouwer een aanbod te doen dat het best bij zijn of haar bedrijfsvoering aansluit, 
maar toch kunnen de onderhandelingen lang aanslepen vooraleer er een akkoord kan 
gesloten worden.
De VLM beschikt momenteel in het kader van de Sigma-grondenbanken over een 
ruilgrondreserve van zo’n 300 ha. Dit is meer dan de nog te compenseren oppervlakte 
van de gebieden opgesomd in tabel onder vraag 1. Een deel van deze ruilgronden werd 
gekocht voor projectgebieden die ondertussen reeds volledig gecompenseerd zijn, 
andere zijn gekocht voor projectgebieden die net opgestart worden, en bovendien zijn 
er ook meegesleurde gronden. Dat zijn gronden die in se niet geschikt zijn als ruilgrond 
voor de nog te compenseren landbouwers maar die verplicht mee moeten worden 
gekocht. Ligging, vorm, type (akker of weiland), kwaliteit, … zijn factoren die de 
landbouwers in rekening brengen bij de evaluatie of een ruilgrond in hun 
bedrijfsvoering past. Ondanks deze kanttekeningen beschikt de VLM met de huidige 
voorraad ruilgronden in de grondenbanken voor het SIGMA-project over een ruim 
aanbod aan opties om een aanbod te kunnen doen aan de betrokken landbouwers.
Een deel van de betrokken landbouwers wenst geen gronden te ruilen of in te kopen 
en kiest eerder voor een verkoop resp. pachtbeëindiging onder het volwaardig 
financiële flankerend beleid van het Sigmaplan.
4. Een akkoord bereiken hangt af van verschillende factoren, maar in de eerste plaats van 
de bereidheid van de betrokken landbouwer om in te gaan op het aanbod van de VLM 
om zijn gebruik en/of eigendom minnelijk af te tekenen. Uiteraard spelen de 
aangeboden vergoedingen hier een belangrijke rol in. In de SIGMA-gebieden kan de 
VLM ook binnen het beslist flankerend landbouwbeleid extra flankerende vergoedingen 
aanbieden (+20% voor de eigenaar en € 2.000/ha voor de pachter). Als de landbouwer 
echter zijn gronden pacht en dus geen eigenaar is, zal de pachter de mogelijkheid 
aangeboden krijgen om ruilgronden aan te kopen van de grondenbank. Voor 
verschillende landbouwers is dit financieel zwaar. Dit bemoeilijkt dan ook de 
onderhandelingen om het perceel in projectgebied gebruiksvrij te maken in der minne.
Bij een ruil spelen behalve de prijs nog tal van andere factoren mee op basis waarvan 
de landbouwer beslist of een perceel ruilgrond al dan niet goed past in zijn 
bedrijfsvoering zoals de vorm, de ligging en de toegankelijkheid.  
Voor de Netegebieden en Bovendijle worden tegen eind 2025 alle landbouwers 
gecontacteerd waarbij ze een aanbod krijgen en met degenen die bereid zijn, worden 
er onderhandelingen opgestart. Voor verschillende onder hen is dat reeds gebeurd. Ook 
in de Kalkense Meersen zijn de onderhandelingen reeds geruime tijd lopende.
5. Voor de werking van de lokale grondenbanken worden volgende definities gehanteerd:
“9° Landbouwer:
a) natuurlijke persoon die op zelfstandige basis een landbouwbedrijf exploiteert, meer 
dan 50 % van zijn arbeidstijd aan een landbouwactiviteit spendeert en zijn inkomen 
voor meer dan 35 % haalt uit landbouw of;
b) arbeidstijd aan een landbouwactiviteit spendeert en zijn inkomen voor meer dan 35 
% haalt uit landbouw of;
c) rechtspersoon die als hoofdactiviteit en als doel het uitbaten van een landbouwbedrijf 
heeft en die minstens één zaakvoerder of één gedelegeerd bestuurder heeft welke 
voldoet aan de voorwaarden die gesteld worden voor natuurlijke personen.
10° Landbouwer in hoofdberoep:
a) natuurlijke persoon die op zelfstandige basis een bedrijf zoals omschreven in punt 
15° exploiteert, meer dan 50 % van zijn arbeidstijd aan een land- of tuinbouwactiviteit 
spendeert en zijn netto belastbaar inkomen voor meer dan 50 % haalt uit land- of 
tuinbouw of;
b) natuurlijke persoon die als zelfstandig helper bij een landbouwer werkt, die meer 
dan 50 % van zijn arbeidstijd aan een land- of tuinbouwactiviteit spendeert en zijn 
netto belastbaar inkomen voor meer dan 50 % haalt uit land- of tuinbouw of;
c) rechtspersoon die als hoofdactiviteit en als doel het uitbaten van een bedrijf zoals 
omschreven in punt 15° heeft en die minstens één zaakvoerder of één gedelegeerd 
bestuurder heeft welke vo 11° Gebruiker: persoon die als eigenaar, vruchtgebruiker, 
erfpachter, opstalhouder, huurder of pachter het onroerend goed in landbouwgebruik 
heeft;”
Aan personen die buiten deze definities vallen, voornamelijk omdat zij geen inkomen 
uit landbouw halen (bv. hobbylandbouwers), wordt pas een voorstel tot ruil gedaan 
vanuit de VLM indien er geen beroepslandbouwers meer gecompenseerd dienen te 
worden in het gebied of indien de beroepslandbouwers niet geïnteresseerd zijn in de 
aangeboden ruilgrond. Met andere woorden: beroepslandbouwers krijgen steeds 
voorrang bij de compensatie van hun betrokken percelen in projectgebied.
6. We beschikken niet over voldoende gegevens om hier een antwoord op te kunnen 
formuleren. 
Indien een landbouwer beslist om te stoppen met zijn bedrijf, lijkt het ons waarschijnlijk 
dat wanneer hij eigenaar is zijn gronden in projectgebied aan de grondenbank zal te 
koop aanbieden. Deze oppervlakte moet dan niet meer gecompenseerd worden.
