title: Uithuiszettingen - Opnieuw inschrijven van uitgezette sociale huurders
thema: Wonen
pdf link: https://docs.vlaamsparlement.be/pfile?id=2016130
thema link: https://www.vlaamsparlement.be/parlementaire-documenten/schriftelijke-vragen/1780423
SCHRIFTELIJKE VRAAG
nr. 54
van GUY D'HAESELEER
datum: 16 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Uithuiszettingen  -  Opnieuw inschrijven van uitgezette sociale huurders
Tijdens de commissie Wonen van 8 november 2023 stelde de minister dat in het besluit 
van de Vlaamse Regering (BVR) van 8 september 2023 tot wijziging van het besluit 
Vlaamse Codex Wonen van 2021 een bepaling werd opgenomen ter vervanging van de 
zogenaamde zwarte lijsten van sociale huurders. Het Grondwettelijk Hof had die bepaling 
uit het Vlaams decreet van 9 juli 2021 vernietigd.
In de nieuwe bepaling in het BVR werd een weigeringsgrond voor het versneld toewijzen 
van een woning opgenomen. “De verhuurder zal de versnelde toewijzing van een sociale 
woning voortaan moeten weigeren aan een kandidaat-huurder die voordien een 
huurovereenkomst bij dezelfde verhuurder had, die gerechtelijk werd beëindigd vanwege 
ernstige overlast of verwaarlozing van de woning. Op die manier wordt er een einde 
gemaakt aan een systeem waarbij sociale huurders die ernstige overlast veroorzaken, bij 
wijze van spreken, onmiddellijk een nieuwe woning toegewezen kunnen krijgen, de 
zogenaamde draaideur”, antwoordde de minister op mijn vraag om uitleg 371 van 8 
november 2023.
Op de site van Wonen in Vlaanderen kan men de cijfers van de uithuiszettingen 
terugvinden. Er is een onderscheid tussen opgestarte en effectieve dossiers. Een sociale 
huisvestingsmaatschappij (SHM) kan een dossier openen naar aanleiding van ontbinding 
of uithuiszetting, maar de meeste dossiers leiden niet tot een effectieve ontbinding of 
uithuiszetting omdat men consequent naar een minnelijke oplossing streeft. Het aantal 
effectieve dossiers geeft weer hoeveel ontbindingen of uithuiszettingen voltrokken worden, 
onafhankelijk van de vraag of het vertrek vrijwillig of na een tussenkomst van de rechter 
gebeurd is.
Uit de cijfers blijkt dat de meeste uithuiszettingen gebeuren als gevolg van 
huurachterstand. Gebrek aan onderhoud van de woning en het veroorzaken van 
leefbaarheidsproblemen zijn bij de effectieve uithuiszettingen twee van de minst 
voorkomende redenen tot uithuiszetting.
1. Kan de minister wat meer duiding geven over welke minnelijke oplossingen worden 
toegepast voor men effectief een dossier opstart tot ontbinding of uithuiszetting? Om 
welke redenen wordt dit eerst toegepast en vanaf wanneer wordt er beslist om een 
procedure tot uithuiszetting op te starten?
2. Is het bij ernstige overlast of verwaarlozing van de woning tevens het geval dat er 
eigenlijk veel meer gevallen zijn, maar dat er vooral geopteerd wordt voor minnelijke 
oplossingen?
3. Hoeveel dossiers zijn er per sociale huisvestingsmaatschappij/woonmaatschappij die 
via minnelijke oplossingen behandeld worden en waar dus geen procedure tot 
ontbinding of uithuiszetting opgestart wordt? Kan de minister ook een opsplitseng 
maken per categorie van ernstige of blijvende tekortkoming aan 
huurdersverplichtingen?
4. Hoeveel sociale huurders die effectief uitgezet zijn of van wie het huurcontract 
ontbonden is, hebben zich nadien opnieuw ingeschreven voor een sociale woning en 
hebben daarbij genoten van een versnelde toewijzing? Graag een opsplitsing per SHM 
en de reden van uithuiszetting/ontbinding.
5. Kan de minister voor de hogergestelde vragen de verdeling per nationaliteit geven 
(Belg, Belg van vreemde origine of dubbele nationaliteit, EU-burger, niet-EU-burger)? 
Graag ook een opsplitsing per SHM.
6. Zal de minister hierover nog andere initiatieven nemen of voorbereiden voor een 
volgende legislatuur?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 54 van 16 november 2023
van GUY D’HAESELEER
1. Een gerechtelijke ontbinding van een sociale huurovereenkomst en in voorkomend geval 
een daarmee gepaard gaande uithuiszetting is de allerlaatste stap in een proces dat 
begint met het constateren van ernstige problemen. Voordat het tot die juridische stap 
komt, zal de verhuurder altijd minnelijke pogingen ondernemen om de kwestie op te 
lossen zonder tussenkomst van de rechtbank. Dat behoort ook tot de 
basisbegeleidingstaken van de verhuurder, namelijk de huurder begeleiden en 
ondersteunen bij het nakomen van zijn huurdersverplichtingen (zie art. 6.35, tweede 
lid, 2° van het Besluit Vlaamse Codex Wonen van 2021, verder uitgevoerd in het 
ministerieel besluit van 27 februari 2023). Deze basisbegeleidingstaak houdt in:
•de huurders regelmatig opvolgen – onder meer via periodieke huisbezoeken – zodat 
eventuele moeilijkheden of problemen tijdig worden onderkend en in overleg met de 
betrokkene gezocht kan worden naar oplossingen;
•de huurders die moeilijkheden ondervinden om aan hun huurdersverplichtingen te 
voldoen, daarover tijdig aanspreken, begeleiden en waar nodig doorverwijzen naar 
een welzijns- of gezondheidsvoorziening, en dat altijd in overleg met de betrokkene;
•de huurders met specifieke ondersteunings- of begeleidingsnoden tijdig aanspreken, 
begeleiden en waar nodig doorverwijzen naar een welzijns- of 
gezondheidsvoorziening, en dat altijd in overleg met de betrokkene;
•samenwerken met welzijns- en gezondheidsvoorzieningen, door de begeleiding van 
verschillende instanties af te stemmen en te optimaliseren, en dat altijd in overleg 
met de betrokkene;
•bemiddelen bij conflicten tussen huurders of bij samenlevingsproblemen en in overleg 
met de betrokkenen zoeken naar oplossingen.
2-5.Hierover zijn geen cijfers beschikbaar
6. Ik ben momenteel niet van plan om nog andere initiatieven te nemen of voor te bereiden 
voor een volgende legislatuur. De genomen maatregel met betrekking tot de weigering 
van de versnelde toewijzing moet immers nog in werking treden.
