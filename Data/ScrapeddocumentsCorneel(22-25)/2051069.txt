title: Administratief personeel - Uitgestelde bezoldiging
thema: Onderwijs en Vorming
pdf link: https://docs.vlaamsparlement.be/pfile?id=2051069
thema link: https://www.vlaamsparlement.be/parlementaire-documenten/schriftelijke-vragen/1809064
SCHRIFTELIJKE VRAAG
nr. 334
van ELISABETH MEULEMAN
datum: 1 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Administratief personeel  -  Uitgestelde bezoldiging
Een directielid van een basisschool kaartte bij de leden van de commissie Onderwijs en bij 
de minister volgende kwestie aan. De personeelsploeg van een scholengroep kan worden 
geconfronteerd met de negatieve gevolgen van het ontbreken van uitgestelde bezoldiging 
voor de administratief medewerkers. De combinatie met ziekte van een titularis, verloven 
zoals loopbaanonderbreking om medische redenen en verlof voor verminderde prestaties 
(vvp) wegens ziekte - en met het stopzetten van die verloven bij de start van de 
zomervakantie en ze weer opnemen bij de start van het schooljaar - zorgt voor de 
oneerlijke behandeling van de vervangers van die titularissen.
In uitgebreide verwoordingen wordt het probleem als volgt beschreven:
1. Voor administratief medewerkers in het basisonderwijs wordt (net zoals bij directies) in 
geen uitgestelde bezoldiging voorzien. Hun contract loopt in principe van 1 september 
tot 31 augustus.
2. Tijdens de zomervakantie dient een administratief medewerker maximaal 10 dagen te 
werken (een voltijds personeelslid).
3. De afwezigheid wegens ziekte wordt door administratief medewerkers dikwijls 
stopgezet bij de start van de zomervakantie. Op die manier sparen ze ziektedagen en 
hoeven ze toch niet te werken.
4. De laatste jaren merken we op dat er voor het onderwijspersoneel een aantal verloven 
zijn bijgekomen waarvan de data bepaald worden door een medisch attest van een arts. 
We denken daarbij aan:
- verlof voor verminderde prestaties wegens ziekte 50-75%;
- loopbaanonderbreking medische bijstand;
- zorgkrediet medische bijstand.
5. Ook die verloven worden door de betreffende personeelsleden dikwijls stopgezet bij de 
start van de zomervakantie. Aangezien die verloven een recht zijn en worden 
voorgeschreven door een arts, kan het schoolbestuur/de directie hier niets tegen 
inbrengen.
6. De administratief medewerker heeft er voordeel bij om dergelijke verloven tijdens de 
zomervakantie niet verder te zetten. Hij/zij wordt dan aan 100% betaald tijdens de 
maanden juli en augustus terwijl hij/zij in totaal maar 10 dagen gedurende die maanden 
moet werken (waarbij het al eens gebeurt dat voor die 10 dagen dan ziekteverlof wordt 
genomen; zie voorbeeld Katrien).
7. De vervanger van de titularis, die het hele schooljaar heeft gewerkt, staat in de 
zomermaanden niet meer onder contract en moet dus in de werkloosheid gaan en zal 
inkomsten derven.
8. Aangezien de anciënniteit voor de administratief medewerker, in tegenstelling tot die 
van andere personeelsleden, niet met 1,2 wordt vermenigvuldigd, bouwt de tijdelijke 
medewerker die op die manier benadeeld wordt minder snel prioriteiten op dan een 
collega (later 360 dagen en later 960 dagen dienstanciënniteit (DA)).
9. Die probleemstelling staat los van de vraag of het verlof terecht wordt toegekend. Men 
kan evenwel redeneren dat het (ziekte)verlof ten onrechte niet meer wordt toegekend 
(de reden om het verlof te nemen is niet verdwenen, maar wegens de vakantieperiode 
is de noodzaak niet meer aanwezig).
Dat kan concreet worden gemaakt met enkele voorbeelden die we ook overnemen uit 
de info van het directielid:
- administratief medewerker Vanessa, 36/36 ATO4
01/09/2022 – 
11/09/2022Werkt  
12/09/2022 – 
15/09/2022Ziekteverlof 100% vervanging
16/09/2022 – 
30/06/2023VVP ziekte >= 75% 9/36 vervanging
01/07/2023 – 
10/09/2023“Werkt”  
11/09/2023 – 
28/06/2024VVP ziekte >= 75% 9/36 vervanging
29/06/2023 -? “werkt”  
- administratief medewerker Hannelore, 36/36 ATO4
01/01/2023 – 
30/06/2023GLBO met 1/5 med. 
Bijst.7/36 vervanging
01/07/2023 – 
31/08/2023“Werkt”  
01/09/2023 – 
31/03/2024Ziekteverlof 100% vervanging
- administratief medewerker Katrien, 36/36 ATO4 
11/01/2022 – 
20/02/2022Ziekteverlof 100% vervanging
21/02/2022 – 
01/07/2022VVVP ziekte 50 – 74% 9/36 vervanging
02/07/2022 – 
16/08/2022“Werkt”  
17/08/2022 -
26/08/2022Ziekte 100% vervanging
27/08/2022 – 
30/06/2023VVP ziekte >= 75% 9/36 vervanging
01/07/2023 – 
20/08/2023“Werkt”  
21/08/2023 – 
01/09/2023Ziek  
02/09/2023 – 
27/10/2023VVP ziekte >= 75%  
28/10/2023 – 
05/11/2023“Werkt”  
a) In de gearceerde verlofperiodes is de titularis in dienst (meestal zonder prestaties 
te moeten leveren) terwijl de vervanger op dat moment in werkloosheid zit. 
Aangezien het niet noodzakelijk over voltijdse vervangingen gaat, krijgt de 
vervanger dikwijls geen aanvullende werkloosheidsuitkeringen (als het resterende 
volume tewerkstelling te hoog is) en betekent dat zuiver inkomensverlies.
b) Die praktijk wordt in de hand gewerkt door de regelgeving. Aan de ene kant kan 
het schoolbestuur/de directeur enkel een beroep doen op het 
rechtvaardigheidsgevoel van de titularis die de reglementering volgt en volgens de 
letter van de wet niets verkeerds doet, aan de andere kant is de vervanger 
slachtoffer van een hiaat in de regelgeving en voelt die zich terecht zeer 
onrechtvaardig behandeld.
c) In het kader van goed werkgeverschap en retentie van personeel vormt dat een 
probleem. De continuïteit van de werking wordt op zich al bemoeilijkt door de 
opeenvolging van verlofstelsels en verlofvolumes die als een recht worden opgeëist, 
de onrechtvaardigheid die in de regelgeving zit ingebakken vergroot dan nog de 
kans dat een goed administratief medewerker andere oorden opzoekt wegens de 
(gedeeltelijke) gedwongen werkloosheid in de zomervakantie.
Die informatie laat het directielid volgende suggesties doen.
1. Het sensibiliseren van artsen en het voorschrijfgedrag wijzigen is onrealistisch. De 
titularis heeft te veel te winnen bij de status quo en artsen zijn niet op de hoogte van 
de complexiteit van de regelgeving.
2. Eenvoudiger is het de regelgeving aan te passen zodat de enige uitzondering in 
basisonderwijs op het principe van de uitgestelde bezoldiging wordt weggewerkt.
a) Het vormt een middel om de vervangers in een dergelijke situatie te behoeden voor 
de negatieve effecten van dat gedrag van titularissen administratief medewerker.
b) Het betekent een administratieve vereenvoudiging, waarbij een uitzondering in de 
regels van de wervingsambten verdwijnt.
Het is me trouwens onduidelijk waarom die uitzondering bestaat. Mogelijk vindt ze 
haar oorsprong in de tijd dat de administratief medewerker, als enig ondersteunend 
ambt in basisonderwijs, een verlofregeling had zoals in de privésector. De huidige 
regels, met een maximum van 10 dagen presteren in een zomervakantie, sluiten 
sterk aan bij die van het andere ondersteunend personeel en bij die van de 
personeelscategorie van het onderwijzend personeel die maximaal 3 dagen 
prestaties moeten leveren en voor wie de uitgestelde bezoldiging wel geldt.
1. Wat is de visie van de minister op deze kwestie, die bijna zeker vaak voorkomt? Zijn er 
kanttekeningen die de minister wil maken?
2. Erkent de minister dat zich hier een probleem stelt dat kan leiden tot frustraties bij 
onderwijspersoneel?
3. Zal de minister er iets voor doen? Zo ja, welke maatregelen zal hij nemen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 334 van 1 maart 2024
van ELISABETH MEULEMAN
Het principe van de uitgestelde bezoldiging is onlosmakelijk verbonden met de 
bezoldigingsregeling in onderwijs. Dit principe geldt daarenboven enkel voor tijdelijke 
personeelsleden en hangt samen met het feit dat er tijdens de maanden juli en augustus 
voor heel wat tijdelijke personeelsleden geen opdracht kan toegekend worden. 
De principes zijn niet nieuw en leveren voor het gros van de (tijdelijke) personeelsleden 
ook geen problemen op. We weten dat er af en toe individuele situaties zijn waar deze 
regels tot frustratie kunnen leiden, maar dat geldt ook voor nog heel wat andere regels. 
Ik acht het dan ook niet opportuun om op basis van dergelijke individuele cases over te 
gaan tot ingrijpende aanpassingen aan de regelgeving betreffende uitgestelde bezoldiging, 
noch aan de statutaire regels betreffende de berekening van de dienstanciënniteit. 
Beide elementen vormen immers essentiële elementen van het personeelsstatuut in 
onderwijs en het lijkt mij niet aangewezen om daar enkele maanden voor het einde van 
deze legislatuur nog diepgaand op in te grijpen. 
Een grondige herziening van deze principes kadert mijns inziens best in het debat rond een 
vernieuwde rechtspositieregeling (cf de voorstellen uit het rapport van de Commissie van 
Wijzen).
