title: Luisterpunt - Gebruikers
thema: Cultuur
pdf link: https://docs.vlaamsparlement.be/pfile?id=2080584
thema link: https://www.vlaamsparlement.be/parlementaire-documenten/schriftelijke-vragen/1834904
SCHRIFTELIJKE VRAAG
nr. 20
van LOES VANDROMME
datum: 21 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Luisterpunt  -  Gebruikers
Luisterpunt is een heel specifieke Vlaamse openbare bibliotheek voor personen met een 
leesbeperking. Blinden, slechtzienden, personen met dyslexie, MS- en afasiepatiënten 
kunnen er terecht. Aan iedereen die geen of moeilijk gewone, gedrukte boeken kan lezen, 
kunnen zij lectuur in een aangepaste vorm bezorgen. De boeken zijn beschikbaar in twee 
speciale vormen namelijk brailleboeken en boeken die ingelezen worden, de zogenaamde 
Daisyboeken.
Uit het antwoord van mijn schriftelijke vraag nr 388 van 12 juli 2023 bleek dat 297 van de 
310 bibliotheken in Vlaanderen en Brussel ondertussen al samenwerken met 
Luisterpuntbibliotheek en het aantal gebruikers en uitleningen ieder jaar stijgt.
Ik had graag de volgende cijfers gekregen:
1. Hoeveel Vlaamse bibliotheken hebben nu een samenwerking met Luisterpunt? Voor 
welke bibliotheken is dat nog niet het geval? Welke bibliotheken startten het 
voorbije jaar een samenwerking op? 
2. Hoeveel scholen zijn rechtstreeks lid bij Luisterpunt? Graag de cijfers per provincie 
met een onderscheid tussen onderwijsniveau en gewoon of buitengewoon 
onderwijs. Graag eenzelfde indeling als in het antwoord op mijn SV nr. 236 uit 
februari 2022.
3. Hoeveel woonzorgcentra en/of lokale dienstencentra zijn rechtstreeks lid bij 
Luisterpunt? Graag een opdeling per provincie.
4. Graag een overzicht van het aantal maandelijkse uitleningen en het aantal (unieke) 
gebruikers van Daisyboeken via Luisterpunt in 2023 tot en met juni 2024. Graag 
een opdeling naar leeftijdscategorie, gender en gekozen genre.
5. Hoeveel gebruikers van het Anderslezen-platform noteerde men in 2023? En welke 
tendens doet zich voor voor 2024?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 20 van 21 oktober 2024
van LOES VANDROMME
1. Voor dit antwoord ben ik vertrokken van een actuele lijst met bibliotheken van 
Cultuurconnect. Deze nieuwe lijst houdt rekening met samenwerkingsverbanden en 
gemeentefusies die gezamenlijk een bibliotheekwerking uitbouwen.
Deze lijst bevat 307 bibliotheken, waarvan 299 lid zijn bij Luisterpuntbibliotheek, acht 
bibliotheken zijn dat niet: Galmaarden, Glabbeek, Kraainem, Lennik, Linkebeek, 
Lubbeek, Wezembeek-Oppem (Vlaams-Brabant); Mesen (West-Vlaanderen).
Vijf bibliotheken werden tijdens het voorbije jaar lid en zetten hun eerste stappen in 
het uitbouwen van een werking met luisterboeken voor personen met een 
leesbeperking: Wellen (Limburg), Herne, Meise, Sint-Genesius-Rode (Vlaams-Brabant) 
en Oudenburg (West-Vlaanderen).
2. Momenteel zijn 2.957 scholen lid bij Luisterpuntbibliotheek. Ter vergelijking: in juli 
2023 telde de bibliotheek 2.589 scholen als lid (cf. het antwoord op uw schriftelijke 
vraag nr. 388 d.d. 12 juli 2023 aan minister Jambon) en in februari 2022 2.261.
U vindt een uitgebreid overzicht met cijfergegevens per provincie, onderwijsniveau en 
opsplitsing gewoon/buitengewoon onderwijs in de bijlage 1. Deze indeling is meer 
uitgebreid en gedetailleerd dan de indeling in het antwoord van februari 2022, maar 
dezelfde als in het antwoord van juli 2023.
3. Eind oktober 2024 zijn 465 woonzorgcentra en 85 lokale dienstencentra lid bij 
Luisterpuntbibliotheek. Ter vergelijking: in juli 2023 waren 439 woonzorgcentra en 75 
lokale dienstencentra lid.
‘Luisteren. Lezen. Beleven.’, de campagne die Luisterpuntbibliotheek momenteel voert 
naar volwassenen (met een extra focus op ouderen) met een leesbeperking, brengt 
hun aanbod dit najaar ook in vele zorgvoorzieningen. Zo ontvangen alle 
woonzorgcentra en lokale dienstencentra een pakket met informatie, met inbegrip van 
een uitnodiging op een van de infosessies die Luisterpuntbibliotheek organiseert voor 
hun medewerkers. Meer informatie hierover vindt u op de campagnepagina op de 
Luisterpuntwebsite.
Een overzicht met de opdeling per provincie vindt u in de bijlage 1.
4. Luisterpuntbibliotheek maakt jaarlijks een uitgebreid overzicht van het aantal (unieke) 
Daisy-gebruikers en Daisy-uitleningen, met een gedetailleerde opdeling. Het 
uitgebreide overzicht voor 2023 vindt u in bijlage 2, evenals het overzicht voor de 
periode van januari tot juni 2024.
Ter informatie vindt u in bijlage 3 een meerjarenoverzicht met het aantal lezers en het 
aantal uitleningen.
Eind 2023 telde Luisterpuntbibliotheek 18.333 Daisy-lezers: 8.518 jeugdlezers en 
9.815 volwassenen lezers. Dit zijn 4.294 lezers meer dan eind 2022, alweer een sterke 
groei.
Ook het aantal uitleningen steeg enorm: in 2023 leenden de lezers van de 
Luisterpuntbibliotheek 197.204 Daisy-boeken uit, tegenover 171.836 uitleningen in 
2022.
Eind juni 2024 klopt Luisterpuntbibliotheek af op 107.105 Daisy-uitleningen.
De opdeling ‘uitleningen per genre’ kan het bibliotheeksysteem van 
Luisterpuntbibliotheek niet aanleveren, wel in het algemeen welke de meest populaire 
genres zijn.
Voor de boeken voor volwassenen waren dit: romans, detectives, thrillers, romantische 
literatuur, historische literatuur, en streek- en familieromans. Dit zijn dezelfde genres 
als in 2022. Voor de jeugdboeken: humor, avonturenverhalen, fantasy, 
fantasieverhalen, griezelverhalen en eerste leesboekjes. Bij de jeugd wisselden enkele 
genres van plaats en verdween het genre ‘verfilmde boeken’ uit de top. Eerste 
leesboekjes werden in 2023 meer uitgeleend.
5. Zoals u in bijlage 4 kunt zien, blijft het aantal gebruikers van het Anderslezen-platform 
stijgen. Eind 2023 waren er 18.175 unieke gebruikers van het Anderslezen-platform, 
dit zijn lezers die hun Daisy-boeken online beluisteren (streamen en/of downloaden). 
Ter info: eind 2022 waren dit 12.488 online-lezers.
De grootste groep Daisy-lezers leest dus online. Een kanttekening hierbij is dat de 
kleine groep cd-lezers veruit het meeste boeken leent: de 7% Daisy-cd-lezers namen 
ongeveer 33% van het in totaal aantal uitgeleende Daisy-boeken in 2023 voor hun 
rekening.
Tendens gebruik van het Anderslezen-platform in 2024 (april-mei-juni): ook in 2024 
stijgt het aantal downloads en streams, zij het minder sterk dan in 2023 – maar toen 
was de groei dan ook ontzettend groot.
Bovenstaande cijfers tonen duidelijk het belang en de maatschappelijke meerwaarde aan 
van Luisterpuntbibliotheek. Door de opheffing van het Participatiedecreet en het Decreet 
Lokaal Cultuurbeleid, is er nood aan een oplossing  van de diverse ondersteuningslijnen 
van zowel de bibliotheekwerking voor gedetineerden, als voor de voorzieningen voor 
mensen met een leesbeperking en voor mensen in ziekenhuizen en in rust- en 
verzorgingstehuizen. Om de continuering van deze ondersteuningen te waarborgen, zal ik 
samen met mijn administratie een gefaseerde oplossing uitwerken. Die oplossing moet 
enerzijds gericht zijn op duurzame inclusieve bibliotheekdiensten die geïntegreerd zijn in 
het Vlaamse bibliotheeknetwerk, en anderzijds een bredere visie ontwikkelen rond de 
plaats van de bibliotheekwerking in Vlaanderen, als hedendaags knooppunt voor 
cultuurparticipatie. Het is immers mijn doel om meer mensen in contact te brengen met 
cultuur door het bibliotheekbeleid te verdiepen en te verbreden. In dit kader zal ik ook 
onderzoeken hoe het Vlaamse bibliotheekbeleid geoptimaliseerd kan worden om nog beter 
in te spelen op belangrijke maatschappelijke uitdagingen zoals onder meer de nood aan 
leesbevordering. 
BIJLAGEN 
 
1.Aantal scholen, woonzorgcentra en lokale dienstencentra lid bij Luisterpuntbibliotheek
2.Unieke gebruikers en maandelijkse uitleningen – Daisy-luisterboeken 2023 en januari 
tot en met juni 2024
3.Meerjarenoverzicht aantal lezers en aantal uitleningen 
4.Gebruikers Anderslezen-platform
