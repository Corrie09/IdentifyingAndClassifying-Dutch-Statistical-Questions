title: Fietsen aangepast voor mensen met een verminderde mobiliteit - Parkeerplaatsen en deelfietssystemen
thema: Mobiliteit en Verkeer
pdf link: https://docs.vlaamsparlement.be/pfile?id=2007100
thema link: https://www.vlaamsparlement.be/parlementaire-documenten/schriftelijke-vragen/1769129
SCHRIFTELIJKE VRAAG
nr. 64
van KATRIEN SCHRYVERS
datum: 9 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Fietsen aangepast voor mensen met een verminderde mobiliteit  -  Parkeerplaatsen en 
deelfietssystemen
Voor veel mensen is zich vlot verplaatsen een dagelijkse vanzelfsprekendheid. Maar dat is 
niet voor iedereen het geval. In de huidige samenleving zijn heel wat mensen in hun 
mobiliteit beperkt, hetzij tijdelijk door een ongeval of ziekte, hetzij permanent door een 
handicap, door hun leeftijd enzovoort. 
Een aangepast mobiliteitsbeleid kan heel veel mensen beter op weg helpen. Vanuit die 
bekommernis werd op 14 juni 2023 mijn voorstel van resolutie (Parl.St. Vl.Parl. 2022-
2023, nr. 1622/7) over een betere mobiliteit voor mensen met een verminderde mobiliteit 
goedgekeurd. 
Daarin wordt onder meer gevraagd om bij Hoppinpunten, stations en andere attractiepolen 
te zorgen voor voldoende fietsparkeerplaatsen voor buitenmaatse fietsen en fietsen die 
zijn aangepast voor mensen met een verminderde mobiliteit, zoals driewielers en 
rolstoelfietsen, zodat ze op een vlotte manier gestald kunnen worden; alsook om bij de 
uitrol van fietsdeelsystemen, zoals in het kader van vervoer op maat, waar dat mogelijk is 
te zorgen voor aangepaste, toegankelijke deelfietsen.
1. Welke stappen heeft de minister al gezet om te zorgen voor voldoende 
fietsparkeerplaatsen voor buitenmaatse fietsen en fietsen die zijn aangepast voor 
mensen met een verminderde mobiliteit? 
2. Welke stappen zijn er al gezet om ook in fietsdeelsystemen rekening te houden met 
deelname daaraan door mensen met een verminderde mobiliteit? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 64 van 9 oktober 2023
van KATRIEN SCHRYVERS
1. Op Hoppinpunten is het – conform het BVR Hoppinpunten – verplicht om steeds een 
fietsenstalling te voorzien waarbij voldoende ruimte voor buitenmaatse fietsen wordt 
voorzien. In de ontwerpwijzer Hoppinpunten zijn hieromtrent duidelijke richtlijnen 
geformuleerd voor iedere categorie van Hoppinpunt:
- Interregionaal: 5 procent voorbehouden voor buitenmaatse fietsen. Bij 
interregionale Hoppinpunten in de stadskern verhoogt dit naar 8 procent.
- Regionaal: 5 procent voorbehouden voor buitenmaatse fietsen bij opstappunten, 
3 procent bij afstappunten.
- Lokaal: 5 procent voorbehouden voor buitenmaatse fietsen bij opstappunten, 3 
procent bij afstappunten, met een minimum van twee plaatsen.
- Buurt: Minimaal één voorbehouden plaats voor buitenmaatse fietsen.
Het nieuwe Vademecum fietsvoorzieningen (2022) bevat richtlijnen over de 
maatvoering van stalplaatsen voor buitenmaatse fietsen (fiche G3).
2. Via de regiowerking houdt het departement MOW de steden en gemeenten en 
intercommunales alert rond de problematiek van inclusie en toegankelijkheid, ook wat 
fietsdeelsystemen betreft. Bovendien bekijkt het departement hoe de informatiedeling 
over bestaande initiatieven (zoals de website G Sport | Vind uw deelfiets (gfietst.be), 
die weergeeft waar in Vlaanderen aangepaste fietsen kunnen worden verhuurd, 
uitgeleend of gedeeld) beter kan verlopen. 
