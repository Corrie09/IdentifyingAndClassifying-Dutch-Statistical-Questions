title: Laadpalenplan - Bidirectionele laadpalen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2034214
thema link: https://www.vlaamsparlement.be/parlementaire-documenten/schriftelijke-vragen/1796199
SCHRIFTELIJKE VRAAG
nr. 507
van BRECHT WARNEZ
datum: 18 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Laadpalenplan  -  Bidirectionele laadpalen
Vanaf 2035 mogen alle nieuwe auto’s en bestelwagens die worden verkocht in de Europese 
Unie geen CO 2 meer uitstoten. Vlaanderen gaat daarin nog een stap verder en ambieert 
om tegen 2029 geen nieuwe fossiele wagens meer toe te laten. Veel burgers zullen 
daardoor elektrisch gaan rijden. Bijgevolg is er nood aan laadinfrastructuur.
De Vlaamse overheid heeft als doelstelling vooropgesteld om tegen 2030 66.000 
laadpunten in Vlaanderen te realiseren. De komende jaren zal de uitrol van publieke 
laadinfrastructuur op het openbaar domein door de Vlaamse overheid worden 
georganiseerd, tenzij de stad of gemeente beslist heeft om dat zelf te doen. Er zullen zowel 
normale als snelle laadpunten bijkomen. Bij de uitrol van publieke laadinfrastructuur zullen 
drie strategieën gevolgd worden. Ten eerste wordt het ‘Paal volgt Wagen’-principe gevolgd 
waarbij burgers en ondernemers een aanvraag kunnen indienen via het e-loket voor een 
publieke laadpaal op het openbaar domein. Ten tweede het ‘Paal volgt Paal’-principe 
waarbij in extra laadpalen wordt voorzien op locaties waar veelvuldig gebruik wordt 
gemaakt van de bestaande laadpalen. Ten derde zullen er ook laadpalen op strategische 
locaties worden geplaatst. Die laadpalen kunnen via het e-loket worden aangevraagd door 
lokale besturen. Enkel via die derde strategie kunnen snelle laadpunten gecreëerd worden.
Het Lokaal Laadplan werd op 25 mei 2021 aangekondigd door toenmalig minister Somers 
en verder uitgewerkt in een ‘Handreiking Lokaal Laden’ op 6 juli 2021. In dat laadpalenplan 
wordt de nadruk gelegd op toekomstig slim laden (elke vorm van elektrisch laden waarbij 
de oplaadtijd en -snelheid kunnen worden geregeld door een ‘slim’ apparaat in plaats van 
door een handmatige aan/uit-schakelaar) alsook bidirectioneel laden (waarbij de laadpaal 
kan ontladen naar het net of gebouw op een later ogenblik wanneer de zonnepanelen geen 
of niet voldoende energie kunnen opwekken). Die norm werd tevens vastgelegd in de 
‘Clean Power for Transport’-visie van de minister.
Elektrische voertuigen kunnen voor een buffer zorgen wanneer ze worden opgeladen via 
bidirectionele laadpalen. Op die manier kunnen ze bijdragen aan een toekomst waarin 
hernieuwbare energie centraal staat. De eerste bidirectionele laadpaal werd op 16 
september 2020 in Bonheiden, in het kader van het onderzoeks- en ontwikkelingsproject 
‘DeeldeZon’, in gebruik genomen. De operationele werking ervan liet echter op zich 
wachten door verschillende obstakels. Minister Somers gaf in zijn antwoord op mijn 
schriftelijke vraag nr. 139 van 21 januari 2022 aan dat die problemen verholpen zouden 
zijn voor eind maart 2022.
Graag alle data in Excel beschikbaar stellen.
1. Hoe evalueert de minister het project ‘DeeldeZon’ in Bonheiden nu de obstakels in de 
opstartfase werden weggewerkt?
2. Het ‘DeeldeZon’-project werd uitgewerkt op drie locaties: Bonheiden, Lint en 
Machelen.
Zijn er momenteel op andere plaatsen al bidirectionele laadpalen operationeel in 
Vlaanderen? Graag een overzicht per provincie en voor West-Vlaanderen per 
gemeente.
Zo niet, waarom werden er nog geen bidirectionele laadpalen elders geplaatst?
3. Hoeveel bidirectionele laadpalen zijn er momenteel gepland om te plaatsen?
a) Graag een overzicht per provincie.
b) Wat is daarbij de timing?
4. Hoe garandeert de minister dat de plaatsing van bidirectionele laadpalen geografisch 
wordt verspreid in en tussen de verschillende provincies?
5. De proefprojecten lopen al geruime tijd. De resultaten van de proefprojecten kunnen 
al geanalyseerd worden en de mogelijkheden voor bidirectioneel laden bij de 
constructie van elektrische wagens wordt afgetast.
a) Hoe ziet de minister de uitrol van het bidirectioneel laden voor particulieren?
b) Welke timing en budget heeft zij voor ogen?
6. Het huidige Lokaal Energie- en Klimaatpact (LEKP) heeft als doelstelling 1 laadpunt 
per 100 inwoners tegen 2030. Als onderdeel van de maatregelen vastgelegd door de 
Vlaamse Regering op 5 november 2021 werd bepaald om die doelstelling op te krikken 
naar 1,5 laadpunt per 100 inwoners voor 99.000 laadpunten tegen 2030.
Hoe staat het op dit ogenblik met die doelstelling?
a) Hoeveel publieke en semipublieke laadpalen zijn er per provincie? Graag een 
onderscheid tussen de normale, snelle en de ultrasnelle laadpalen.
i. Zal volgens de minister de beoogde doelstelling van 1,5 laadpunt 
per 100 inwoners behaald worden als het aantal laadpalen in 
hetzelfde tempo blijft stijgen?
ii. Wanneer volgens de minister de beoogde doelstelling niet meer kan 
worden behaald, welke maatregelen neemt de minister dan om zo 
dicht mogelijk bij die doelstelling te stranden? Hoeveel budget 
maakt zij daarvoor vrij?
b) Wat is de gemiddelde concentratie laadpalen per inwoners, per provincie op dit 
moment?
i. Zijn er regio’s die compleet onbediend of onderbediend zijn? Graag 
een overzicht.
ii. Hoe wil de minister de aantallen in die regio’s opkrikken?
c) Hoeveel van de al bestaande laadpalen zijn bidirectionele laadpalen?
7. Hoeveel laadpalen worden door particulieren al aangevraagd via het loket ‘Paal volgt 
Wagen’?
a) Graag een overzicht per provincie per jaar vanaf de start van het initiatief.
b) Gelieve voor West-Vlaanderen ook het aantal per gemeente te vermelden.
8. Zal een particulier in de toekomst ook een bidirectionele laadpaal kunnen aanvragen 
via het loket ‘Paal volgt Wagen’? 
9. Hoeveel steden of gemeenten vroegen een laadpaal op een strategische plaats aan bij 
het e-loket? Graag een onderscheid tussen ‘snelle’ laadpalen en ‘gewone laadpalen’ 
per provincie, met voor de West-Vlaamse steden en gemeenten ook de strategisch 
gekozen locatie. 
LYDIA PEETERS 
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 507 van 18 januari 2024
van BRECHT WARNEZ
Omdat het verzamelen van de nodige gegevens extra tijd vraagt, zal u de gevraagde info 
ontvangen in een aanvullend antwoord tegen begin maart 2024.
