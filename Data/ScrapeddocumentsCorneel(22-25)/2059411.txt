title: Grondverzet Oosterweel - Stand van zaken
thema: Natuur en Milieu
Openbare werken
pdf link: https://docs.vlaamsparlement.be/pfile?id=2059411
thema link: https://www.vlaamsparlement.be/parlementaire-documenten/schriftelijke-vragen/1813342
SCHRIFTELIJKE VRAAG
nr. 445
van IMADE ANNOURI
datum: 15 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Grondverzet Oosterweel  -  Stand van zaken 
In schriftelijke vraag nr. 1566 van 20 juli 2023 vroeg ik een overzicht van de afzet van 
grond die ontgraven wordt op Rechteroever in het kader van de Oosterweelwerken.
Kan de minister een update geven van de al opgemaakte overeenkomsten voor de afzet 
van grond die ontgraven wordt op Rechteroever (inclusief Scheldetunnel) in het kader van 
de Oosterweelwerken? Graag per locatie het volume grond dat zal worden aangevoerd, de 
verwerkingscentra en tijdelijke opslagplaatsen.
1. Op welke manier zal dat transport gebeuren (per locatie)? Wat is het laadvermogen 
van de individuele voer- of vaartuigen waarmee de grond getransporteerd zal worden? 
Wat is de mobiliteitsimpact van dat transport?
2. Kan de minister een overzicht geven van de locaties die nog in onderhandeling zijn 
voor grondafzet? Graag per locatie, indien geweten, een inschatting van het volume 
grond dat zal worden aangevoerd en de transportmodi waarmee dat zal gebeuren.
3. Over de bodemstudies uitgevoerd voor gronden op Rechteroever in functie van de 
Oosterweelwerken:
a) Kunnen de meest recente technische verslagen bezorgd worden die werden 
opgemaakt in het kader van de graafwerken op Rechteroever (inclusief 
Scheldetunnel) in functie van de Oosterweelwerken?
b) Zijn er nog nieuwe technische verslagen in opmaak? Wat is dan de scope en 
opdracht van die in opmaak zijnde technische verslagen?
c) Werden er bijkomende PFAS-metingen uitgevoerd, sinds mijn schriftelijke vraag 
nr. 1566 van 20 juli 2023, en toegevoegd aan het technisch verslag?
d) Werden er ook studies over ontvangende grond opgemaakt in functie van de 
grondverzetwerken voor de Oosterweelwerken van Rechteroever (inclusief 
Scheldetunnel)?
e) Werden voor alle gronden die zullen worden geroerd op Rechteroever (inclusief 
Scheldetunnel) driedelige codes toegewezen conform de huidige toetsingswaardes 
en conform het tijdelijk handelingskader voor het gebruik van PFAS-houdende 
bodemmaterialen dat in 1 september 2024 voor alle gronden zal gelden? Zo niet, 
waarom niet?
f) Welke stappen worden gezet om na te gaan of het grondverzet conform het 
tijdelijk handelingskader zal zijn voor het gebruik van PFAS-houdende 
bodemmaterialen vanaf 1 september, aangezien er geen overgangsmaatregelen 
werden ingesteld voor eerder gestarte werven?
4. Bestaat er al een inschatting van de hoeveelheid gronden op Rechteroever (inclusief 
Scheldetunnel) die vallen onder bepaalde bodemsaneringsnormen voor 
bestemmingstypes I tot V? Graag een volledig overzicht van de volumes per type.
Kan daarbij aangegeven worden voor welke van die hoeveelheden de categorie werd 
bepaald door PFAS?
5. Graag een overzicht van de locaties die worden gebruikt voor tijdelijke opslag van 
gronden uit de Oosterweelwerf Rechteroever (inclusief Scheldetunnel).
a) specifiek kadastraal perceel van elke locatie;
b) per locatie: is deze gelegen binnen of buiten de werfzone;
c) per locatie: wat is de termijn van de opslag;
d) per locatie: welke voorzorgsmaatregelen worden genomen bij tijdelijke opslag van 
vervuilde gronden?
6. In schriftelijke vraag nr. 1566 gaf de minister 15 locaties waar er een 
omgevingsvergunning is aangevraagd voor de aanvoer van meer dan 10.000 m³ niet-
gebiedseigen gronden. Dat waren Dilsen-Stokkem, Lanaken, Rumst, Willebroek, 
Oostkamp, Dessel, Erembodegem, Pittem, Antwerpen, Boom, Beerse, Gistel-
Snaalskerke, Lembeek en Oosterweel.
a) Voor welke locaties zijn er sindsdien nog omgevingsvergunningen aangevraagd 
voor de aanvoer van meer dan 10.000 m³ niet-gebiedseigen gronden? Graag een 
overzicht van de aanvragen en verleende vergunningen.
b) Specifieke kadastraal perceel van elke locatie (van de 15 geciteerde locaties en 
van de nieuwe locaties).
c) Specifieke beschrijving van elke locatie en hun bestemmingstype (voor de 15 
geciteerde locaties én van de nieuwe locaties).
i.Over welk terrein gaat het?
ii.Wat is de functie van het terrein?
iii.Waar wordt de grond precies gestort?
iv.Wat is de functie van de grond?
v.Welke bestemming(en) heeft de locatie en lopen er procedures om 
die te wijzigen?
vi.Wat de hoeveelheid grond betreft die vergund werd om aangevoerd 
te worden, wanneer de locatie verschillende bestemmingen telt, 
opgedeeld per bestemming.
d) Kan worden toegevoegd wat de oorsprong is van die gronden (voor de 15 
geciteerde locaties en de nieuwe locaties)?
e) Graag voor elk project de meest recente technische verslagen en de 
grondverzettoelating van de erkende bodembeheerorganisatie.
f) Als een studie ontvangende grond aanwezig is, graag ook die bezorgen.
7. Hoe worden lokale besturen en omwonenden geïnformeerd over de oorsprong van de 
grond die niet-gebiedseigen is? Zowel de gronden in het kader van de 
Oosterweelwerken als de andere gronden waarnaar we vragen in puntje 4?
8. Wanneer werd het routeplan PFAS Rechteroever afgerond? Kan de minister een kopie 
van dat plan bezorgen?
9. Graag een overzicht van de verslagen van het beheercomité over het routeplan PFAS 
Rechteroever.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 445 van 15 maart 2024
van IMADE ANNOURI
Voor een antwoord op uw schriftelijke vraag verwijs ik integraal naar mijn collega-
minister Lydia Peeters, bevoegd Vlaams minister van Mobiliteit en Openbare Werken.
