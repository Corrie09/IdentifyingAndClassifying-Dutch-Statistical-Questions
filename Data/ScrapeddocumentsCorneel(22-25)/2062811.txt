title: Bebossing agrarisch gebied - Vrijstellingsregels
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2062811
thema link: https://www.vlaamsparlement.be/parlementaire-documenten/schriftelijke-vragen/1818847
SCHRIFTELIJKE VRAAG
nr. 510
van LEO PIETERS
datum: 12 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bebossing agrarisch gebied  -  Vrijstellingsregels
Artikel 5.2 van het besluit van de Vlaamse Regering van 16 juli 2010 tot bepaling van de 
stedenbouwkundige handelingen waarvoor geen omgevingsvergunning nodig is (hierna: 
vrijstellingenbesluit), bepaalt expliciet dat voor de plaatsing van onder meer 
krengenhuisjes, bijenstallen of bijenkorven, alsook jachtkansels in agrarisch gebied in de 
ruime zin, geen voorafgaande omgevingsvergunning voor stedenbouwkundige handelingen 
vereist is.
Agrarisch gebied mag echter worden bebost mits voorafgaande vergunning van het college 
van burgemeester en schepenen, waarbij de bosaanplantingen in dat gebied slechts 
mogelijk zijn tot op 6 meter van de perceelsgrens van de omliggende percelen in 
landbouwgebruik; in die 6 meterzone blijft bosrandontwikkeling echter wel nog mogelijk. 
Eigenaars kunnen voor een dergelijke bebossing een subsidie krijgen onder meer op basis 
van de verbintenisvoorwaarde dat de bebossing gedurende de eerstvolgende 25 jaar niet 
zal worden ontbost.
Zo’n bebossing van agrarisch gebied leidt met andere woorden niet automatisch tot een 
bestemmingswijziging van het vigerende gewestplan of ruimtelijk uitvoeringsplan (RUP), 
maar houdt wel in dat op een dergelijk perceel gedurende de eerstvolgende 25 jaar na 
bebossing de facto artikel 6.1 t/m 6.3 van het vrijstellingenbesluit van toepassing worden. 
Op basis van voormelde bepalingen zou voor de plaatsing van krengenhuisjes, bijenstallen 
of bijenkorven, alsook jachtkansels zowel in het beboste gedeelte als in de zone voor 
bosrandontwikkeling, dan weer wel een voorafgaande omgevingsvergunning voor 
stedenbouwkundige handelingen vereist zijn daar deze ‘groen’-bepalingen niet expliciet in 
een vrijstelling voorzien.
Een dergelijke ogenschijnlijke discrepantie in het vrijstellingenbesluit wat betreft de 
vrijstellingen die enerzijds gelden voor ‘land- en tuinbouw’ (hoofdstuk 5 van het 
vrijstellingenbesluit) en anderzijds ‘groen’ (hoofdstuk 6 van het vrijstellingenbesluit), leidt 
tot rechtsonzekerheid voor onze Vlaamse landbouwers, jagers en imkers.
1. Kan de minister verduidelijken welke vrijstellingsbepalingen in geval van bebossing 
van agrarisch gebied primeren? Blijven desgevallend de vrijstellingsregels voor ‘land- 
en tuinbouw’ van kracht, of gelden vanaf de bebossing enkel nog de vrijstellingsregels 
voor ‘groen’?
2. Kan de minister verduidelijken, als blijkt dat vanaf het ogenblik van bebossing louter 
nog de vrijstellingsregels voor groen van kracht zijn, hoe er omgegaan moet worden 
met krengenhuisjes, bijenstallen en bijenkorven, alsook jachtkansels die op basis van 
de vrijstellingsregeling voor land- en tuinbouw zonder voorafgaande 
omgevingsvergunning werden geplaatst op het ogenblik dat de percelen nog in 
landbouwgebruik waren? Moeten de eigenaars alsnog een regularisatievergunning 
aanvragen op het ogenblik dat die percelen bebost worden?
3. Welke stappen zal de minister alsnog ondernemen om in het vrijstellingenbesluit 
daaromtrent meer duidelijkheid en rechtszekerheid op te nemen? Dat zou onder meer 
kunnen door een verduidelijking in te lassen in de algemene bepalingen van het 
vrijstellingenbesluit, of door in hoofdstuk 6 ‘groen’ van het vrijstellingenbesluit 
expliciet een vrijstellingsbepaling in te lassen voor krengenhuisjes, bijenstallen en 
bijenkorven, alsook jachtkansels in minstens de zone voor bosrandontwikkeling op 
percelen in agrarisch gebied die bebost worden.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 510 van 12 april 2024
van LEO PIETERS
1. Een bebossing van agrarisch gebied op basis van de bepalingen van het Veldwetboek 
wijzigt de bestemming inderdaad niet. Het Vrijstellingenbesluit blijft ongewijzigd van 
toepassing. Het is hierbij belangrijk te kijken naar de bepalingen van het 
Vrijstellingenbesluit, de algemene voorwaarden (art. 1.1 t.e.m. 1.6) en de concrete 
formuleringen en toepassingsgebied van het Vrijstellingenbesluit. De indeling in 
hoofdstukken (5. Land- en tuinbouw en 6. Groen) is hierbij louter voor de leesbaarheid 
en verwijst geenszins naar de bestemming noch de feitelijke toestand of gebruik. 
Dit gezegd zijnde blijven de bepalingen van artikel 5.1 t.e.m. 5.3 van toepassing voor 
percelen in agrarisch gebied, die al dan niet zijn bebost op basis van het 
Vrijstellingenbesluit. Artikel 5.1 geldt in alle bestemmingen, behalve ruimtelijk 
kwetsbare gebieden (zoals natuurgebied) en dus ook in agrarisch gebied (in ruime zin) 
en parkgebied. Artikel 5.2 en 5.3 gelden in agrarisch gebied in de ruime zin.
2. Niet van toepassing.
3. Gelet op bovenstaande, is er geen verduidelijking nodig.
