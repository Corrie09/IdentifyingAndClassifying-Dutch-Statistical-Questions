title: Screeningsmechanisme voor buitenlandse investeringen - Evaluatie
thema: Internationaal ondernemen
pdf link: https://docs.vlaamsparlement.be/pfile?id=2085312
thema link: https://www.vlaamsparlement.be/parlementaire-documenten/schriftelijke-vragen/1836377
SCHRIFTELIJKE VRAAG
nr. 28
van PETER VAN ROMPUY
datum: 25 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Screeningsmechanisme voor buitenlandse investeringen  -  Evaluatie
Ik stel deze vraag in opvolging van mijn schriftelijke vraag nr. 101 van 12 januari 2024 aan 
minister Jambon over de opstartfase van het screeningsmechanisme voor buitenlandse 
investeringen.
Op dat moment waren er 37 investeringsdossiers aangemeld bij het secretariaat van de 
Interfederale Screeningscommissie bij de federale overheidsdienst (FOD) Economie. 21 
dossiers waren afgerond en goedgekeurd. 
In het antwoord werd gesteld: 
“Er wordt verder gebouwd aan een verbetering van de eigen werkmethoden en aan die 
van de Interfederale Screeningscommissie bij de federale overheidsdienst (FOD) 
Economie. Ook de richtlijnen voor bedrijven worden regelmatig geu¨pdatet. Verdere 
concrete suggesties tot verbetering werden reeds aan het secretariaat van de Interfederale 
Screeningscommissie meegedeeld. 
De herziening van de FDI-screeningsverordening van de EU kan ook nog een impact 
hebben op het interfederaal screeningsmechanisme en de operationalisering ervan. Op 24 
januari 2024 publiceerde de Europese Commissie haar voorstel voor deze herziening. Dat 
voorstel wordt momenteel in de Raad van de Europese Unie besproken.”
In april 2024 kondigde Windrose aan een vestiging te willen bouwen in Antwerpen. 
Windrose is een Chinese producent van elektrische vrachtwagens.
1. Hoeveel dossiers werden sinds de invoering aangemeld?
a) Uit welke regio?
b) Uit welke sector?
2. Hoeveel dossiers werden sinds de invoering afgerond? Wat was het resultaat?
a) Uit welke regio?
b) Uit welke sector?
3. Behoort Windrose tot de gescreende investeringen? Waarom wel/niet? Wat was het 
resultaat? 
4. Wat was de reden van eventuele weigering(en)? Wat is het gevolg voor de 
investering? 
5. Welke concrete verbeteringen voor de Interfederale Screeningscommissie en 
richtlijnen voor bedrijven werden al doorgevoerd?
6. Wat is de stand van zaken van de FDI-screeningsverordening van de EU? In welke 
impact voorziet de minister voor het eigen screeningsmechanisme en op welke 
termijn?
7. Hoe evalueert de minister het screeningsmechanisme voor buitenlandse 
investeringen?
MATTHIAS DIEPENDAELE 
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 28 van 25 oktober 2024
van PETER VAN ROMPUY
 
1. Tussen 1 juli 2023 en 5 november 2024 ontving de Interfederale Screeningscommissie 
71 aanmeldingen.
a) De uiteindelijke begunstigden van de aangemelde transacties situeren zich 
voornamelijk in de Verenigde Staten (43%), het Verenigd Koninkrijk (29%), 
Zwitserland (5,4%), India (4%), en China, Canada, Singapore en Turkije (allen 
2,6%). 
b) De vijf belangrijkste doelsectoren zijn data, gezondheid, digitale infrastructuur, 
transport, en elektronische communicatie. 
2. Van de 71 aangemelde dossiers waren er op 5 november 2024 nog 9 dossiers in 
behandeling. 61 investeringen werden toegelaten. Eén dossier werd zonder voorwerp 
verklaard. Er werden nog geen investeringen geblokkeerd.
3. Ik kan niet uitweiden over de gescreende investeringen aangezien de details over de 
aangemelde transacties vertrouwelijk zijn.   
4. Zoals toegelicht in mijn antwoord op uw tweede deelvraag zijn er nog geen 
weigeringsbeslissingen genomen. 
5. De aanmeldingsformulieren werden al meermaals herzien, mede op basis van de 
opmerkingen vergaard bij belanghebbenden. Verder werden de richtlijnen op dezelfde 
basis uitgebreid en werd er outreach gedaan op verschillende 
belanghebbendenevenementen.
6. De voorgestelde verordening wordt momenteel besproken binnen de Raad van de 
Europese Unie en het Europees Parlement. Het Hongaars EU-voorzitterschap stelde nog 
geen Raadsbenadering voor. 
Het is moeilijk te voorzien welke impact de nieuwe verordening zal hebben op ons 
screeningsmechanisme. Het screeningsmechanisme neemt evenwel al verschillende 
elementen voorgesteld in het kader van de herziening van de Europese FDI-
verordening in acht, zoals het screenen van EU-transacties met een buitenlandse 
uiteindelijke begunstigde.  
7. Het screeningsmechanisme heeft in het eerste werkingsjaar bijgedragen aan het 
veiligstellen van de nationale veiligheid, de openbare orde en de Vlaamse strategische 
belangen. Hierbij doet het screeningsmechanisme geen afbreuk aan Vlaanderen als 
dynamische economie die open staat voor buitenlandse investeringen en die verweven 
is met de wereldeconomie. 
Het Vlaamse luik van het interfederaal mechanisme is op korte tijd operationeel 
geworden. Ik blijf ijveren voor een zo efficiënt mogelijk interfederaal mechanisme dat 
het evenwicht houdt tussen openheid en het vrijwaren van strategische belangen. 
