title: Buitengewoon onderwijs - Inschrijven van leerlingen die rekenen op een busrit
thema: Mobiliteit en Verkeer
Onderwijs en Vorming
pdf link: https://docs.vlaamsparlement.be/pfile?id=2004013
thema link: https://www.vlaamsparlement.be/parlementaire-documenten/schriftelijke-vragen/1765854
SCHRIFTELIJKE VRAAG
nr. 9
van MARINO KEULEN
datum: 2 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Buitengewoon onderwijs  -  Inschrijven van leerlingen die rekenen op een busrit
Om voor leerlingen in het buitengewoon onderwijs de nodige zorg, zekerheid en vervoer 
te kunnen regelen, is planning heel belangrijk. Immers het aantal leerlingen per type is 
enorm bepalend voor de klasindeling, het aantal leerkrachten maar ook voor het voorzien 
van vervoer.
Elke leerling die aangemeld wordt, heeft een effect op bestaande ritten gaande van het 
verleggen van de rit tot zelfs het splitsen van bussen met nieuwe tijdschema’s als gevolg. 
Tijdschema’s waar de ouders dan zich opnieuw moeten rond organiseren.
1. Vanaf welke datum kunnen ouders leerlingen inschrijven?
2. Er is vanuit het onderwijs een nieuw systeem ontwikkeld - de Movis-apps - waarmee 
de scholen de leerlingen inschrijven en waarin ook in aangeduid wordt wie gebruik 
wenst te maken van het leerlingenvervoer. ICT is iets geweldig, men heeft een 
database die detail mogelijk maakt. 
Kan de minister per dag tot en met 15 september het aantal inschrijvingen alsook het 
aantal aanvragen voor leerlingenvervoer meedelen?
3. Graag per dag het aantal tot en met 15 september dat doorgegeven werd aan De Lijn.
4. Wat is de gemiddelde tijd in het systeem tussen het inschrijven van een kind en het 
doorgeven aan De Lijn?
5. Naar verluidt zijn er heel wat problemen met de app.
a) Wat waren de problemen?
b) Waarom is er niet in de mogelijkheid voorzien om de aandoening van het kind mee 
te delen wat toch heel belangrijk is om te zorgen voor een goede indeling?
c) Zijn alle problemen van de baan? Zo niet, wat is de timing waarin dat opgelost 
moet zijn?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 9 van 2 oktober 2023
van MARINO KEULEN
1. Inschrijvingen
In het kader van dit antwoord is het van belang om een onderscheid te maken tussen 
het inschrijven in het buitengewoon onderwijs enerzijds en het toekennen van een 
recht op leerlingenvervoer anderzijds.
Een inschrijving in het buitengewoon onderwijs geeft niet noodzakelijk recht op 
leerlingenvervoer. Om een recht op leerlingenvervoer te genereren, moet de leerling 
voldoen aan de voorwaarden zoals opgesomd in de algemene omzendbrief zonaal 
leerlingenvervoer van 23 mei 2008. 
Het parlementslid vraagt naar het moment waarop inschrijven in het buitengewoon 
onderwijs mogelijk was. Dit was voor schooljaar 2023-2024:
- de inschrijvingen voor een bepaald schooljaar voor het buitengewoon lager 
onderwijs kunnen ten vroegste starten op de eerste schooldag van maart van het 
voorafgaande schooljaar. De tweeënhalf-jarigen die laat in het kalenderjaar 
geboren zijn, kunnen zich inschrijven op hetzelfde ogenblik als de eerder op het 
kalenderjaar geboren kleuters, ook al stappen ze pas het daaropvolgende 
schooljaar in. 
- voor het buitengewoon secundair onderwijs kunnen de inschrijvingen voor een 
bepaald schooljaar ten vroegste starten op de eerste schooldag van maart van het 
voorafgaande schooljaar.
Van zodra een leerling ingeschreven is in het buitengewoon onderwijs, kan hij of zij 
een stamnummer genereren. Vanaf het moment dat er een stamnummer is, kan een 
aanvraag ingediend worden door de school via MOVIS om een recht op 
leerlingenvervoer aan te vragen.
Gegevens over het aantal ingeschreven leerlingen in het buitengewoon onderwijs 
worden jaarlijks gepubliceerd in het Statistisch jaarboek van het Vlaams onderwijs en 
het jaarverslag van AGODI.
2-5.MOVIS
MOVIS is de nieuwe applicatie van het Agentschap voor Onderwijsdiensten waarop 
scholen voor hun leerlingen het recht op leerlingenvervoer kunnen aanvragen. Dit 
staat los van de inschrijving van de leerling. MOVIS wordt gebruikt om het recht op 
collectief leerlingenvervoer aan te vragen of het recht op individueel leerlingenvervoer, 
of een combinatie van beiden. Na het doorsturen van de aanvraag in MOVIS, wordt 
het dossier automatisch of manueel behandeld. Dit leidt tot een goedkeuring of 
weigering van het recht op leerlingenvervoer. Scholen kunnen in de applicatie de 
status van het dossier opvolgen. 
Er wordt dagelijks via MOVIS aan gegevensuitwisseling gedaan met De Lijn aan de 
hand van exports. Elk dossier dat goedgekeurd wordt en over collectief vervoer gaat 
(of een combinatie individueel vervoer en collectief vervoer), wordt in de eerstvolgende 
export (maximum een halve dag later) gedeeld met De Lijn. Vanaf midden augustus 
tot eind september werd twee keer per werkdag uitgewisseld. Dit werd recent 
teruggebracht naar één keer per werkdag op vraag van De Lijn. Deze werkwijze 
vervangt de verouderde werkwijze van het versturen van e-mails met gevoelige 
informatie. In het protocol tussen De Lijn en AGODI dat gegevensuitwisseling mogelijk 
maakt, is de medische informatie van de leerling niet opgenomen. Het type onderwijs 
waar de leerling aan deelneemt, is wel gekend. Conform de AVG kan er geen informatie 
over de medische toestand van de leerling uitgewisseld worden als dit geen deel 
uitmaakt van het protocol. 
 
De problemen van het leerlingenvervoer waarvan sprake in het begin van het 
schooljaar hebben vooral betrekking op de lange ritduurtijd en het gebrek aan 
buschauffeurs. Dit zijn problemen die los staan van MOVIS en de wijze waarop het 
recht op vervoer aangevraagd werd. 
Scholen die problemen tegengekomen, kunnen telkens bij het team Leerlingenvervoer 
van AGODI terecht. 
Aantal behandelde aanvragen in MOVIS 
De gevraagde cijfergegevens kan het parlementslid in de bijlage vinden. 
BIJLAGE
Overzicht
