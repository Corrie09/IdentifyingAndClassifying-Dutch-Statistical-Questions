title: Europese Chips Act - Oprichting European Semiconductor Regions Alliance (ESRA)
thema: Europese instellingen
Wetenschap en Innovatie
pdf link: https://docs.vlaamsparlement.be/pfile?id=2008705
thema link: https://www.vlaamsparlement.be/parlementaire-documenten/schriftelijke-vragen/1771645
SCHRIFTELIJKE VRAAG
nr. 31
van KARL VANLOUWE
datum: 16 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Europese Chips Act   -  Oprichting European Semiconductor Regions Alliance (ESRA) 
Op 7 september 2023 werd in het kader van de uitvoering van de Europese 
Chipverordening (EU Chips Act) de European Semiconductor Regions Alliance opgericht. 
Bedoeling van dit politiek netwerk bestaande uit verschillende regio’s is om de groei en de 
competitiviteit te stimuleren van de halfgeleiderindustrie in de regio’s en in Europa als 
geheel. Het wil verder de waardeketens in deze industrie versterken en eventuele 
unilaterale afhankelijkheid reduceren. Zo wil dit initiatief de positie van Europa versterken 
in de globale competitie op dit domein.  
De minister-president ondertekende als vertegenwoordiger van één van de 27 regio’s een 
gezamenlijk document met de tien belangrijkste doelstellingen.
Zo eisen de regio's “een langetermijndefinitie van de middelen in het meerjarig financieel 
kader van de EU om de Europese halfgeleiderproductie te verhogen, evenals de best 
mogelijke ondersteuning en concurrentievoorwaarden voor de regio's in het kader van de 
European Chips Act”. Ook vragen de regio’s aan de Europese Commissie om “het criterium 
van ‘pioniersfaciliteiten’ ruim te interpreteren om de grootst mogelijke flexibiliteit en 
snelheid te bereiken in het onderzoek en de toekenning van staatssteun in de 
halfgeleiderindustrie en oplossingen te ontwikkelen en te implementeren voor een meer 
duurzame productie van halfgeleiders in het kader van de Europese Green Deal”.
Het is uiteraard een goede zaak dat de Europese regio’s elkaar vinden om de samenwerking 
op het vlak van halfgeleiders te versterken. Het blijft daarnaast evenwel uitkijken naar de 
uitrol van de eerste pijler van de Chips Act, zijnde de technologische capaciteitsopbouw en 
het versterken van innovatie en onderzoek. Zo zou er in dat kader ook een 
Gemeenschappelijke Onderneming Chips (Chips-GO/Chips JU) worden opgericht. Deze 
Chips-GO zou een publiek-privaat partnerschap zijn met de Single Basic Act (SBA) als 
juridische basis. Na de goedkeuring van de SBA zou de Chips-GO van start gaan en zouden 
bedrijven als imec, die gespecialiseerd zijn in onderzoek en innovatie van semiconductors, 
kunnen intekenen op het werkprogramma. 
Zowel de Chips Act als de SBA zijn ondertussen goedgekeurd door de Raad op 25 juli 2023 
en zijn op 21 september in werking getreden. Over de juiste verdeling van de Europese 
budgetten als de financiering vanuit de Commissie is nog niet zoveel bekend. Op 8 februari 
2022 liet De Tijd nog weten dat imec op zijn minst 1 miljard euro aan steunmiddelen zou 
ontvangen om een leidende rol op te nemen in de ambities van de Europese Commissie.
1. Kan de minister-president toelichting geven bij de nieuw opgerichte ESRA? Graag 
duiding bij de doelstellingen en opzet, alsook de samenstelling en werking van de 
Alliantie. 
2. Welke concrete acties worden er in het kader van dit netwerk ondernomen om 
samenwerking te bevorderen tussen de bedrijven in de verschillende regio’s? 
3. Hoe reageert de Europese Commissie op de oprichting en in het bijzonder op de 
geformuleerde doelstellingen en vragen? Laat de Commissie voldoende ruimte voor de 
regio’s om proactief samenwerkingsprojecten uit te bouwen?
4. De indicatieve timing voor Chips-Go en het werkprogramma was vooropgesteld voor 
het eind van het derde kwartaal van 2023. Chips-GO zou zijn gepubliceerd. 
Heeft de minister-president zicht op het werkprogramma? Is er zicht op de 
krachtlijnen?
5. Chips-GO moet een werkprogramma voorleggen waar private bedrijven op moeten 
intekenen. 
Is er naast deze van bovenaf gestuurde manier van werken ook mogelijkheid tot 
initiatief vanuit de sector? 
6. De Chips Act werd ook aangehaald in de laatste versie van het Projectplan voor het 
EU Voorzitterschap. 
Welke ambities heeft de Vlaamse Regering nog in dit kader tijdens het EU-
voorzitterschap, naast het afronden van de EU-wetgeving ter zake?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 31 van 16 oktober 2023
van KARL VANLOUWE
1-3.Op 6 maart 2023 heeft de Vrijstaat Saksen, naast Vlaanderen een toonaangevende 
halfgeleiderlocatie in Europa, het proces gestart om een “European Semiconductor 
Regions Alliance” (ESRA) op te richten. Toen ondertekenden 13 regio's uit negen EU-
lidstaten, waaronder Vlaanderen, in Brussel een intentieverklaring om ESRA op te 
richten. De weken nadien is de Vrijstaat Saksen binnen Europa actief op zoek gegaan 
om haar missie te versterken. Op 7 september 2023 is in mijn aanwezigheid ESRA, 
in het gebouw van het Comité van de Regio's in Brussel, officieel opgericht.
Het doel van de alliantie is de groei en het concurrentievermogen van de 
halfgeleiderindustrie in de deelnemende regio's en in Europa te bevorderen. Om dit 
doel te bereiken zullen de deelnemende regio’s kennis en beste praktijken delen, 
samenwerking en innovatie stimuleren en de ontwikkeling van een sterke en 
geïntegreerde waardeketen ondersteunen. Hierdoor zal ESRA actief bijdragen aan de 
implementatie van de European Chips Act.
De alliantie zal haar activiteiten richten op de volgende gebieden:
•onderzoek en innovatie, met inbegrip van de ontwikkeling van nieuwe 
technologieën en toepassingen, en de bevordering van technologieoverdracht en 
commercialisering;
•vaardigheden en talentontwikkeling, met inbegrip van de bevordering van 
onderwijs- en opleidingsprogramma's en het aantrekken en behouden van talent 
in onze regio's;
•ontwikkeling van clusters en samenwerking, waaronder het bevorderen van 
regionale clusters en het opzetten van regio-overschrijdende partnerschappen en 
samenwerkingsverbanden.
ESRA bestaat momenteel uit 27 regio’s uit 12 EU-lidstaten. Het voorzitterschap 
bestaat uit een toerbeurt tussen de leden, en wordt in die hoedanigheid ondersteund 
door maximaal twee covoorzitters. Momenteel is Saksen voorzitter en is Piëmont 
covoorzitter.  
Als gastheer bereidt de voorzitter de jaarlijkse vergadering onder diens 
voorzitterschap voor in nauwe samenwerking met een Sherpa-groep. De voorzitter is 
verantwoordelijk voor de politieke vertegenwoordiging van de ESRA naar buiten toe, 
in het bijzonder tegenover de EU-instellingen. De voorzitter is tevens de 
contactpersoon voor alle organisatorische en inhoudelijke vragen en geeft hiervoor 
een centraal aanspreekpunt door aan de ESRA-leden. De voorzitter onderhoudt de 
ESRA-website en is het eerste aanspreekpunt voor de leden en belangengroepen.
Gedurende dit eerste jaar wenst Saksen als voorzitter eerst en vooral het proces te 
consolideren. Momenteel werkt het aan een jaarplanning. 
De deelnemende regio’s beklemtonen de grote meerwaarde om geregeld samen te 
komen op hoog politiek niveau en zodoende krachtige posities in te kunnen nemen. 
Tot slot de reactie van de Europese Commissie. Het komt eigenlijk niet aan de 
Europese Commissie toe om over initiatieven als ESRA een oordeel te vellen. 
Niettegenstaande was de Europese Commissie aanwezig op het oprichtingsevent, in 
de persoon van dhr. Roberto Viola (Directeur-Generaal van het directoraat-generaal 
Communicatienetwerken, Inhoud en Technologie) en heeft daar ook gesproken. De 
algemene toon in die speech was vrij positief. 
4. Zowel de Chips Act als het amendement op de Single Basic Act zijn van kracht 
geworden op 21 september 2023. Met het amendement op de Single Basic Act werd 
Key Digital Technologies (KDT) Joint Undertaking omgevormd tot Chips Joint 
Undertaking en werd de structuur van het jaarlijks op te stellen werkprogramma 
uitgebreid. In de toekomst bevat het jaarlijkse werkprogramma voortaan drie 
onderdelen en vier activiteit-domeinen:
•het participatieve tripartiete deel, zoals in KDT Joint Undertaking, op basis van 
Strategic Research & Innovation Agenda (SRIA) die opgesteld wordt door de 
betrokken industrieassociaties;
•het pilootlijninitiatief, waarin Commissie en lidstaten investeren in een 
infrastructuur die industrieel onderzoek en ontwikkeling moet faciliteren en 
versterken;
•het Research, Development & Innovation initiatief waarin Commissie en lidstaten 
strategische projecten zullen financieren, geadviseerd door de European 
Semiconductor Board, het adviesorgaan opgericht onder de Chips Act, waarin 
Commissie en lidstaatvertegenwoordigers zetelen;
•de oprichting van een netwerk aan Competence Centers in de lidstaten om 
specifieke kennis Europa-breed aan te bieden en een toeleiding te doen voor 
industrie en onderzoeksinstellingen tot de Europees gesitueerde pilootlijnen uit 
het tweede deel.
Het originele werkplan KDT Joint Undertaking zal nog dit jaar geamendeerd 
(uitgebreid) worden om het pilootlijninitiatief op te starten. In de voorbereidingen 
wordt het accent gelegd om de pilootlijnen zoals opgenomen in de Chips Act (2nm, 
FDSOI en packaging) te starten. De vastlegging van het werkplan is momenteel 
voorzien op de zitting van de Governing Board van 22 november 2023.
Daarnaast zullen wellicht voorzieningen opgenomen worden voor dringende 
bijhorende Research Development & Innovation (RD&I) in het geamendeerde 
werkplan 2023, alsook eventueel de oproep voor het samenstellen van de 
Competence Centers.
Voor Vlaanderen en België lopen hier reeds informele besprekingen om de vraag 
vanuit de Joint Undertaking in Q1 en Q2 2024 in te vullen, zodat de Competence 
Center zijn werking in België in Q3 2024 kan starten.
Op 6 december zal de Governing Boad het jaarlijkse werkprogramma 2024 
waarschijnlijk goedkeuren met daarin:
•Een oproep tripartiete werking (conform voormalig KDT-JU);
•Een vraag voor aanvullende pilootlijnen (waaronder initiatieven fotonica en 
quantum);
•Een vraag RD&I-programma met integrale overheidssubsidie;
•Een eventuele vraag voor Competence Centers, indien niet opgenomen in het 
geamendeerde werkprogramma 2023. Bij verdaging naar het werkprogramma 
2024 komt de initiële timing van de Competence Centers niet in het gedrang.
Om de activiteiten van de Chips Joint Undertaking sneller te laten starten, wordt 
voorgesteld om de werkprogramma’s voor 2023 en 2024 goed te keuren zonder 
formeel advies van de European Semiconductor Board (ESB). 
In november of december 2024 zal een gelijkwaardig werkprogramma 2025 met drie 
elementen worden opgesteld. Dergelijke reguliere werkprogramma’s worden gepland 
tot en met 2027. Er is een clausule voorzien dat dit met één jaar verlengd kan 
worden. 
5. Het nieuwe jaarlijkse werkprogramma van de CHIPS Joint Undertaking bestaat uit 
drie onderdelen:
•het zogenaamde ‘non-initiative’ (vroegere KDT) op basis van de SRIA, geleverd 
door de industrie-associaties. Dit wordt volledig vanuit de sector gestuurd. De 
stemrechten zijn gelijkmatig verdeeld tussen de Europese Commissie, 
deelnemende staten (incl. geassocieerde staten) en industrie-associaties. 
•de Europese Commissie en de lidstaten financieren het pilootlijn-initiatief (excl. 
geassocieerde landen). Het werkplan wordt gemaakt op basis van een formeel 
advies van de ESB. Het stemrecht behoort evenredig toe aan Commissie en 
lidstaten. De industrie-associaties kunnen advies uitbrengen vooraleer het 
werkplan finaal opgemaakt wordt. 
•het RD&I-werkplan. Dit wordt samengesteld op basis van het formele advies van 
de ESB. De industrie-associaties kunnen een formeel advies geven. De industrie-
associaties hebben ook 10% van de stemrechten. 
Vlaanderen vertegenwoordigt België in de ESB, de Governing Board en de Public 
Authorities Board. In de Public Authorities Board bekleedt België momenteel het 
vicevoorzitterschap. In 2025 zal Vlaanderen het voorzitterschap en het 
vicevoorzitterschap in de Governing Board bekleden. Voor de sturing vanuit de 
European Semiconductor Board zal er overleg gevoerd worden met de Vlaamse en 
Belgische industrie voor gedragen strategische positionering. Via de delegatie in de 
drie governance organen zal de bottom-up stem van de Vlaamse industrie verzekerd 
worden.
6. Innovatie is één van de inhoudelijke krachtlijnen van de Vlaamse bijdrage voor het 
Belgisch voorzitterschap van de Raad. De Vlaamse Regering ziet innovatie namelijk 
als een cruciale factor om de toekomstige welvaart, welzijn en veiligheid binnen de 
EU te kunnen verzekeren. De Vlaamse Regering zal de verdere stappen in verband 
met de Chips Act dan ook van nabij volgen en hier actief aan meewerken.
