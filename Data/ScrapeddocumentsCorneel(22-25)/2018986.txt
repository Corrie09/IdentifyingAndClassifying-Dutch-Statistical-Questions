title: Plattelandsbeleid - Dorpenbeleid, houtkantenplan en volkstuinen
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2018986
thema link: https://www.vlaamsparlement.be/parlementaire-documenten/schriftelijke-vragen/1782270
SCHRIFTELIJKE VRAAG
nr. 163
van EMMILY TALPE
datum: 24 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Plattelandsbeleid  -  Dorpenbeleid, houtkantenplan en volkstuinen
1. De minister vermeldt in haar beleids- en begrotingstoelichting (BBT) Plattelandsbeleid 
2024 een ‘ambitieus dorpenbeleid’. 
a) Welke concrete initiatieven werden daarin ondersteund?
b) Welke nieuwe initiatieven staan op de planning voor 2024?
c) Aangezien de legislatuur op haar einde loopt, graag ook de vraag waaruit precies 
blijkt hoe de minister vorm heeft gegeven aan dat ambitieus dorpenbeleid.
2. Als het gaat over het betrekken van dorpen en hun bewoners om te komen tot een 
sociaal dorpsweefsel “kijkt” de minister naar de Vlaamse Vereniging voor 
Dorpsbelangen. 
Op welke concrete manier werd en wordt samengewerkt met die vereniging voor 
dorpsbelangen?
3. Vorig jaar pakte de minister uit met haar eerste Houtkantenplan. 
a) Kan de minister een stand van zaken geven van wat er concreet gerealiseerd is, 
meer bepaald rond het beheer van bestaande kleine landschapselementen, maar 
ook met betrekking tot de realisatie van bijkomende aanplantingen? 
b) Voor volgend jaar legt de minister de nadruk op het realiseren van bijkomende 
aanplantingen via een tweede projectoproep houtkanten. 
Welk budget wordt daarvoor uitgetrokken? 
c) Wat zijn de concrete objectieven aangaande bijkomende aanplantingen? 
d) Wie zal prioritair worden aangesproken om die aanplantingen te realiseren? 
4. In het verleden heeft de minister geïnvesteerd in de realisatie van volkstuinen en 
volkstuinparken. 
a) Welke projecten werden in de periode 2019 tot op heden goedgekeurd? 
b) Hoeveel financiële steun ontving elk project?
c) Wat is de actuele oppervlakte die vandaag in Vlaanderen valt onder volkstuinen 
en volksparken?
d) Hoe is die oppervlakte geëvolueerd in de periode 2019 tot op heden?
e) Plant de minister ook in 2024 een nieuwe oproep rond volkstuinen en 
volkstuinparken??
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 163 van 24 november 2023
van EMMILY TALPE
1. a) Een overzicht van de concrete initiatieven binnen het Vlaamse dorpenbeleid sinds 
2019 zijn:
•Het ondersteunen van de jaarlijkse oproep ‘Buurten op den Buiten’ van de 
Koning Boudewijn Stichting. Met deze oproep ondersteunen we meer dan 200 
geselecteerde kleinschalige buurt -en dorpsinitiatieven.
•Het financieel en inhoudelijk ondersteunen van de werking van de Vlaamse 
Vereniging voor Dorpsbelangen (VVDB). De VVDB biedt ondersteuning en 
begeleiding aan bewonersgroepen en dorpsraden in Vlaanderen door vorming, 
uitwisseling van kennis en ervaringen, en de organisatie van een jaarlijkse ‘Goe 
Bezig’-prijs. Daarnaast richt de VVDB zich naar lokale besturen die hun lokale 
democratie via burgerparticipatie vorm geven en biedt ze begeleiding bij de 
opstart van bewonersgroepen.
•Het laten uitvoeren van de evaluatiestudie over hoe dorpshuizen bijdragen aan 
de leefbaarheid en de veerkracht van het platteland. De studie is terug te vinden 
op de website van de Vlaamse Landmaatschappij (VLM).
•Het organiseren van een expertengroep ‘dorpen’ met vertegenwoordigers van 
de Vlaamse, provinciale en lokale overheden en middenveldorganisaties. Via dit 
beleidsdomein- en bestuursniveau-overschrijdend netwerk verzorgen we 
informatiedeling en kennisuitwisseling om het dorpenbeleid te versterken.
•Het opzetten van een focusgroep ‘dorpsruimte’, samengesteld uit 
vertegenwoordigers van verschillende beleidsdomeinen en bestuursniveaus, de 
onderzoeksinstellingen, het middenveld en de dorpsbewoners. Deze focusgroep 
heeft als doelstelling om beleidsaanbevelingen te formuleren om de dorpsruimte 
(i.e. de publieke ruimte in de dorpskern) kwalitatief in te richten, te beheren en 
te gebruiken. Het eindrapport van deze focusgroep wordt verwacht in de eerste 
helft van 2024.
•Het inspireren en engageren van de nieuwe LEADER-LAG’s (lokale actiegroepen) 
om in hun lokale ontwikkelingsstrategieën aandacht te hebben voor het thema 
leefbare en levendige dorpen en slimme dorpen strategieën in het bijzonder. 
b) In 2024 zullen de recurrente en lopende initiatieven verdergezet worden. Ook 
blijven we vanuit Vlaanderen de LEADER-werking ondersteunen om kwalitatieve en 
innovatieve projecten die de samenwerking en investeringen in dorpsinfrastructuur 
initialiseren in lijn met de aanbevelingen uit de studie ‘casestudie dorpshuizen’. 
Tenslotte wordt in 2024 ingezet op het consolideren van de verschillende acties in 
een kader voor dorpenbeleid gebaseerd op de visie van het geconnecteerde dorp.
c) De ambitie van het Vlaamse dorpenbeleid is in eerste instantie om de lokale 
besturen en de plattelandsactoren te inspireren om lokaal de leefbaarheid van de 
dorpen te versterken door een strategische en ambitieuze aanpak. Een belangrijke 
graadmeter hierbij is het aantal initiatieven rond smart villages-strategieën (slimme 
dorpenstrategieën) die in de lokale ontwikkelingsstrategieën van de 15 LEADER-
gebieden gepland worden. Voor alle gebieden samen is deze indicator ingeschat op 
89 slimme dorpenstrategieën.
2. De samenwerking tussen de VLM als beleidsverantwoordelijke organisatie voor het 
Vlaamse plattelandsbeleid en de VVDB gebeurt aan de hand van jaardoelstellingen die 
in samenspraak worden opgemaakt en opgevolgd. 
Concrete initiatieven van de VVDB in 2022 en 2023:
•Communicatie via website en nieuwsbrieven van relevante oproepen voor 
plattelandsinitiatieven en dorpsontwikkeling;
•Inventaris van participatiereglementen raadpleegbaar op de website;
•Organisatie van 3 inspiratieavonden i.s.m. provincies Antwerpen, Oost-Vlaanderen 
en West-Vlaanderen over veerkrachtige dorpsinitiatieven van bewoners, de inzet 
van externe expertise en de samenwerking die dit vergt van lokale besturen om te 
komen tot krachtige samenwerkingen;
•Organisatie van een treffen in Merelbeke over de ‘Inzet van burgers voor een beter 
vervoer in dorpen en bereikbaarheid op het platteland’: thema voor uitwisseling 
tussen bewonersgroepen met input van 5 expertsprekers;
•Vorming over gemeentefusies door Lieven Janssens (webinar);
•Organisatie van de ‘Goe Bezig’-prijs met als thema ‘ontharden van de gemeenschap’ 
2023;
•Publicatie van inspiratienota’s rond participatie in fusiegemeenten, 
gedecentraliseerde dienstverlening, eenzaamheid op het platteland en publieke 
ruimte;
•Lerende netwerken van participatieambtenaren: 2 keer per jaar;
•Enzovoort.
Daarnaast is de VVDB een partner in het Vlaams dorpenbeleid die ervoor zorgt dat het 
LEADER-programma en de LEADER-methodiek versterkt kan worden in de uitrol van 
de programmaperiode 2023-2027. De VVDB heeft de bewonersgroepen in haar netwerk 
in 2022 warm gemaakt om deel te nemen aan de lokale actiegroepen zodat de 
dorpsbewoner beter betrokken is bij de ontwikkelingsinitiatieven in de eigen streek. 
In het uit te werken kader op basis van de visie van het geconnecteerde dorp (zie 
antwoord op vraag 1) zal de VVDB een belangrijke rol spelen als lid van de 
expertengroep dorpen en in de communicatie van het kader naar lokale besturen en 
bewonersplatformen. 
3. a) Realisaties houtkanten plan:
•Doelstelling ‘Duurzaam beheer van houtkanten’:
oStructurele werking van het Loket Onderhoud Buitengebied (LOB) 
uitbouwen: huidige situatie in kaart gebracht, mogelijke scenario’s 
worden uitgewerkt.
oDoelgroepen activeren en ondersteunen bij het landschapsbeheer en -
herstel, doelgroep landbouwers: actieplan is uitgewerkt door 
Boerennatuur, uitvoering afhankelijk van bijkomende financiering.
oVerdere afstemming en optimalisering van verschillende premiestelsels 
voor aanleg en beheer van houtkanten: opdracht is toegekend en wordt 
in 2024 uitgevoerd.
•Doelstelling ‘Het houtkantennetwerk uitbreiden door aanplant van nieuwe 
houtkanten’:
oProjectoproep lokale besturen 2022:
22 projecten van 19 gemeenten goedgekeurd.
Totaal 34,5 km houtkanten en 2.380 ton koolstofopslag.
Totaal subsidies: 300.817 euro.
oBeschikbaarheid verhogen van plantsoen ‘Plant van Hier’: actieplan is in 
uitvoering wat op langere termijn moet zorgen voor:
Verhogen van het aanbod bij bestaande aanbieders van ‘Plant van 
Hier’- plantgoed en het vinden van bijkomende kwekers en 
verdelers van het ‘Plant van Hier’-plantgoed.
Bereikbaarheid en oogstbaarheid van het bestaande aanbod 
optimaliseren.
Netwerk opzetten van private zaadboomgaarden bij erkende 
bosboomkwekers van minstens 4 belangrijke struiksoorten.
b) Voor de tweede oproep is 1.259.182,51 euro beschikbaar.
c) Over alle oproepen heen wordt minstens 12.000 ton CO2-opslag beoogd, wat het 
equivalent is van meer dan 100 km nieuwe houtige landschapselementen.
d) De oproep richt zich naar:
•Gemeenten, gemeentelijke verzelfstandigde agentschappen, intergemeentelijke 
samenwerkingsverbanden (zoals Regionale Landschappen en andere 
intergemeentelijke samenwerkingsvormen), OCMW’s en verzelfstandigde 
agentschappen van het OCMW;
•Provincies en provinciale verzelfstandigde agentschappen.
4. Sinds 2019 zijn er drie oproepen voor volkstuinprojecten geweest, met name in 2021, 
2022 en 2023. Het overzicht van de goedgekeurde projecten en de subsidie is terug te 
vinden in de onderstaande tabel. De oppervlakte van elk project wordt niet opgevolgd 
en kan dus niet gerapporteerd worden. Er wordt in 2024 geen nieuwe oproep voorzien. 
Overzicht van de goedgekeurde volkstuinprojecten sinds 2019
Naam Oproep Goedgekeurd subsidiebedrag
Volkstuintjes Schoonbeek 2021 € 15.000,00
Voedselbos Vlasmeer 2021 € 17.743,50
Samentuin Hof Ter Laken 2021 € 20.000,00
De Schoppe 2021 € 15.705,00
Voedselbos Pietersheim 2021 € 20.000,00
Volkstuin gemeente Schelle 2021 € 19.970,00
Nieuwe Kloostertuin Tildonk 2021 € 14.700,00
Volkstuin Buurtpark 2021 € 19.950,00
Dokter Egide Defeverpark 2021 € 20.000,00
Cirkeltuin Welenhoeck 2021 € 19.912,50
Samentuin Lebbeke 2021 € 19.750,00
Het Pomona voedselbos 2021 € 18.000,00
Dorpstuin Biothope 2021 € 11.250,00
Tuin van Adem en Eten 2021 € 16.987,80
Kwb-Wijveld 2022  € 16.537,50
Kijk- en samentuin Mikerf 2022  € 19.912,50
BuitenMaten 2022  € 20.000,00
Volkstuin Klein Veldekens 2022  € 20.000,00
Herberg Stanske 2022  € 2.760,00
De Bremmerstuin 2022  € 20.000,00
Volkstuin Wurfeld 2022  € 10.015,00
Groei & Bloei Geluwe VZW 2022  € 19.762,50
Volkstuin Middelkouter 2022  € 20.000,00
Volkstuin Blijvelde, Volkstuin Sint-Jan 2022  € 20.000,00
De Biotope 2022  € 20.000,00
Bosdroom veld 2022  € 20.000,00
De Minnetuin 2022  € 19.725,00
Voedselbos Den Doorn 2022  € 20.000,00
Kijk- en Samentuin Mikerf - Mestopslag 2023 € 16.950,00
Fruitige Voedselbossen Oosterlinde-veld, 
fase 2 2023 € 20.000,00
Den Hof van Beugoem 2023 € 11.730,00
Het Zandlopertje 2023 € 18.750,00
Samentuin OTB 2023 € 19.978,20
SAMEN-tuin 2023 € 15.000,00
Tuin van Eden 2023 € 18.747,44
Zwaluweveld 2023 € 15.872,55
Pleisterplek 2023 € 20.000,00
Paspoel Groeit 2023 € 9.997,50
de Luwte 2023 € 20.000,00
Bieland 2023 € 18.750,00
