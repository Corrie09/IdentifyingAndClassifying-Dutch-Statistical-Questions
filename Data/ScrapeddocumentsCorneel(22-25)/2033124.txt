title: Proefprojecten voor repowering windturbines - Aanvragen
thema: Energie
pdf link: https://docs.vlaamsparlement.be/pfile?id=2033124
thema link: https://www.vlaamsparlement.be/parlementaire-documenten/schriftelijke-vragen/1793512
SCHRIFTELIJKE VRAAG
nr. 229
van BRECHT WARNEZ
datum: 11 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Proefprojecten voor repowering windturbines  -  Aanvragen
Windturbines hebben een levensduur van ongeveer 20 à 25 jaar. De eerste windturbines 
die werden gebouwd in Vlaanderen zijn bijgevolg stilaan aan vernieuwing toe. De komende 
jaren zullen steeds meer windturbines vernieuwd moeten worden.
De afgelopen 20 à 25 jaar maakten de technieken met betrekking tot windturbines een 
sterke evolutie door waardoor repowering van verouderde windturbines, die nu meestal op 
de meest gunstig gelegen plaatsen liggen, zeer sterk aangeraden is. Repowering kan 
zorgen voor veel meer windenergie en is dus een belangrijk middel om de ambitie van 
Vlaanderen om de helft van de winddoelstelling zoals in het Vlaams Energie- en Klimaatplan 
werd opgenomen, tegen 2030 te realiseren.
Om vlot concrete en complexe repoweringsprojecten uit te rollen, organiseerde de Vlaamse 
overheid de oproep ‘pilootprojecten voor repowering van windturbines’. Aan de hand van 
voorbeeldprojecten van bestaande windturbineparken die op korte termijn in aanmerking 
komen voor een repowering worden de drempels in kaart gebracht en weggewerkt zodat 
de uitrol in de toekomst sneller en efficiënter plaatsvindt.
Dergelijke projecten konden initieel worden ingediend van 26 juni tot uiterlijk 31 augustus 
2023. Die beslissingstermijn werd evenwel verlengd tot 31 oktober. Daarover graag de 
volgende vragen.
Graag alle data in Excel beschikbaar stellen.
1. a) Hoeveel unieke projectaanvragen werden ingediend? Graag een overzicht per 
provincie en gemeente met een beschrijving van het bijhorende project en budget.
b) Is de minister tevreden over het aantal aanvragen?
c) Voldoen de ingediende projecten aan de verwachtingen van de minister?
2. Projecten kunnen zowel door ontwikkelaars van windturbineprojecten als door lokale 
besturen worden aangedragen. 
Kan de minister aangeven door wie de ingediende projectaanvragen aangedragen 
werden?
3. De gesprekken met de indieners en andere relevante actoren om de ideale 
projectcases te selecteren, zijn afgerond in september. 
Op basis van welke criteria werd tijdens die gesprekken beslist wat de ideale 
projectcases zijn?
4. Hoeveel projecten werden geselecteerd? Graag een overzicht per project per provincie 
met vermelding van wie het project aanvroeg, alsook van de locatie van het project.
5. Hoe kijkt de minister naar de geografische spreiding van de geselecteerde aanvragen? 
Als er grote verschillen zijn in het aantal aanvragen per provincie, hoe verklaart de 
minister dan die verschillen?
6. Hoe verhouden de aanvragen ingediend door ontwikkelaars en door lokale besturen 
zich binnen de geselecteerde aanvragen?
7. Wanneer er een duidelijke overheersing is van aanvragen ingediend door een van de 
eerder genoemde partijen, hoe verklaart de minister dat?
8. Wat zijn de voornaamste redenen waarom projecten werden geweigerd?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 229 van 11 januari 2024
van BRECHT WARNEZ
De periode om projecten in te dienen was voorzien van 26 juni tot begin september 2023, 
maar werd uiteindelijk verlengd tot eind oktober 2023.
De oproep was vooral gericht op ontwikkelaars van windturbineprojecten.
De windontwikkelaars zelf hebben geen projecten ingediend. Een gemeente, nl. Herstal, 
heeft wel een potentieel project aangedragen, maar daar was voorlopig geen steun van de 
aanwezige ontwikkelaars voor het project. 
Het Departement Omgeving heeft hierover contact gehad met de windsector. Er werd 
aangegeven dat er binnen de sector nog geen nood wordt ervaren om werk te maken van 
een vlotte repowering van moeilijkere sites. Dit zal, volgens hen, binnen een aantal jaren 
mogelijks anders zijn. Bij gebrek aan vraag of knelpunten werd het pilootproject dus niet 
opgestart. Er is geregeld overleg met de sector en indien er zich nieuwe omstandigheden 
voordoen kan dit herbekeken worden.
Anderzijds was onshore wind sinds 2001 tot en met 2008 goed voor een vermogen van 
184 MW. Die pieken kwamen pas nadien met de clichering vanaf 2019 en de omzendbrief 
vanaf 2014. De eerste generatie windturbines zijn op de meest geschikte locaties gebouwd, 
zodat de repowering hier niet meteen op knelpunten stoot.
