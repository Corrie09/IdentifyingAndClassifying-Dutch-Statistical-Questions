title: Individuele kunstenaars - Faire verloning
thema: Cultuur
pdf link: https://docs.vlaamsparlement.be/pfile?id=2033377
thema link: https://www.vlaamsparlement.be/parlementaire-documenten/schriftelijke-vragen/1792059
SCHRIFTELIJKE VRAAG
nr. 96
van STEPHANIE D'HOSE
datum: 8 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Individuele kunstenaars  -  Faire verloning
Reeds eerder stelde ik schriftelijke vraag nr. 306 van 25 mei 2020, over de ontwikkeling 
van een Fair Practice Code voor de Cultuursector. Het Nieuw Internationaal Cultureel 
Centrum (NICC) benadrukt recent in zijn memorandum dat er nog steeds meldingen zijn 
van erbarmelijke situaties met betrekking tot eerlijke verloning. Kunstenaars nemen deel 
aan evenementen waarvoor het publiek entree betaalt, terwijl iedereen van het 
poetspersoneel tot de directeur een vergoeding ontvangt, behalve de kunstenaar zelf. Het 
NICC benadrukt terecht dat er een einde moet komen aan dergelijke situaties.
Faire verloning blijft inderdaad een knelpunt door de kwetsbare positie van individuele 
kunstenaars, zoals duidelijk blijkt uit herhaalde 'Loont Passie'-onderzoeken. Zelfs degenen 
met grote opdrachten worden onderbetaald. Het falen in het aanpakken van situaties 
waarin kunstenaars niet betaald worden, of minder dan afgesproken, blijft een zorgpunt.
In antwoord op mijn eerdere schriftelijke vraag heeft de minister het volgende 
aangegeven: "De term ‘code’ suggereert dat er een wettelijk kader zou zijn om dit af te 
dwingen. Dat is maar beperkt het geval." De minister wijst op de verplichte 
minimumbarema's binnen de bestaande cao's en het Kunstendecreet, maar erkent de 
uitdaging voor cultuurwerkers zonder werkgever-werknemerrelatie, waar vergoedingen 
afhankelijk zijn van onderhandelingen zonder minimumtarieven.
1. Is de minister op de hoogte van het memorandum van het NICC en kan hij uitgebreid 
reageren op de daarin geformuleerde suggesties?
2. Welke maatregelen, gedurende deze legislatuur genomen, beschouwt de minister als 
bijdragen aan een verbeterde socio-economische positie van individuele kunstenaars?
3. Kan de minister een schatting geven van het percentage werkingssubsidies, toegekend 
op basis van het Kunstendecreet, dat wordt besteed aan de verloning van artistieke 
profielen? Is dat een evenwichtige verhouding?
4. In 2021 is de richtlijn 'Juist Is Juist' voor faire vergoeding in de sector beeldende 
kunsten opgesteld, voornamelijk toegepast binnen gesubsidieerde organisaties. 
In welke mate wordt de richtlijn nageleefd?
5. Ziet de minister mogelijkheden om de richtlijn ook toe te passen in het niet-
gesubsidieerde circuit? Hoe zou dat georganiseerd kunnen worden?
6. Hoe denkt de minister dat we in de toekomst de situatie kunnen verbeteren voor 
cultuurwerkers zonder werkgever-werknemerrelatie, waar geen cao's van toepassing 
zijn?
7. In het antwoord op bovenvermelde schriftelijke vraag wordt verwezen naar de 
doorlichting van de codes en de nieuwe Bestuurscode Cultuur. 
Kan de minister een update geven over de stand van zaken met betrekking tot de 
volgende passages:
a) "Ik heb mijn administratie gevraagd dit onderwerp en vooral de verhouding tussen 
de verschillende codes te doorgronden en na te gaan wat in een Vlaamse context 
de nieuwe Bestuurscode Cultuur kan versterken en of het wenselijk is hierin actie 
te ondernemen.";
b) "Ik zal mijn administratie verzoeken de vele codes en de onderlinge verhouding 
tot elkaar te bekijken om enerzijds een wildgroei aan codes te vermijden en 
anderzijds te garanderen dat broodnodige afspraken tussen opdrachtgever en 
opdrachtnemer op een ‘faire’ manier kunnen verlopen. Ik wil tevens nagaan hoe 
we een cultuurbrede toepassing kunnen krijgen van dit onderwerp. Ik zie dit niet 
enkel beperkt tot de kunstensector."?
8. Steeds vaker worden radio- en tv-programma’s niet alleen via traditionele kanalen 
uitgezonden, maar ook via online platformen zoals VRT max, VTM go en Go play. Voor 
scheppende kunstenaars zou deze uitbreiding van het bereik goed nieuws moeten zijn, 
aangezien het gebruik van hun werk toeneemt. Dat zou zich moeten vertalen naar een 
eerlijke vergoeding die in lijn is met het grotere gebruik van hun creaties. Helaas blijkt 
dat niet altijd het geval te zijn. 
Is de minister van oordeel dat de vergoeding gebaseerd zou moeten zijn op het 
daadwerkelijke gebruik van creaties en hoe kan dat volgens hem afgedwongen 
worden?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 96 van 8 januari 2024
van STEPHANIE D'HOSE
1. Natuurlijk ben ik bekend met het memorandum van het NICC, net zoals andere 
memoranda geschreven door gedragen spelers in het veld. Het nalezen van suggesties 
in deze memoranda en het reflecteren hierover is een oefening die doorheen de hele 
beleidsperiode gaande is en dit voor memoranda van verschillende organisaties. Het is 
ook niet fair ten opzichte van die organisaties om één memorandum enkel en alleen 
uit te lichten. Om toch uw vraag beknopt te beantwoorden, kan ik melden dat een 
groot deel van de specifieke suggesties van het NICC reeds wordt onderzocht of in de 
pijplijn zit. Er komt onder andere een evaluatie van de subsidielijn Innovatieve 
Projecten aan dit jaar, waarin we verschillende elementen die doorheen het 
memorandum worden aangehaald, reeds meenemen. Ook werd er deze beleidsperiode 
onder initiatief van het Overleg Kunstenorganisaties de richtlijn ‘Juist is Juist’ 
gepubliceerd. Daar wordt een gedragscode voor de kunstensector uitgeschreven met 
principes van fair practice en fair pay. Zopas zijn er extra elementen toegevoegd die 
zich specifiek richten op de beeldende kunsten, waar het NICC ook de nadruk op legt. 
Zo is er een aparte vergoedingsrichtlijn gemaakt en een aparte vergoedingscalculator.
2. Ik heb de voorbije legislatuur al heel wat positieve evoluties naar een faire verloning 
gezien in de sector, met bijvoorbeeld de campagne van Juist is Juist, of recenter het 
Charter van de gesubsidieerde muziekclubs waarbij zij zich engageren om fair pay te 
respecteren. Ik ondersteun die initiatieven dan ook van harte. Een verbeterde sociaal-
economische positie start immers met een correcte vergoeding, en daarvoor is finaal 
de cultuursector zelf, als werkgever of opdrachtgever, verantwoordelijk. Ik heb zelf 
een sensibiliserend en stimulerend beleid gevoerd rond het belang van correcte 
verloning, en daarbij de vele initiatieven uit de sector die op dit thema focussen 
ondersteund, om zo een race-to-the-bottom te vermijden.
Een belangrijke maatregel is de opname van vier principes rond fair practices in het 
uitvoeringsbesluit bij het Kunstendecreet van 23 april 2021. Deze zijn gebaseerd op 
Juist is Juist.  Correcte verloning, contracten, statuten en onderhandelingen maken 
daar expliciet deel van uit. Elke speler die vanaf 2023 werkingssubsidies ontvangt via 
het Kunstendecreet, engageert zich op deze manier automatisch om deze principes 
van fair practices te verwerken in een intern reglement. Organisaties die voor twee 
beleidsperiodes werkingssubsidies aanvroegen en de kunstinstellingen moeten dit 
intern reglement op dit moment al uitgewerkt hebben. Ook voor projectsubsidies 
vragen we van de aanvrager een engagement rond fair practices. Hiermee geeft het 
decreet dus het signaal dat ondersteuning niet zonder de nodige aandacht voor billijke 
vergoedingen kan gaan.
Verder wil ik ook aanstippen dat de budgetten van het Kunstendecreet de afgelopen 
jaren sterk toenamen. Dit is voor het gesubsidieerde deel van het veld niet zonder 
belang. Er ontstaat in principe meer ruimte om binnen een werking of project een 
kwaliteitsvolle artistieke output te realiseren, zonder dat dit ten koste gaat van een 
correcte verloning. Echter, hier hebben opdracht- en werkgevers binnen het 
gesubsidieerde veld natuurlijk ook een grote verantwoordelijkheid in. 
Deze legislatuur is Cultuurloket uitgegroeid van een nog zoekende speler in haar 
nieuwe rol voor de gehele cultuursector naar een vaste waarde. Via het aanbieden van 
generieke infopagina’s, workshops en individuele begeleiding bieden zij ondersteuning 
aan voor iedereen werkzaam in de culturele sector. De focus ligt bij hen op duurzaam 
ondernemerschap in de culturele sector. Zij kunnen gericht advies verlenen bij het 
nadenken over het versterken van de socio-economische positie.
3. Bij de verantwoording over werkingssubsidies moeten de organisaties geen detail 
geven van welk deel van de verloningen met werkingssubsidie of met eigen inkomsten 
betaald wordt. Dit doet er immers niet toe om na te kunnen gaan of de 
werkingssubsidie effectief gebruikt is waarvoor ze werd toegekend. Mijn administratie 
beschikt dus niet over gegevens om dergelijke rapportering op te maken.
De vorige beleidsperiode werkingssubsidies liep van 2017 tot 2022. Wat betreft de 
verhouding tussen artistieke en niet-artistieke verloning, kan ik indicatief wel volgende 
cijfers meegeven m.b.t. de situatie voor het laatste werkingsjaar 2022. 
 artistiek niet-artistiek
 Loon
dienstgeen 
loondienstLoon
dienstgeen 
loondienst
vergoeding medewerkers k 
euro 91.170 24.937 47.039 9.739
totaal vergoeding k euro  116.107  56.778  
Hieruit blijkt dat de vergoeding van artistieke profielen circa dubbel zo hoog ligt dan 
de niet-artistieke vergoedingen. Het totaal van de vergoedingen in 2022 ligt met 
172.885k euro dus hoger dan de totale werkingssubsidies in 2022, namelijk 152.903k 
euro. 
Momenteel heeft mijn administratie nog geen zicht op de cijfers 2023 aangezien de 
gesubsidieerde organisaties hun verantwoording voor 2023 nog zullen indienen 
(uiterlijk 31 mei 2024). 
4. Zoals ik daarnet al aangaf, wil ik faire vergoedingen stimuleren. Het effectief 
vaststellen of en wanneer een voorgestelde vergoeding (in de aanvraagfase) of een 
uitbetaalde vergoeding (in de toezichtsfase) al dan niet conform de richtlijnen van 
Juist is Juist is, is echter niet zo evident. Specifiek voor de beeldende kunsten is mijn 
administratie op de hoogte van de vergoedingscalculator van Juist is Juist, maar alles 
hangt af van de verstrekte info en transparantie over de taak om na te gaan of de 
vergoeding effectief correct is. 
Mijn administratie werkt met een risicogedreven rapport, waarbij er wel kan worden 
overgegaan tot een doorlichting van een organisatie in geval er indicaties zijn die 
wijzen op de noodzaak. Daarnaast wordt er steekproefsgewijs ook een diepgaander 
toezicht uitgevoerd. Indien inbreuken vastgesteld worden, kunnen er 
remediëringstrajecten opgezet worden, sancties volgen of kan het saldo ingehouden 
worden of de subsidie stopgezet. Dit dient uiteraard case per case en proportioneel 
bekeken te worden.
5. De richtlijn is ontwikkeld, gepubliceerd en wordt beheerd en gepromoot op initiatief 
van de sector zelf. Daar is ook in de vorige vraag reeds meer informatie rond 
gegeven. Het is dus niet aan mij of het beleid om hierin in te grijpen. Ik moedig aan 
dat deze richtlijn ook voor niet-gesubsidieerde organisaties als handvat kan dienen. 
6. Het departement werkt zeer nauw samen met Cultuurloket, die een heel grote rol 
spelen in sensibilisering en opvolging van de sector. Cultuurloket stimuleert en 
ondersteunt duurzaam cultureel ondernemerschap en professionalisering in de 
Vlaamse cultuursector. Dit geldt dus zeker ook voor cultuurwerkers zonder werkgever-
werknemerrelatie die nood hebben aan ondersteuning en advies. Zo heeft Cultuurloket 
in haar kennisbank een hoofdstuk gewijd aan de prijszetting van een culturele 
prestatie. Zij werken ook nauw samen met belangenorganisaties en steunpunten 
opdat deze missie ten volle uitgevoerd kan worden. Zo werd de Juist is Juist-richtlijn 
ontwikkeld met als doel kunstenaars en cultuurwerkers handvaten te geven om 
onderhandelingen over vergoedingen aan te kunnen gaan met een stevige basis in het 
veld en de praktijk, en dus ook credibiliteit. 
Verder geeft Artikel 1bis van de RSZ-wet freelance kunstenaars en cultuurwerkers 
garantie op sociale rechtszekerheid en bepaalde minimumlonen bij het aangaan van 
opdrachten via interim contracten als ze beschikken over een kunstwerkattest.
7. Deze beleidsperiode werd de Bestuurscode Cultuur, die zich focust op goed bestuur 
binnen cultuur, aangevuld vanuit het veld met de ‘Juist is Juist’-richtlijn. Dit bleek een 
welkome aanvulling aan de Bestuurscode in het Vlaamse landschap. De waarden 
vanuit de Bestuurscode worden ook nog eens toegepast op verloning en vergoeding 
binnen de kunstensector, wat een stevigere basis geeft. De Bestuurscode Cultuur is 
daarbovenop procesgericht en dient mee te evolueren in de tijd. De Bestuurscode 
Cultuur en Juist is Juist vertrekken elk vanuit bepaalde issues in het veld en proberen 
hier een antwoord op te bieden. Zo werken ze eerder aanvullend. 
Er werd vooralsnog niet gewerkt aan een cultuurbrede oplossing – voorlopig is dit nog 
het meest gericht op de kunsten, gezien dit de sector is waar de problematiek rond 
faire verloning het sterkst speelt.
8. Het bepalen van de vergoeding tussen een ‘scheppende kunstenaar’ zoals schrijvers, 
acteurs en scenaristen en een productiehuis/platform/etc. is in principe een taak voor 
de contractspartijen zelf, die daarbij een ruime vrijheid kennen. Partijen kunnen 
bijvoorbeeld kiezen voor een eenmalige betaling (flat fee) of voor een 
royaltypercentage. De contractsvrijheid is hier het basisprincipe. 
Scheppende kunstenaars’ zijn echter in veel gevallen ook beschermd door het 
auteursrecht, of door bepaalde naburige rechten zoals het recht van uitvoerende 
kunstenaars, voor bijvoorbeeld acteurs, regisseurs, enzovoort.
Op Europees en nationaal vlak worden wel belangrijke stappen gezet om te voorzien in 
een eerlijke én evenredige vergoeding voor deze auteurs en uitvoerders. Met de wet 
van 19 juni 2022 tot omzetting van de Richtlijn 2019/790 inzake Digitale Eengemaakte 
Markt zette België de DSM-richtlijn om. De nieuwe artikels XI.167/1-167/5 en 
XI.205/1-205/5 WER bevatten het principe van een passende en evenredige 
vergoeding. De vergoeding van de auteurs en uitvoerende kunstenaars moet 
evenredig zijn rekening houdend met het daadwerkelijke gebruik van hen creaties. Dit 
recht is bovendien afdwingbaar voor de Belgische hoven en rechtbanken. 
Hoe dit in de praktijk wordt toegepast is een vraag voor de federale minister van 
Economie, aangezien het auteursrecht een federale bevoegdheid is.
