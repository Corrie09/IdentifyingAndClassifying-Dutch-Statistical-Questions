title: Walstroom in Vlaamse havens - Bijdrage Vlaamse overheid
thema: Energie
Mobiliteit en Verkeer
Openbare werken
pdf link: https://docs.vlaamsparlement.be/pfile?id=2033063
thema link: https://www.vlaamsparlement.be/parlementaire-documenten/schriftelijke-vragen/1794365
SCHRIFTELIJKE VRAAG
nr. 464 
van STIJN DE ROO
datum: 12 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Walstroom in Vlaamse havens  -  Bijdrage Vlaamse overheid
Europa stelt dat Europese havens worden geacht om tegen 2030 in 90 procent van de 
walstroombehoeften te voorzien, en dat met alternatieve energie. Tijdens de World Ports 
Conference in 2021 ondertekenden de havens van Antwerpen, Bremen, Hamburg, Haropa 
en Rotterdam een memorandum of understanding om tegen 2028 walstroom te leveren 
voor de grootste containerschepen. 
Het Nederlandse Ministerie van Infrastructuur trekt de komende jaren 140 miljoen euro uit 
om installaties voor walstroom in de Nederlandse zeehavens te helpen realiseren. Daar 
wordt vanuit het klimaatfonds nog eens 40 miljoen euro aan toegevoegd.
In opvolging van eerdere vragen, polste ik via mijn schriftelijke vraag nr. 1536 van 12 juli 
2023 naar de stand van zaken van walstroom in de Vlaamse havens. 
Op de aanpak van het plan van de toekomst, antwoordde de minister: "Mijn administratie 
onderzoekt momenteel hoe de Vlaamse overheid kan bijdragen tot de realisatie van 
walstroom in de Vlaamse zeehavens. Een duidelijk standpunt mag verwacht worden tegen 
eind 2023."
Op de vraag welke concrete stappen al gezet zijn om de aanleg van walstroomfaciliteiten 
voor de scheepvaart in de Vlaamse havens te bevorderen, antwoordde de minister onder 
meer: "Mijn administratie heeft een werkgroep walstroom opgericht, waar alle kennis rond 
walstroom gebundeld wordt. Daarnaast vindt er ook regelmatig overleg plaats met de 
Nederlandse administratie over dit thema. Recent hebben we ook een EU-InterReg project 
ingediend rond walstroombesluitvorming. We nemen ook deel aan een Horizon 2020 EU-
project, samen met Port of Antwerp-Bruges (POAB), rond niet-technische barrières voor 
de aanleg van duurzame havens (ruimer dan walstroom)."
1. Hoe kan de Vlaamse overheid bijdragen tot de realisatie van walstroom in de Vlaamse 
zeehavens? Welk standpunt heeft de Vlaamse Regering daarover ingenomen? Indien 
nog geen standpunt is ingenomen, wat is de reden van de vertraging?
2. Wat is intussen de stand van zaken van de samenkomsten met de partners en 
stakeholders? Welke nieuwe elementen zijn sinds mijn vorige vraag aan bod gekomen 
op die samenkomsten?
3. Wat is de stand van zaken van het overleg met de omliggende landen? Is er verder 
overleg met Europa en de Europese lidstaten gepleegd over de financiering van 
walstroom in de havens die het memorandum of de understanding ondertekenden? Zo 
ja, wat is het resultaat daarvan? 
4. Wat is volgens de minister de rol van Vlaanderen in de financiering van 
walstroomprojecten in Vlaamse havens? Welk budget wordt daarvoor uitgetrokken?
5. Wat zijn de resultaten van de gesprekken van de Vlaamse overheid met Port of 
Antwerp-Bruges over een mogelijk eerst subsidiekanaal voor pionierende terminals die 
walstroom willen installeren?
6. Welke concrete stappen zijn sinds mijn vorige vraag gezet om de aanleg van 
walstroomfaciliteiten voor de scheepvaart in de Vlaamse havens te bevorderen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 464 van 12 januari 2024
van STIJN DE ROO
1. De Vlaamse overheid (VLAIO) heeft verschillende initiatieven genomen om de 
realisatie van walstroom in de Vlaamse zeehavens te bevorderen. Deze initiatieven 
houden financiële en administratieve ondersteuning in en de nodige regelgeving:
•Op 14 juli 2023 heeft de Vlaamse Regering een besluit genomen tot toekenning 
van subsidies voor walstroominfrastructuur in zeehavens via een oproepprocedure 
in het kader van het REPowerEU-plan. Deze oproep voor walstroom werd 
geopend van 8 oktober 2023 tot en met 22 december 2023, waarbij de subsidie 
50% van de in aanmerking komende kosten bedraagt, met een maximaal 
steunbedrag per project van € 4.000.000.
Andere subsidie-initiatieven van de Vlaamse overheid zijn de volgende:
•De ecologiepremie+ is een subsidie voor ondernemingen die investeren in een 
groene technologieën die aansluiten bij de thema’s koeling, transport, verlichting, 
warmte en water, o.a. ook walstroom en investeren in het Vlaamse Gewest. De 
steun bedraagt 15 tot 55% op de ecologische meerkosten van de essentiële 
investeringscomponenten naargelang de technologie en de grootte van de 
onderneming. De totale projectkosten moeten minimum € 50.000 bedragen. 
Bij ministerieel besluit van 1 december 2023 is de limitatieve lijst met 
technologieën die in aanmerking komen voor subsidiëring met de ecologiepremie 
aangepast. De aanpassingen dienden te gebeuren in het kader van de nieuwe 
Algemene Groepsvrijstellingsverordening (AGVV) die op 1 juli 2023 in werking is 
getreden. De nieuwe technologieënlijst is van toepassing op steunaanvragen 
ingediend vanaf 1 januari 2024. 
Sinds 2 oktober 2023 geldt er een nieuwe limitatieve technologieënlijst (LTL) met 
50 technologieën. Technologienr. 201069 houdt subsidie in voor 
walstroomvoorziening (landzijde) voor zeeschepen, met een vermogen groter dan 
1 MVA. De netto steun voor grotere ondernemingen bedraagt 3%, en voor kmo’s 
6%. De middelen zijn beschikbaar vanaf februari 2024. 
De steun geldt voor volgende elementen van walstroom beheersystemen voor 
besturing, bewaking, vergrendeling en energiebeheer, bekabeling kaai en 
interface-apparatuur, halfgeleider, roterende frequentieomvormers van 50 naar 
60 Hz, hoogspanningdistributiesystemen en transformatoren. 
Het totale bedrag aan toegekende subsidies aan een onderneming bedraagt max. 
1.000.000 EUR, over een periode van 3 jaar te rekenen vanaf de indieningsdatum 
van de eerste positief besliste steunaanvraag.
•Met de strategische ecologiesteun wil de Vlaamse overheid o.a. grote 
ondernemingen stimuleren om te investeren in technologieën die omwille van hun 
unieke bedrijfsspecifieke karakter niet kunnen gestandaardiseerd worden en 
daardoor niet voorkomen op de limitatieve technologieënlijst van de klassieke 
ecologiesteunregeling via de ecologiepremie+. Het gaat hier om grote ecologische 
investeringen (minimum 3 miljoen euro aanvaarde investeringen). De steun 
bedraagt 20 tot 40% op de ecologische meerkosten van de in de aanmerking 
komende investeringscomponenten naargelang de technologie en de grootte van 
de onderneming.
Daarnaast informeert en ondersteunt de Vlaamse overheid het gebruik van Europese 
middelen voor walstroomtoepassingen in de zeevaart:
•Met CEF Transport stimuleert de Europese Unie (EU) gerichte investeringen die 
de ontwikkeling ondersteunen van goede trans-Europese transportnetwerken. Het 
budget voor de AFIF bedraagt momenteel 600 mio EUR. In 2023 werden er 2 
Vlaamse walstroomprojecten ingediend via CEF Transport. Resultaten zijn nog niet 
gekend.
•De Alternative Fuels Infrastructure Facility (AFIF) is een doorlopende 
financieringsfaciliteit, binnen CEF Transport, die de uitrol van infrastructuur voor 
alternatieve brandstoffen ondersteunt langs het TEN-T-netwerk. Eén van de 
prioriteiten binnen AFIF is de ondersteuning van walstroom in zeehavens, 
binnenhavens en luchthavens. De subsidie wordt gecombineerd met een lening 
van banken, zoals de Europese Investeringsbank, nationale/regionale 
investeringsbanken of commerciële banken. Dit noemt men blending. De 
maximale subsidie bedraagt 30% cofinanciering, of een vaste bijdrage voor 
laadinfrastructuur.
•Het EU Innovation Fund is een van 's werelds grootste 
financieringsprogramma's voor de demonstratie van innovatieve koolstofarme 
technologieën. In de EU moeten vervuilers betalen voor hun broeikasgasemissies 
via het emissiehandelssysteem (ETS). Het geld dat via het ETS wordt opgehaald, 
wordt opnieuw geïnvesteerd in het Innovation Fund. Het Innovation Fund biedt € 
40 miljard aan steun over de periode 2021-2030 voor de commerciële 
demonstratie van innovatieve koolstofarme technologieën. Ook walstroom voor 
zeeschepen valt onder het innovation fund, omdat ETS maritiem recent is 
toegevoegd aan ETS.
2. Sinds uw vraag van juli 2023 wordt er meer gefocust op de wetgeving rond invoer 
van walstroom in zeehavens. Ook de niet-technologische barrières voor 
walstroomuitrol in zeehavens worden onder de loep genomen. Er worden bijvoorbeeld 
continu gesprekken gevoerd met Elia en Fluvius om de nodige netstroom te voorzien 
voor walstroom in de zeehavens. Er werden ook infosessies gehouden over microgrids 
in de havens en de integratie van walstroom hierin. 
De havens voeren zelf studies uit om walstroomuitrol mogelijk te maken. De havens 
worden daarbij gestimuleerd om tijdig hun omgevingsvergunning voor walstroom in 
te dienen om vertraging van walstroomuitrol te voorkomen.
3. Het MOU werd niet ondertekend door de Vlaamse overheid, maar door de haven van 
Antwerpen-Brugge. Wat de havens onderling hierover afspreken is niet gekend bij de 
Vlaamse overheid.
De Vlaamse administratie overlegt wel regelmatig intern en met haar Nederlandse 
collega’s over de mogelijke regelgeving die van toepassing kan zijn voor walstroom 
en de subsidies die worden uitgevaardigd voor de uitrol van walstroom in zeehavens. 
Ook de barrières en oplossingen voor de uitrol van walstroom worden besproken.
4. Zie het antwoord op deelvraag 1.
5. Er zijn drie Vlaamse zeehavens in Vlaanderen: de haven van Antwerpen-Brugge, 
North Sea Port (VL-NL) en de haven van Oostende. Deze havens worden gelijktijdig 
ingelicht over nieuwe walstroomontwikkelingen. Dit gebeurt tijdens de projectgroep 
walstroom, die 3-maandelijks wordt gehouden. De subsidiemogelijkheden werden 
reeds besproken in het antwoord op deelvraag 1.
6. Zie het antwoord op deelvragen 1 en 2.
