title: Afrikaanse varkenspest - Preventie tijdens jachtseizoen
thema: Landbouw
pdf link: https://docs.vlaamsparlement.be/pfile?id=2082614
thema link: https://www.vlaamsparlement.be/parlementaire-documenten/schriftelijke-vragen/1841650
SCHRIFTELIJKE VRAAG
nr. 103
van LYDIA PEETERS
datum: 15 november 2024
aan JO BROUNS
VLAAMS MINISTER VAN OMGEVING EN LANDBOUW
Afrikaanse varkenspest  -  Preventie tijdens jachtseizoen
Naar aanleiding van de opening van het jachtseizoen heeft het Federaal Agentschap voor 
de Veiligheid van de Voedselketen (FAVV) een oproep gedaan aan jagers om extra 
waakzaam te zijn voor Afrikaanse varkenspest (AVP). De ziekte kan via besmet materiaal, 
besmet vlees en jachttrofeeën in België terechtkomen, of via illegale import van besmette 
levende evers uit het buitenland om in onze jachtgebieden uitgezet te worden. 
In Frankfurt, op 200 kilometer van de grens zijn deze zomer tientallen gevallen van 
varkenspest vastgesteld. De laatste keer dat ons land getroffen werd door AVP was in het 
zuiden van Wallonië bij wilde zwijnen. De gevolgen voor de gedomesticeerde 
varkenshouderij in Vlaanderen waren zeer verregaand. Verschillende landen, waaronder 
belangrijke afnemers van Belgisch varkensvlees zoals China, sloten hun grenzen. Dat had 
een zeer betekenisvolle impact voor onze varkenshouders, vermits China afnemer is van 
het zogenaamde ‘vijfde kwartier’ (oren en poten) dat daar geldt als een delicatesse, terwijl 
het op de Vlaamse markt helemaal niet gegeerd is door consumenten. De naweeën van 
die crisis hebben vele jaren geduurd.
Het is positief dat het FAVV proactief inspeelt op de dreiging van AVP. Maatregelen 
afkondigen is één deel van het verhaal, ze handhaven een ander. Bovendien kan 
Vlaanderen ook extra aandacht besteden aan hygiënische en sanitaire maatregelen bij 
onze houders van gedomesticeerde varkens.
1. Wat wordt er ondernomen om jagers te informeren om te voorkomen dat er 
besmettingen met AVP in de stallen met gedomesticeerde varkens zouden 
binnendringen?
2. Wordt hierbij samengewerkt met Sint-Hubertus of andere relevante verenigingen?
3. Welke rol zullen de bedrijfsdierenartsen krijgen in het voorkomen van besmettingen 
met Afrikaanse varkenspest tijdens het jachtseizoen?
4. Welke sanitaire en andere preventieve maatregelen zullen aan de Vlaamse 
varkenshouders worden aanbevolen?
5. Wordt er vanuit het Agentschap Landbouw en Zeevisserij overlegd met het FAVV om 
het preventiebeleid voor AVP ten volle op elkaar af te stemmen?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 103 van 15 november 2024
van LYDIA PEETERS
1. Om de mogelijke insleep en verspreiding van AVP tegen te gaan, moeten strikte 
bioveiligheidsmaatregelen genomen worden. Eén van de bioveiligheidsmaatregelen die 
in acht genomen moet worden, is het niet-betreden van (professionele) 
varkenshouderijen in een periode van 72u na een jachtactiviteit. Andere maatregelen 
betreffen het afborstelen en desinfecteren van alle materiaal en voertuigen die bij 
jachtactiviteiten in het buiteland en zekere binnen een AVP-gebied ingezet worden. 
Alle info over deze maatregelen is terug te vinden op de website van het ANB.
De verschillende jachtorganisaties zijn hiervan op de hoogte en communiceren actief 
richting hun leden. Naar aanleiding van de uitbraak in Zuidwestelijk Duitsland (regio 
Frankfurt) heeft het ANB een communicatie naar de jachtverenigingen uitgestuurd met 
de vraag om hun leden extra te informeren. Tegelijkertijd werd op sociale media 
eenzelfde boodschap uitgestuurd naar het brede publiek. 
Het FAVV informeert over bioveiligheidsmaatregelen die moeten getroffen worden door 
de professionele varkenshouderijsector op varkensbedrijven.
2. Er is een wederzijdse informatiedoorstroom tussen ANB en de jachtsector, waaronder 
Hubertusvereniging Vlaanderen (HVV) en de Jagersliga.
3. Sinds 1 juni 2021 is de verantwoordelijke van een varkensbedrijf verplicht om jaarlijks 
een risico-enquête over de insleep van aangifteplichtige varkensziekten (waaronder 
Afrikaanse Varkenspest) te laten uitvoeren door zijn bedrijfsdierenarts (ingevolge een 
wijziging van het KB van 18 juni 2014 houdende maatregelen ter voorkoming van 
aangifteplichtige varkensziekten). Uit de risico-enquête volgen verbetertrajecten 
waardoor de bioveiligheid op de bedrijven telkens moet verbeteren.
4. Vooral maatregelen in het kader van externe bioveiligheid worden onder de aandacht 
gebracht, en dit gebeurt via de website van het Agentschap voor Landbouw en 
Zeevisserij ( Afrikaanse varkenspest | Landbouw en Zeevisserij (vlaanderen.be)) en 
het YouTube-kanaal (video Externe bioveiligheid op varkensbedrijven (youtube.com)).
5. Via de Taskforce AVP (Afrikaanse Varkenspest), gefaciliteerd door het FAVV (Federaal 
Agentschap voor de Veiligheid van de Voedselketen), wordt de informatieverspreiding 
en -uitwisseling tussen de verschillende belanghebbenden verzekerd.
