title: Nieuw bouwproject op kruispunt N47-N70 Lokeren - Mobiliteitsimpact
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2081388
thema link: https://www.vlaamsparlement.be/parlementaire-documenten/schriftelijke-vragen/1834642
SCHRIFTELIJKE VRAAG
nr. 20
van MANU DIERICX
datum: 17 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Nieuw bouwproject op kruispunt N47-N70 Lokeren  -  Mobiliteitsimpact
Op de gemeenteraad van 18 september 2023 namen de gemeenteraadsleden uit Lokeren 
akte van het feit dat de aanvraag tot omgevingsvergunning 2022/00491/OMV werd 
goedgekeurd. Aansluitend kopte Het Laatste Nieuws op 22 september 2023: “Kritiek op 
plannen voor 104 flats aan Gentse Steenweg - Nu al elke dag verkeersinfarct op kruispunt 
met N47.”
De stad Lokeren verleende een omgevingsvergunning voor de bouw van 104 
appartementen (verdeeld in zes bouwblokken) op een perceel langs de Gentse Steenweg 
(naast huisnummer 9) en de Veerstraat (naast huisnummer 10), 3de afdeling, sectie D, 
nrs. 419W, 440E, 441V, 441T, 441L, 441W en 441S. 
Hoewel er diverse bezwaarschriften zijn ingediend, zag het stadsbestuur geen graten in de 
plannen. De oorspronkelijke plannen werden al gewijzigd wegens diverse adviezen en 
bezwaren, maar ook in het tweede openbaar onderzoek werden nog zes bezwaren 
ingediend. Vooral de mobiliteitsimpact lijkt een grote bezorgdheid. Het dichtstbijzijnde 
kruispunt van twee gewestwegen is al onderhevig aan filevorming, niet alleen in de 
spitsmomenten. Ook het feit dat er een nieuwe Lidl-supermarkt in de nabije omgeving 
komt, zal voor extra drukte op het kruispunt zorgen. 
Het Lokerse stadsbestuur gaf aan dat de mobiliteitsimpact op het kruispunt al werd 
onderzocht door het Agentschap Wegen en Verkeer (AWV). Het onderzoek zou hebben 
aangetoond dat er zowel bij het nieuwbouwproject als het project van de nieuwe 
supermarkt geen complicaties zouden optreden. Helaas blijft de mobiliteitsbezorgdheid tot 
op heden bestaan.
1. Heeft de minister zicht op de mobiliteitsimpact van het project?
2. Oordeelt de minister dat de bijkomende drukte een invloed heeft op de adviezen van 
de diensten?
3. Oordeelt de minister dat er eventuele aanpassingen aan de weginfrastructuur op het 
kruispunt van de N70 en de N47 noodzakelijk zijn?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD 
op vraag nr. 20 van 17 oktober 2024
van MANU DIERICX
1. Het project heeft een impact op de mobiliteit ter hoogte van het kruispunt van de twee 
gewestwegen N70 Gentsesteenweg en de N47 Konin Fabiolalaan. Het dossier werd 
initieel ongunstig geadviseerd omwille van het feit dat de ontsluiting op het kruispunt 
niet voldoende verkeerstechnisch werd onderzocht.
De projectontwikkelaar heeft vervolgens een bijkomend onderzoek door een 
gespecialiseerd studiebureau laten uitvoeren en de plannen voor de ontsluiting van de 
site op het kruispunt daaraan aangepast. Uiteindelijk werden microsimulaties 
uitgevoerd om te staven dat de verkeersveiligheid en de doorstroming op het 
aangepaste kruispunt gegarandeerd kunnen worden. 
Vervolgens werd een voorwaardelijk gunstig advies gegeven door het Agentschap 
Wegen en Verkeer (AWV).
2. Zoals aangegeven in deelvraag 1 werd rekening gehouden met de impact van de 
ontwikkeling op de weginfrastructuur. 
3. Een grondige aanpassing van het kruispunt is een conditio sine qua non voor de 
realisatie van dit project. Deze herinrichting zal de verkeersafwikkelingen op het 
kruispunt veilig laten gebeuren.
