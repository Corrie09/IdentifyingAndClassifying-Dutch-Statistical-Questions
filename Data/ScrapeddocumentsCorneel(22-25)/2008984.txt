title: Participatiegraad hoger onderwijs - Limburg
thema: Onderwijs en Vorming
pdf link: https://docs.vlaamsparlement.be/pfile?id=2008984
thema link: https://www.vlaamsparlement.be/parlementaire-documenten/schriftelijke-vragen/1771807
SCHRIFTELIJKE VRAAG
nr. 60
van ROOSMARIJN BECKERS
datum: 16 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Participatiegraad hoger onderwijs  -  Limburg
De kwestie rond de kleinere onderwijskansen in de provincie Limburg is een belangrijk 
thema voor de economische groei, de welvaart en het welzijn in die provincie. De voorbije 
jaren wezen verschillende parameters in de onderwijsstatistieken over Limburg dat men 
bij vele ervan aan de staart hangt ten opzichte van de vier andere Vlaamse provincies. Eén 
ervan is de participatiegraad van Limburgse adolescenten aan het hoger onderwijs. Middels 
een vorige schriftelijke vraag [1] bevroeg ik de minister een jaar geleden over de evolutie 
hieromtrent. 
Uit de cijfers die toen werden gegeven, bleek dat het aandeel Limburgse jongeren dat 
tussen de schooljaren 2019-2020 en 2020-2021 rechtstreeks van het secundair naar het 
hoger onderwijs doorstroomde 71,5% bedroeg. Dat cijfer ligt iets lager dan een jaar eerder 
toen het doorstroomcijfer nog 72,7% bedroeg. Die daling is vrij eigenaardig aangezien de 
verwachting was dat de participatiegraad zou stijgen door de mildheid van de klassenraden 
in het zesde jaar van het secundair onderwijs bij de attesteringen van het schooljaar 2019-
2020 vanwege de coronacrisis en de scholenlockdown. In bepaalde andere provincies, zoals 
Oost-Vlaanderen en West-Vlaanderen, leek dat effect wel te zien en bereikte de participatie 
er recordhoogtes. In Oost-Vlaanderen steeg de participatiegraad van 77,6% naar 79,5%, 
in West-Vlaanderen was er een stijging van 74,6% naar 76,2%. Maar in Limburg was dat 
duidelijk niet het geval. Daarmee blijft Limburg op dat vlak de slechtste leerling van de 
klas. Het Vlaanderenbrede participatie-aandeel bedroeg 77,9%, een stijging met een half 
procentpunt ten opzichte van het jaar ervoor.
Het deficit situeert zich voornamelijk bij de universitaire opleidingen. Slechts 29,6% van 
de Limburgse afgestudeerden uit het leerplichtonderwijs stroomde tussen 2019-2020 en 
2020-2021 door naar de universiteit, terwijl op Vlaams niveau dat aandeel op 34,2% lag. 
Limburgse studenten stroomden wel wat vaker door naar graduaatsopleidingen met 6,3% 
deelname ten opzichte van 4,4% op Vlaams niveau. 
Ook zijn er binnen de provincie Limburg grote verschillen. Zo scoorden gemeenten in de 
Maasvallei, zoals Lanaken, Maaseik en Maasmechelen, maar rond de 50% 
participatiegraad. Dat heeft er natuurlijk ook voor een groot deel mee te maken dat een 
deel van de adolescenten uit die gemeenten over de grens trekt en zo niet in de Vlaamse 
statistieken terechtkomt. Dat vertekent het beeld dus wat voor die gemeenten. Het 
grootste reële deficit zit - afgaande op de cijfers die ter zake werden verleend door de 
minister - normaliter in de gemeenten Beringen, Tongeren en Sint-Truiden. We zien 
immers al langer dat de Limburgse vroegere mijngemeenten het slecht doen op dit vlak, 
aangezien een groot aandeel van de leerlingenpopulatie er anderstalig is en/of uit een 
kansarm gezin komt. Maar de recente neerwaartse trend in redelijk wat Haspengouwse 
gemeenten is hier misschien een teken aan de wand dat de leerlingenpopulatie in die streek 
alsmaar meer aan het veranderen is. Ik denk daarbij aan het stijgend aantal anderstaligen 
in Sint-Truiden, wat (samen met andere factoren zoals het lerarentekort) z’n weerslag 
heeft op de onderwijskwaliteit en dus ook op de onderwijs- en ontwikkelingskansen van de 
jongeren uit de streek.
Ter opvolging van dat thema had ik graag een update van het antwoord op mijn vorige 
vraag gekregen.
1. In mijn vorige schriftelijke vraag gaf de minister de cijfers mee tot en met 
academiejaar 2020-2021 (op basis van de cohorte afstuderenden uit het secundair 
onderwijs van 2019-2020). 
Kan de minister een update geven van de participatiegraad van Limburgse 
adolescenten, zijnde het aandeel van Limburgse jongeren dat vanuit het secundair 
onderwijs verder doorstroomt naar en dus participeert aan het hoger onderwijs, dat 
voor de academiejaren 2021-2022 (doorstroom van de cohorte afstuderenden uit het 
secundair onderwijs van 2020-2021) en indien mogelijk ook 2022-2023 (doorstroom 
van de cohorte afstuderenden uit het secundair onderwijs van 2021-2022)?
2. Kan de minister deze cijfers inzake participatiegraad verder uitsplitsen naar deelname 
aan universitaire opleidingen versus deelname aan hogeschoolopleidingen?
3. Kan de minister deze cijfers inzake participatiegraad verder uitsplitsen naar deelname 
met onderscheid tussen academische bachelors, professionele bachelors, graduaten 
en hbo5-opleidingen (hbo5: hoger beroepsonderwijs 5)?
4. Welke conclusies trekt de minister daaruit? Zijn er opvallende verschillen ten opzichte 
van de evolutie die geschetst werd in mijn vorige schriftelijke vraag omtrent dit 
thema? 
5. Hoe verhoudt deze Limburgse participatiegraad zich ter zake ten opzichte van deze 
van studenten uit de andere provincies en het Brusselse Hoofdstedelijke Gewest?
6. Hoe evalueert de minister de desbetreffende verhouding tussen de Limburgse 
participatiegraad en deze in de andere provincies en het Brusselse Hoofdstedelijke 
Gewest?
7. De provincie Limburg is inderdaad ook erg verschillend qua demografie en 
sociaaleconomische stratificatie. Zo wordt er vaak gewezen naar de vroegere 
mijngemeenten waar de onderwijskansen en de sociale mogelijkheden merkelijk lager 
liggen dan in andere streken. Maar zoals hierboven gesteld zien we in Sint-Truiden en 
enkele Haspengouwse gemeenten ook een negatieve evolutie. 
Kan de minister voor het recentst beschikbare academiejaar ook een overzicht per 
Limburgse gemeente geven van de participatiegraad in het hoger onderwijs?
[1] Schriftelijke vraag nr. 734 (2021-2022), ingediend op 26 juli 2022
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 60 van 16 oktober 2023
van ROOSMARIJN BECKERS
1. Tabel 1 bevat de gevraagde update. De cijfers zullen voor oudere academiejaren licht 
verschillen met de cijfers uit de vorige schriftelijke vraag door technische verbeteringen 
aan de databanken om studenten uit het secundair en hoger onderwijs aan elkaar te 
koppelen. 
2. Tabel 2 toont de gevraagde opsplitsing.
Opgelet, studenten kunnen meerdere inschrijvingen hebben in hun eerste jaar in het 
hoger onderwijs, bijvoorbeeld wanneer ze doorheen het jaar heroriënteren. Wie daarin 
zowel ingeschreven was in een hogeschool als in een universiteit, zal twee keer 
meetellen in de tabel. Het totale percentage participatiegraad ligt daardoor in deze 
tabel ook hoger dan die in tabel 1.
3. Tabel 3 toont de gevraagde opsplitsing. Opgelet, studenten kunnen meerdere 
inschrijvingen hebben in het hoger onderwijs. Wie ingeschreven is in meerdere soorten 
opleidingen, zal ook meerdere keren meetellen in de tabel, nl. één keer per soort 
opleiding waarin de student een inschrijving had. Het totale percentage 
participatiegraad ligt daardoor in deze tabel ook hoger dan in tabel 1. 
4. Op basis van de laatst beschikbare gegevens kunnen we concluderen dat er geen grote 
verschillen zijn ten opzichte van de voorbije jaren. De data blijven nagenoeg stabiel.
5. De participatiegraad in Limburg is gemiddeld lager dan deze in de andere provincies en 
het Brussels Hoofdstedelijk Gewest. 
6. Er zijn geen grote verschillen vast te stellen. We kunnen dus stellen dat deze 
verhoudingen relatief stabiel zijn.
7. Tabel 4 toont het aantal afgestudeerden in het Limburgs secundair onderwijs die 
rechtstreeks doorstromen naar het Vlaams hoger onderwijs en hun participatiegraad 
per schooljaar van afstuderen SO en per gemeente. 
BIJLAGE
Overzicht
