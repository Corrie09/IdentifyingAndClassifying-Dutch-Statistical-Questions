title: Jeugdlokalen - Asbestwerken
thema: Jeugdbeleid
pdf link: https://docs.vlaamsparlement.be/pfile?id=2034080
thema link: https://www.vlaamsparlement.be/parlementaire-documenten/schriftelijke-vragen/1795092
SCHRIFTELIJKE VRAAG
nr. 59
van FREYA PERDAENS
datum: 17 januari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Jeugdlokalen  -  Asbestwerken
In de commissie Jeugd van 11 januari jl. werd, niet voor de eerste keer deze legislatuur, 
gedebatteerd over de problematiek van asbest in jeugdlokalen. Ik haalde aan dat het niet 
de bedoeling kan zijn dat jongeren zelf hun caoutchouc laarzen aantrekken om werken uit 
te voeren, maar dat daar uitbaters voor zijn.
De minister haalde aan dat hij de Ambrassade zou informeren over welke mogelijkheden 
er zijn. Ik had toen een aantal bijkomende vragen die niet volledig beantwoord werden. Ik 
haal ze dus met deze schriftelijke vraag nog eens aan:
1. Worden jeugdverenigingen en/of lokale besturen ook geadviseerd over de 
mogelijkheden die ze hebben wanneer een uitbater nalatig is?
2. Wat als een uitbater niet meteen ingaat op de kansen en mogelijkheden?
3. Welke subsidies worden er aangeboden?
4. Hoe moeten de betrokken jongeren het gesprek met de uitbaters aangaan en hoe 
moeten ze trachten hen te stimuleren voor een betere infrastructuur?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 59 van 17 januari 2024
van FREYA PERDAENS
1. Ik behandel vragen 1,2 en 4 gezamenlijk aangezien ze betrekking hebben op de 
ondersteuning van jeugdverenigingen in hun relatie met de eigenaar.
Uit het Grootschalig Lokalen Onderzoek 2023 dat de grote jeugdverenigingen lieten 
uitvoeren, blijkt dat ongeveer een derde (36,4 %) van de lokalen in eigendom is van de 
groep of een vzw-structuur die gelinkt is aan de groep. Bij 33,5% van de groepen is de 
gemeente of een gemeentelijke vzw-eigenaar, bij 18,5% is dat de parochie, een 
kerkelijke vzw of een parochiale vzw. In beperkte mate zijn scholen (1,8%), 
particulieren of anderen eigenaar.
De lokale besturen zijn bevoegd voor het lokale jeugdbeleid en zijn een belangrijke 
partner voor het lokale jeugdwerk bij het ondersteunen en informeren in het kader van 
de asbestproblematiek. Vanuit die rol kunnen zij ook bemiddelen en informeren indien 
een eigenaar onwillig zou zijn. Verder kan het jeugdwerk ook rekenen op de 
ondersteuning en informatie die onder meer door de Ambrassade en de koepels worden 
geleverd.
De Vlaamse regering keurde op 22 december 2023 het Actieplan Asbestafbouw 2023 
principieel goed. Dit bouwt verder op het actieplan 2018 van de Vlaamse regering. Ik 
heb mijn collega minister Demir gevraagd hierover een adviesvraag te stellen aan de 
Vlaamse Jeugdraad.
Het actieplan zet in op de prioritaire doelgroepen met verhoogde aandacht voor 
gebouwen in een jeugdcontext. Naast het aanbieden van de opmaak van een 
asbestattest voor lokale jeugdinfrastructuur door OVAM, kan ook 
asbestcementinzameling volgen. Verder worden een sensibiliserend luik met brochures 
en een directe benadering via de jeugdkoepels voorzien. Wat overheidsgebouwen 
betreft, blijft de verplichtende verwijdermijlpaal tegen 2034 van kracht.
Het Actieplan tracht alle haalbare acties te ondernemen die eigenaars aansturen tot het 
asbestveilig maken van hun gebouwen. Voor meer informatie verwijs ik naar collega 
Demir.
2. Zie supra.
3. Verwijdering van asbest kon als maatregel gesubsidieerd worden binnen de subsidielijn 
‘Investeringssubsidies voor kwaliteitsvolle basisvoorzieningen en inrichting van 
jeugdinfrastructuur’, in het kader van het eerste focusgebied “Investeren in een goede 
basisinfrastructuur”. Deze subsidielijn loopt echter niet meer.
Voor mogelijke financiële ondersteuning kunnen de verenigingen te rade gaan op de 
website van OVAM ( https://ovam.vlaanderen.be/ondersteuning-voor-
jeugdverenigingen).
OVAM ontwikkelde tenslotte een handige brochure die jeugdverenigingen ondersteunt 
naar een asbestveilige jeugdinfrastructuur. In deze brochure staat welke ondersteuning 
een jeugdorganisatie kan verwachten bij de afbouw van asbestcement in jeugdlokalen. 
Zo kunnen lokaal erkende jeugdverenigingen in 99,8% van de Vlaamse steden en 
gemeenten reeds een beroep doen op een ophaling van asbestcement (golfplaten/leien) 
die door OVAM gesubsidieerd is. De Ambrassade nam de lancering van het project van 
OVAM op in hun nieuwsbrief en plaatste een doorverwijzing naar informatie en 
ondersteuningsmaatregelen bij OVAM op hun website.
In verband met asbest; er komt een sectorprotocol met de OVAM aan. Het 
sectorprotocol gaat vooral over:
•de communicatie die De Ambrassade/Bataljong en vanuit de sportsector gedaan 
zal worden naar hun achterban om te sensibiliseren en te informeren.
•de bestaande ondersteuning die de OVAM aan het jeugdwerk en de sportsector 
(over jeugdgebouwen) zal aanbieden om asbest veilig weg te halen.
4. Zie supra.
