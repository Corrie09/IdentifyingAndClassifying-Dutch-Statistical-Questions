title: Gewestelijk ruimtelijk uitvoeringsplan (GRUP) - Opheffen reservatiestroken Schipdonkkanaal
thema: Natuur en Milieu
pdf link: https://docs.vlaamsparlement.be/pfile?id=2020244
thema link: https://www.vlaamsparlement.be/parlementaire-documenten/schriftelijke-vragen/1782565
SCHRIFTELIJKE VRAAG
nr. 169
van MIEKE SCHAUVLIEGE
datum: 28 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Gewestelijk ruimtelijk uitvoeringsplan (GRUP)  -  Opheffen reservatiestroken 
Schipdonkkanaal
De Vlaamse Regering keurde op 14 juli 2023 de startnota goed voor het GRUP ‘Opheffen 
reservatiestroken Schipdonkkanaal’. Met het GRUP wil de Vlaamse overheid alle 
reservatiestroken voor het Schipdonkkanaal en de verbinding met het Boudewijnkanaal 
opheffen en waar nodig de onderliggende bestemmingen corrigeren.
De bestemming van de reservatiezone is, zeker in Oost-Vlaanderen, in belangrijke mate 
groen ingekleurd. De reservatiezone heeft een belangrijke functie als blauwgroene 
verbinding en is landschappelijk ook belangrijk. Het is belangrijk die functie te behouden. 
De ecologische potenties zijn meestal echter beperkt. Het landgebruik is hoofdzakelijk 
landbouw en in een aantal zones ook wonen.
De Strategische Adviesraad voor Ruimtelijke Ordening en Onroerend Erfgoed (SARO) wijst 
er terecht op dat de ruimtelijke potenties van het plangebied en de beoogde ruimtelijke 
plandoelstellingen het kader moeten vormen voor de nodige correcties/herbestemmingen. 
De raad beklemtoont dat de plandoelstelling inzake het corrigeren van de onder- en 
nevenliggende bestemmingen in samenhang moet worden benaderd met de andere 
plandoelstellingen (o.a. inzake het behoud en de versterking van de landschappelijke en 
ecologische waarde rond het Schipdonkkanaal) en dat binnen een samenhangende 
ruimtelijke visie voor het Schipdonkkanaal en omgeving.
Gezien de openstaande taakstelling voor de realisatie van het Vlaams Ecologisch Netwerk 
(VEN) en bijhorende ruimteboekhouding van het Ruimtelijk Structuurplan Vlaanderen 
(RSV) waarbij netto nog 30.000 hectare extra groene bestemmingen moeten worden 
bestemd is het logisch dat in het RUP naar de nodige compensatie gezocht worden. Een 
‘planologische ruil’ van de groene bestemmingen die binnen het proces van het 
Schipdonkkanaal worden geschrapt in het RUP, is dan ook evident.
In de regio wordt al zeer lang aangedrongen op de schrapping van de reservatiezone. 
Onder druk van actiegroepen en parlementaire initiatieven heeft de Vlaamse Regering de 
opmaak van het GRUP eindelijk opgestart. Het is belangrijk dat het GRUP op korte termijn 
opgemaakt wordt en niet doorgeschoven wordt naar de volgende legislatuur.
1. Hoeveel groengebied is gelegen binnen de reservatiestrook?
2. Is de minister akkoord dat voor een planologische ruil van de groene bestemmingen 
die binnen het planproces geschrapt worden, binnen het RUP gezorgd zal worden?
3. Hoe zal de minister verzekeren dat dit inzake het corrigeren van de onder- en 
nevenliggende bestemmingen, zal gebeuren conform de ruimtelijke visie voor het 
Schipdonkkanaal en de omgeving?
4. Wat is de timing van het verdere proces van het RUP? Wanneer is de voorlopige 
vaststelling van het RUP gepland?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 169 van 28 november 2023
van MIEKE SCHAUVLIEGE
1. Binnen de reservatiestrook bevinden zich een aantal groene bestemmingen: 386 ha 
groengebied, 4,5 ha bufferzone, 4 ha natuurgebied en 0,3 ha bosgebied.
2-3.De verschillende plandoelstellingen zijn opgenomen in de startnota.
Zoals aangegeven bij plandoelstelling 2 bevat de zgn. grondkleur onder de 
reservatiestrook aanzienlijke verschillen langsheen het ganse traject. Sommige van die 
bestemmingen hebben intussen hun oorspronkelijk nut en betekenis verloren, of zijn 
niet langer relevant indien de reservatiestrook wordt opgeheven. Een correctie van 
deze bestemmingen op een aantal plaatsen is dus aangewezen. In de startnota wordt 
aangegeven dat de onderliggende groene bestemming nog steeds relevant is; andere 
percelen komen mogelijks in aanmerking voor een bestemmingswijziging. In de directe 
omgeving van de reservatiestroken zijn op bepaalde plaatsen ook potenties voor 
behoud en ontwikkeling van natuur of bos. Om die opportuniteiten te benutten worden 
volgende gebieden verder onderzocht in het planproces: 
•de percelen die gelegen zijn binnen de reservatiestroken;
•poldergraslanden in de onmiddellijke omgeving van de reservatiestroken tussen 
het Boudewijnkanaal en het Schipdonkkanaal;
•de onmiddellijke omgeving van het Paddepoelebos, in overeenstemming met 
het actieprogramma AGNAS (actie 52);
•de omgeving van Balgerhoeke;
•de omgeving van Malekote;
•de omgeving van het Leen (tussen Schipdonkkanaal en het Leen).
Het schrappen van de onderliggende groene bestemmingen is geen plandoelstelling. 
Dit kan mogelijks het gevolg zijn van de verdere analyse in het planproces met 
betrekking tot plandoelstelling 2: “correctie van de onder- en nevenliggende 
bestemmingen”. Een loutere 1-1 compensatie is in dat geval niet voorzien. 
Er wordt met andere woorden in een breder kader gekeken naar mogelijke 
herbestemmingen in het kader van bos en/of natuur. Het spreekt voor zich dat het 
corrigeren van de onder- en nevenliggende bestemmingen zal gebeuren naar een 
duidelijke ruimtelijke visie die in principe reeds vervat zit en samengevat is in de 5 
plandoelstellingen die opgenomen zijn in de startnota. 
4. Zoals aangegeven in het antwoord op de vragen om uitleg besproken in de 
commissievergadering van 20 december 2022 is het mijn voornemen om tot een 
ontwerp-GRUP te komen voor het einde van deze legislatuur.
