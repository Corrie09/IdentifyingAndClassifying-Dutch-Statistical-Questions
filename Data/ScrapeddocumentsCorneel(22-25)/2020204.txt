title: Ambtelijke werkgroep 'versnelling onteigeningen' - Werking
thema: Openbare werken
pdf link: https://docs.vlaamsparlement.be/pfile?id=2020204
thema link: https://www.vlaamsparlement.be/parlementaire-documenten/schriftelijke-vragen/1782838
SCHRIFTELIJKE VRAAG
nr. 292
van MARTINE FOURNIER
datum: 29 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Ambtelijke werkgroep ‘versnelling onteigeningen’  -  Werking
In de beleids- en begrotingstoelichting (BBT) Mobiliteit en Openbare Werken 
Begrotingsjaar 2024 lezen we: “Met het decreet van 16 oktober 2020 tot wijziging van de 
artikelen 2, 10 en 15 van het Vlaams Onteigeningsdecreet van 24 februari 2017 werd een 
onderhandelingstermijn van maximaal één jaar ingevoegd. Te vaak komen investeringen 
in verkeersveiligheid en fietsinfrastructuur niet tot realisatie wegens aanslepende 
procedures of te trage grondverwerving. Dankzij die termijn kunnen we - conform het 
Vlaams regeerakkoord - voorkomen dat onteigeningsprojecten vertraging oplopen door 
onnodig aanslepende onderhandelingen. De termijn van één jaar kan door de onteigenaar 
wel overschreden worden als daar goede redenen voor zijn. Een ambtelijke werkgroep 
‘versnelling onteigeningen’ komt periodiek samen om de procedures inzake 
grondverwerving en onteigeningen te evalueren, en desgevallend verbetervoorstellen te 
formuleren en effecten van wijzigingen op te volgen. De resultaten van deze evaluatie 
zullen wellicht in de loop van 2024 gefinaliseerd kunnen worden.”
Bij die passage had ik graag het volgende vernomen.
1. Welke evaluaties heeft de ambtelijke werkgroep ‘versnelling onteigeningen’ 
uitgevoerd? Wat waren de resultaten in 2023?
2. Welke verbetervoorstellen heeft de ambtelijke werkgroep ‘versnelling onteigeningen’ 
al geformuleerd?
3. Zijn er al wijzigingen gebeurd sinds 2020 voor een vlottere onteigeningsprocedure?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 292 van 29 november 2023
van MARTINE FOURNIER
1. Zoals vermeld in de beleids- en begrotingstoelichting (BBT) Mobiliteit en Openbare 
Werken Begrotingsjaar 2024 is de afspraak om in de loop van 2024 een evaluatie op 
te maken. Deze vraag loopt daar enigszins op vooruit.
Ik kan wel al meegeven als algemene vaststelling dat als gevolg van het instellen van 
een specifieke referentie als onderhandelingstermijn (maximum een jaar) de 
onderhandelingen doorgaans sneller worden opgestart.  
De complexiteit en de omvang van de onteigeningen hebben uiteraard een 
rechtstreekse impact op de doorlooptijd van de onderhandelingen. Soms dienen 
bijvoorbeeld 15 volledige woningen verworven te worden, in andere gevallen gaat het 
om 200 à 300 voortuinstroken. 
Het initiëren van een gerechtelijke onteigening betekent niet dat het 
onderhandelingsproces ophoudt. Vaak blijkt dit een belangrijke trigger die eigenaars 
over de streep trekt om tot een overeenkomst te komen.
Daarnaast mag ook niet uit het oog verloren worden dat een eventuele gerechtelijke 
fase een doorlooptijd van één jaar of langer met zich meebrengt. In die zin blijft het 
een evenwichtsoefening, waarbij het soms in het belang van alle partijen is om toch 
voldoende tijd uit te trekken voor de onderhandelingen. Enkele maanden langer 
onderhandelen kan immers in zijn totaliteit toch een tijdswinst betekenen, als 
daarmee alsnog een akkoord bereikt wordt en een gerechtelijke fase wordt vermeden. 
Dit betekent uiteraard niet dat de onderhandelingen eindeloos moeten duren. De 
aankoopcommissaris voelt het best aan wanneer de onderhandeling op een dood 
spoor zit en verdere stappen aangewezen zijn.
De beschikbaarheid van mensen en middelen (voor opmaak plannen, besluiten, 
schattingen, onderhandelingen …) is tevens een belangrijke bepalende factor voor het 
al dan niet kunnen versnellen van onteigeningen.
2. Zoals vermeld in de beleids- en begrotingstoelichting (BBT) Mobiliteit en Openbare 
Werken Begrotingsjaar 2024 staat dit op de agenda in 2024. 
Wel is een besluit Vlaamse Regering met het oog op de inwerkingtreding van het 
Digitaal Uitwisselingsplatform Onteigeningen (DUO). Daarnaast worden de twee 
volgende wijzen tot aankondiging van het openbaar onderzoek in het huidige 
uitvoeringsbesluit geschrapt met het oog op administratieve vereenvoudiging:
5° een bericht in lokaal drukwerk dat niet wordt beschouwd als publiciteit;
6° een bericht in het Belgisch Staatsblad.
3. Er werden sinds de wijziging van 16 oktober 2020 nog geen wijzigingen aan het 
decreet doorgevoerd (zie ook vraag 2). De trekker van het decreet en het 
uitvoeringsbesluit is het Departement Kanselarij en Bestuur.
