title: Interfederale gezondheidsdoelstellingen - Stand van zaken
thema: Gezondheid
Staatshervorming en Verhoudingen binnen de Belgische federale staat
Welzijn en Gezin
pdf link: https://docs.vlaamsparlement.be/pfile?id=2042862
thema link: https://www.vlaamsparlement.be/parlementaire-documenten/schriftelijke-vragen/1800516
SCHRIFTELIJKE VRAAG
nr. 230
van JEREMIE VANEECKHOUT
datum: 1 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Interfederale gezondheidsdoelstellingen  -  Stand van zaken
Er is een interfederale werkgroep opgericht om interfederale gezondheidsdoelstellingen op 
te stellen. Dat is belangrijk aangezien het Toekomstinstituut voor de gezondheid nog altijd 
niet opgericht is. 
Vlaanderen heeft goede gezondheidsdoelstellingen die nog blijken te werken ook maar in 
de geest van een volwassen samenwerkingsfederalisme wensen we dat 
gezondheidsstrategieën, al dan niet asymmetrisch, coherent zijn op de verschillende 
beleidsniveaus zodat ze elkaar versterken.
1. Hoe staat de minister tegenover interfederale gezondheidsdoelstellingen?
2. Hoe draagt Vlaanderen ertoe bij om tot dergelijke doelstellingen te komen?
3. Wat is de stand van zaken van de interfederale werkgroep?
4. Vindt de minister het belangrijk dat er nog deze legislatuur, met het oog op de 
volgende, doelstellingen worden afgesproken?
5. Welke gezondheidsdoelstellingen zou de minister naar voren schuiven?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN  
ANTWOORD
op vraag nr. 230 van 1 februari 2024 
van JEREMIE VANEECKHOUT
1. Als minister van Volksgezondheid, ben ik er evident voorstander van om het preventief 
gezondheidsbeleid te versterken door meer in te zetten op samenwerking tussen de 
overheden, met respect voor bevoegdheden en budgettaire mogelijkheden.
We weten dat naast inzetten op educatie, omgevingsinterventies en zorg en 
begeleiding, ook regels en afspraken belangrijk zijn. Sommige van deze zaken liggen 
niet binnen onze bevoegdheid. Bijvoorbeeld verbod op reclame, leeftijdsgrenzen 
aanpassen, taksen heffen, enz. zijn belangrijke hefbomen om (on)gezond gedrag te 
beïnvloeden. 
Tijdens deze legislatuur is om die reden veel tijd en energie geïnvesteerd in 
interfederale plannen voor belangrijke gezondheidsthema’s (tabak, alcohol, drugs, 
gokken, mondgezondheid, (HPV-)screening, antimicrobiële resistentie, 
milieugezondheid, …). 
2. Departement Zorg is vertegenwoordigd in de technische werkgroep ‘Interfederale 
gezondheidsdoelstellingen’ en heeft een actieve inbreng in de gesprekken. 
De focus vanuit de Vlaamse overheid in die gesprekken is het versterken van de 
Vlaamse gezondheidsdoelstellingen die middels een uitgebreid participatief proces 
(met betrokkenheid van lokale actoren, het middenveld, academici en de ‘andere’ 
beleidsdomeinen) geformuleerd zijn. Dit betekent concreet: niet opnieuw beginnen 
maar op zoek gaan naar raakvlakken waar meer samenwerking en afstemming kan 
bijdragen tot meer gezondheidswinst voor de burger. 
Vanuit diezelfde focus is de voorbije jaren al intensief interfederaal samengewerkt, 
bijvoorbeeld in de Algemene Cel drugs (voor de thema’s alcohol, drugs, tabak, gokken, 
lachgas), in de IKW preventie (voor de thema’s kankerscreening, mondgezondheid, 
neonataal opsporen van zeldzame ziekten,…), in het kader van NEHAP (voor 
milieugezondheid), enz. 
3. De technische werkgroep is na de beslissing van de IMC Volksgezondheid in het late 
najaar van 2023 met haar werkzaamheden gestart en heeft in eerste instantie 
geprobeerd om de reikwijdte van de opdracht te verduidelijken. Er werd een voorstel 
geformuleerd waarin o.a. de verhouding tussen de bestaande 
gezondheidsdoelstellingen van de deelstaten en eventuele interfederale 
gezondheidsdoelstellingen wordt omschreven. Eind 2023 is dat voorstel voor politiek 
akkoord voorgelegd aan de IKW Preventie. Uit de bespreking in de daaropvolgende 
vergaderingen blijkt dat de voorgestelde scope nog te veel ruimte laat voor 
interpretatie. Op vraag van de voorzitter van de IKW Preventie hebben ook de 
betrokken kabinetten recent deelgenomen aan deze werkgroep.
4. Een gezondheidsdoelstelling is een lege doos als er geen concrete acties aan 
verbonden worden. Idealiter is er zicht op een actieplan, budget en bereidheid om de 
geplande acties prioritair uit te voeren. 
De Vlaamse gezondheidsdoelstellingen vertrekken niet alleen vanuit een specifieke 
visie, maar ze zijn ook goed onderbouwd - lees: gebaseerd op bronnen van 
gezondheidsgegevens die ook gebruikt worden voor analyse van de gezondheid van 
de Belgische bevolking. Er zullen, bij het in kaart brengen van gezondheidsnoden voor 
België, wellicht wel regionale verschillen zijn in incidentie en mortaliteit (ziektelast) en 
kwetsbare subgroepen, maar in grote lijnen zijn de belangrijke gezondheidsproblemen 
en -uitdagingen in België (en dus ook in Vlaanderen) gekend: er is een toenemend 
aantal chronische zieken, een vergrijzende bevolking, multimorbiditeit, … De Vlaamse 
gezondheidsdoelstellingen zijn toegespitst op het preventief aanpakken van een groot 
deel van die uitdagingen. 
De uitgebreide ervaring met de Vlaamse gezondheidsdoelstellingen leert dat het 
formuleren van gezondheidsdoelstellingen een grondige voorbereiding vergt. Zowel 
een kwalitatieve inhoudelijke onderbouwing als zoeken naar gedragenheid bij het 
brede maatschappelijk veld zijn arbeids- en tijdsintensief, maar essentieel voor een 
succesvolle implementatie.
Het is ook belangrijk dat dit voorstel bevestigd wordt door de voltallige regeringen en 
niet alleen door de ministers van Volksgezondheid, zodat de ambitie voor meer health 
in all policies ook breed ondersteund wordt, en zodat de raakvlakken tussen 
Volksgezondheid en andere beleidsdomeinen op een gedragen manier kunnen worden 
vertaald in interfederale gezondheidsdoelstellingen.
De timing om dit initiatief op te starten mag niet ten koste gaan van kwaliteit en 
gedragenheid, en daarmee ook het doel, namelijk vanuit adequate en duurzame 
(gedragen) samenwerking bijdragen tot meer gezondheidswinst. 
5. We bepleiten realiteitszin, en dus om de volgende maanden, op basis van 
gezondheidsdoelstellingen in de deelstaten, vooral prioritaire acties en noden te 
identificeren waar interfederale samenwerking een directe, actiegerichte, meerwaarde 
heeft (cfr. bestaande interfederale plannen). Die prioriteiten kunnen dan voorgelegd 
worden voor uitwerking in de volgende legislatuur met politieke afspraken over ambitie 
om ze uit te voeren - en over een helder budgettair kader: er is immers nog marge 
om het budget voor preventief gezondheidsbeleid te laten evolueren naar de WHO-
norm (5% van de totale gezondheidszorg).
