title: Geïntegreerd investeringsprogramma (GIP) 2024 - Stations premetro Antwerpen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022178
thema link: https://www.vlaamsparlement.be/parlementaire-documenten/schriftelijke-vragen/1784344
SCHRIFTELIJKE VRAAG
nr. 323
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Stations premetro Antwerpen
In het GIP van het Departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen deze entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
Graag vraag ik meer informatie over de investeringen voorzien in de stations van de 
Antwerpse premetro.
1. In het ontwerp GIP 2024 wordt onder nummer GIP003352/02 – “Premetro Antwerpen 
– station Groenplaats” €15.530.000 voorzien. In het doorkijk GIP 2025 wordt dit 
aangevuld met een bedrag van €1.704.000 en in het doorkijk GIP 2026 met een bedrag 
van €31.000. 
Behelst dit de totale kostprijs voor het project van het premetrostation Groenplaats? 
Welke concrete werken worden met dit budget voorzien? Welk aandeel neemt de stad 
in de ondergrondse werken aan de Groenplaats voor haar rekening?
2. In het ontwerp GIP 2024 wordt onder nummer GIP003031/01 – “Premetro Antwerpen 
– station Plantin” een reservebudget van €1.020.000 voorzien. In het doorkijk GIP 
2025 wordt hiervoor een bedrag van €10.000.000 voorzien. 
Welke concrete werken worden met dit budget gepland? Welke renovatiewerken aan 
station Plantin dienen te gebeuren? Zal dit bedrag worden ingezet voor de technische 
infrastructuur van het station Plantijn, voor de ruwbouw van het station, of voor 
spoorvernieuwing?
3. In het ontwerp GIP 2024, het doorkijk GIP 2025 en het doorkijk GIP 2026 wordt geen 
budget voorzien voor andere stations dan bovenvermelde stations en de nieuw te 
ontwikkelen stations Drink, Morkhoven, Stuivenberg en Willibrordus. 
Impliceert dit dat in 2024-2026 geen onderhouds- of infrastructuurwerken voorzien 
worden aan de stations F. Van Eeden (behalve integratie liften), Meir, Opera, Astrid, 
Elisabeth, Handel, Schijnpoort, Sport, Diamant (behalve nieuwe roltrappen) en Zegel?
4. In het ontwerp GIP 2024 wordt onder nummer GIP004320/02 – “Premetro Antwerpen 
– digitale schermen” een reservebudget voorzien van €456.000. 
Welke concrete investeringen worden met dit budget voorzien? Welke schermen zullen 
ermee voorzien worden en op welke locaties? Gaat het over nieuw te plaatsen 
schermen, of over het verhelpen van het uitvallen of slecht functioneren van bestaande 
digitale informatieschermen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 323 van 1 december 2023
van ORRY VAN DE WAUWER
1. Deze budgetten dienen inderdaad voor de renovatie van station Groenplaats en 
omvatten naast de bouwkost o.m. ook een reservering voor indexatie en 
prijsherziening.
De geplande werken aan het station Groenplaats omvatten een volledige renovatie, 
zowel op bouwkundig gebied als op gebied van technische installaties. Zo zullen de 
perrons verlengd worden, komt er een bijkomende in- en uitgang op de Schoenmarkt, 
en wordt de lokethal verruimd en transparanter gemaakt. De roltrappen zullen 
allemaal vernieuwd worden, en er zullen liften vanop maaiveld naar de verschillende 
niveaus komen.
Dit project kadert in een groter project waarin de Groenplaats en de omliggende 
straten volledig heraangelegd worden. Dit project is een samenwerking tussen de stad 
Antwerpen, het district Antwerpen, De Lijn en water-link. De in het GIP genoemde 
bedragen betreffen enkel het aandeel van De Lijn in de ondergrondse werken. De stad 
neemt de bouw van een ondergrondse fietsenstalling voor haar rekening, evenals een 
deel van de kosten voor de entreezone, welke niet enkel voor de metro gebruikt 
wordt, maar ook de toegang is tot de parking, de fietsenstalling en het 
shoppingcenter.
2. In 2024 werd de gunning van de studieopdracht voor de herinrichting van het station 
Plantin als reserve opgenomen.
In 2025 werd de gunning van de werken als reserve voorzien. Deze werken omvatten 
een totale renovatie van het station, zowel bouwkundig als op gebied van technieken, 
dus ook vernieuwing van de roltrappen en installatie van liften. De eigenlijke 
spoorbedding is hierin niet opgenomen, aangezien deze wordt vernieuwd i.f.v. de 
werken van het project Tunnelrenovatie.
3. In de stations die niet expliciet opgenomen zijn in het GIP worden in de betreffende 
periode geen grote werkzaamheden gepland. Uiteraard blijven wel de gewone 
instandhoudings- of onderhoudswerken doorlopen, maar deze omvatten geen 
totaalrenovatie of ingrijpende verbouwingen.
I.f.v. de beschikbare middelen zullen er roltrappen vernieuwd worden in station 
Diamant en het station Plantin.
4. Dit budget zal aangewend worden om nieuwe digitale zuilen te plaatsen aan de 
voornaamste premetro-ingangen bovengronds te Antwerpen.
