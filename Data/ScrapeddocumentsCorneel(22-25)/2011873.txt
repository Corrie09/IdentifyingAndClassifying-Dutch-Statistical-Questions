title: Levenslang leren - Volwassenenonderwijs
thema: Onderwijs en Vorming
pdf link: https://docs.vlaamsparlement.be/pfile?id=2011873
thema link: https://www.vlaamsparlement.be/parlementaire-documenten/schriftelijke-vragen/1775799
SCHRIFTELIJKE VRAAG
nr. 85
van BRECHT WARNEZ
datum: 26 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Levenslang leren  -  Volwassenenonderwijs
De minister haalt in zijn beleidsnota aan dat hij aandacht heeft voor levenslang leren. Hij 
erkent echter dat de participatie van Vlaanderen relatief laag ligt. Hij wil daaraan 
tegemoetkomen door het stichten van een echte leercultuur in Vlaanderen, met een 
significante rol voor het volwassenenonderwijs. 
Om een beeld te krijgen van de huidige stand van zaken m.b.t. de leercultuur, zijn cijfers 
over het opleidingsaanbod en participatie noodzakelijk. Tijdens de coronacrisis werden 
daartoe verschillende maatregelen ter ondersteuning genomen door de Vlaamse Regering 
en het Vlaams Parlement, zoals de tijdelijke opheffing van de rationalisatienormen voor de 
centra voor volwassenenonderwijs (CVO’s). Bijgevolg kwamen CVO’s die onvoldoende 
lesuren aan cursisten behaalden, toch nog in aanmerking voor financiering of subsidiëring 
voor 2021-2022.
Graag de gegevens in Excel beschikbaar stellen.
1. Kan de minister een overzicht bezorgen van alle opleidingen die CVO’s en centra voor 
basiseducatie (CBE’s) verstrekken m.b.t. het doel van levenslang leren? Gelieve een 
overzicht te verschaffen per onderwijsinstelling en schooljaar vanaf 2015-2016 tot 
heden. Niet elke opleiding die wordt aangeboden in het volwassenenonderwijs biedt 
echter levenslang leren, in de zin van het volgen van opleiding en vorming na een 
initiële opleiding, aan. Dat bleek uit het antwoord op de voorgaande schriftelijke vraag 
nr. 854 van 25 september 2020. Daaruit bleek dat CBE’s vaak opleidingen tot lezen 
en schrijven en CVO’s modules NT2 (met Nederlands als tweede taal) en 
tweedekansonderwijs (tko) aanbieden. Dat kan niet als levenslang leren beschouwd 
worden.
2. Hoeveel personen hebben zich ingeschreven voor die opleidingen? Gelieve een 
overzicht in Excel te verschaffen per onderwijsinstelling, opleiding en schooljaar vanaf 
2015-2016 tot heden. 
3. Heeft de minister zicht op de verdeling tussen mannen en vrouwen, de leeftijden, en 
de provincies waaruit de personen komen? 
4. Hoe ziet en evalueert de minister de (verdere) evolutie nu het volwassenenonderwijs 
meer verschuift naar kansenonderwijs en daarbij ook het profiel van de gemiddelde 
cursisten wijzigt?
5. De economie ziet kansen in het volwassenenonderwijs om via na- en 
bijscholingsaanbod een antwoord te bieden op de nood aan een flexibelere jobmarkt. 
Ziet de minister nood aan bijsturing om hierop een antwoord te bieden?
6. Hoeveel cursisten braken hun opleiding vroegtijdig af, in absolute en procentuele 
cijfers? Gelieve een overzicht te verschaffen van de voorbije vijf jaren in Excel. 
7. Een reeds lang aanslepend probleem bij het volwassenenonderwijs is dat certificaten, 
diploma’s en eindestudiebewijzen niet goed kunnen worden geregistreerd. De 
statistische jaarboeken tonen dat ook aan. 
Welke initiatieven heeft de minister al genomen en ziet hij nog om die 
registratieproblemen te verhelpen? Gelieve een stand van zaken met timing en 
budgetten te verschaffen in Excel. 
8. Er blijft een grote daling van inschrijvingen in het volwassenenonderwijs merkbaar.
a) Welke mogelijke initiatieven ziet de minister om die weer te laten toenemen tot 
een hoger aantal dan voor de coronacrisis? Gelieve een stand van zaken en een 
overzicht van de initiatieven met timing en budgetten te verschaffen.
b) Plant de minister een overleg met het werkveld voor de uitrol daarvan? Zo ja, met 
wie en in welke timing?
9. Schaalvergroting.
a) Hoe ziet en evalueert de minister de gerealiseerde schaalvergroting uit het 
volwassenenonderwijs van de voorbije jaren?
b) Hoe ziet de minister de rol en de mogelijke positionering van de CVO’s daarbij?
c) Acht de minister verdere hervormingen nodig? Zo ja, graag het plan van aanpak 
met timing en budget.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 85 van 26 oktober 2023
van BRECHT WARNEZ
1. Voor alle opleidingen die de CVO’s en CBE’s vanaf het schooljaar 2015-2016 
organiseerden verwijs ik door naar Dataloep. Tevens worden op Dataloep alle 
inschrijvingen op moduleniveau meegegeven. Al de opleidingen worden als levenslang 
leren beschouwd. Het gaat namelijk om elke vorm van leren voor volwassenen na het 
initieel onderwijs ongeacht de inhoud of het niveau van dat leren. Dat levenslang leren 
breder is dan vaak wordt gedacht wordt toegelicht op de officiële website omtrent 
levenslang leren van de Vlaamse overheid. 
2. Ook op Dataloep kan de Vlaams volksvertegenwoordiger de cijfers over het aantal 
cursisten per opleiding terugvinden.  
3. Tabel 1-4 in bijlage 1 bevatten cijfers over de verdeling tussen mannen en vrouwen, 
de leeftijden en de provincies waar de cursisten les volgen.
4. In 2019 is een nieuw financieringssysteem voor het volwassenenonderwijs ingevoerd. 
Eén van de drie hoofddoelstellingen daarvan is om meer kwetsbare doelgroepen te 
bereiken. In 2019 werd een nulmeting uitgevoerd in functie van een monitoring met 
het oog op de evaluatie van het nieuwe financieringssysteem. Sinds 2020 zijn er 
jaarlijks monitorrapporten uitgebracht. Door de impact van de coronacrisis waren er 
nog onvoldoende gegevens zonder corona-effect beschikbaar om al tot een algemene 
evaluatie over te gaan. De monitor wordt daarom verdergezet. Wat het bereiken van 
meer lagergeschoolden en werkzoekenden betreft, is er wel al een positieve evolutie 
merkbaar. 
5. Eén van de vier speerpunten van het Edusprongrelanceplan voor het 
volwassenenonderwijs is het versterken van arbeidsmarktkansen via om- en 
bijscholing. Verschillende initiatieven in het Edusprongprogramma zijn gericht op het 
verlagen van drempels naar om- en bijscholen in het volwassenenonderwijs: door 
flexibele leerwegen, kwalificatie- en diplomatrajecten mogelijk te maken. Vooraleer de 
centra konden starten met lokale projecten hebben zij via de regioscan samen met de 
regionale partners de regionale opleidingsbehoeften in kaart gebracht. 
6. In het volwassenenonderwijs kan niet gesproken worden over drop-out aangezien niet 
alle cursisten een opleiding starten met de intentie om een (bijkomend) diploma te 
behalen. Er kunnen wel cijfers meegegeven over het aantal cursisten die vroegtijdig 
met de opleiding stoppen. Hiervoor verwijs ik naar tabel 5-8 in bijlage 1. De tabellen 
bevatten cijfers voor opleidingen gestart in 2017-2018 of later. De cijfers voor 2021-
2022 werden weggelaten omdat dit het laatste jaar is waarvoor dergelijke trajecten 
beschikbaar zijn en ongeveer alle cursisten dus nog in de opleiding zitten. Over de 
beschouwde periode, die voor een groot stuk samenvalt met de coronacrisis, neemt 
de data m.b.t. cursisten die vroegtijdig hun opleiding stopzetten toe met 4 à 5 
procentpunten. We zien dat in de basiseducatie tot 1 op 7 en in het secundair 
volwassenenonderwijs tot 1 op 4 cursisten hun opleiding succesvol beëindigen. We 
houden hierbij ook rekening met situaties waarin men alle deelcertificaten behaald 
heeft, maar waarin het eindbewijs niet geregistreerd werd. Toch zijn deze cijfers 
mogelijk een onderschatting van het aantal behaalde eindstudiebewijzen, omdat de 
eindstudiebewijzen in het begin van de observatieperiode niet altijd voldoende goed 
geregistreerd werden. Bovendien werden in die periode ook nog geen vrijstellingen 
geregistreerd waardoor het niet altijd zichtbaar was dat de opleiding succesvol werd 
beëindigd. Dat het aantal geregistreerde certificaten in de basiseducatie lager is dan 
in het secundair volwassenenonderwijs kan ook verklaard worden door het 
geletterdheidsaanbod en het profiel van de cursisten (met uitzondering van de (Alfa-
)NT2-opleidingen) waardoor er meer nood is aan een functioneel en op maat gericht 
aanbod dan aan volledige opleidingen. 
7. Om de registraties te verbeteren is in het nieuwe financieringssysteem van het 
volwassenenonderwijs een deel van de subsidiëring of financiering van de centra 
afhankelijk gemaakt van de registratie van de behaalde studiebewijzen. Op het niveau 
van de modules is er een outputfinanciering ingevoerd en op het niveau van de 
volledige opleiding geldt er een kwalificatiebonus. Dit heeft tot een boost qua 
correctheid en volledigheid in de registratie van de studiebewijzen geleid. Daarnaast 
is er de voorbije jaren ook gewerkt aan hulpmiddelen voor de centra m.b.t. de 
registratie van studiebewijzen. De belangrijkste verwezenlijking daarbij is dat het 
registratiesysteem voor het volwassenenonderwijs DAVINCI een notificatie naar het 
centrum stuurt wanneer het systeem vaststelt dat een cursist recht heeft op een 
eindbewijs. Tot slot worden er ook wekelijks rapporten per centrum op de online 
communicatietool voor directies en administraties Mijn Onderwijs geplaatst met een 
overzicht van de reeds geregistreerde deelcertificaten/eindbewijzen. 
8. Een daling is sinds 2021-2022 niet meer merkbaar. Dit is enerzijds te danken aan 
initiatieven die de centra voldoende middelen garandeerden om een aanbod te blijven 
organiseren en aan de regelluwe maatregelen. Anderzijds is dit wellicht ook het gevolg 
van de initiatieven m.b.t. bekendheid en begeleiding in het kader van het 
Edusprongrelanceplan om het levenslang leren te stimuleren: de brede 
communicatiecampagne, het opleidingskompas, lokale projecten van de centra, EVC- 
en leerloopbaanbegeleiding. 
9. De schaalvergroting van de CVO kan geslaagd genoemd worden. Van 48 CVO in 2019 
zijn we geëvolueerd naar 32 CVO in 2023. Alle CVO konden na fusies en/of 
overhevelingen aan één van de nieuwe, hogere rationalisatienormen voldoen. Voor 
één CVO is de fusie weliswaar pas tijdens de afbouwperiode gebeurd. Omwille van de 
impact van de coronacrisis is er voor de refertejaren 2020 en 2021 ook een tijdelijke 
afwijking op de rationalisatienormen voorzien. Voor verdere hervormingen op dit vlak 
wacht ik de resultaten van de evaluatie van het financieringssysteem af.   
BIJLAGE
Overzicht
