title: Kandidaat-EU-lidstaten Moldavië, Bosnië-Herzegovina en Oekraïne - Toetredingstraject
thema: Buitenlands beleid
Europese instellingen
Oekraïnecrisis
pdf link: https://docs.vlaamsparlement.be/pfile?id=2022236
thema link: https://www.vlaamsparlement.be/parlementaire-documenten/schriftelijke-vragen/1783199
SCHRIFTELIJKE VRAAG
nr. 71
van KARL VANLOUWE
datum: 29 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Kandidaat-EU-lidstaten Moldavië, Bosnië-Herzegovina en Oekraïne  -  Toetredingstraject
Op 8 november 2023 kondigde de voorzitter van de Europese Commissie, Ursula von der 
Leyen, aan dat de Europese Commissie de onderhandelingen over een toetreding van 
Oekraïne tot de Europese Unie wil doen opstarten. Volgens von der Leyen is Oekraïne er 
namelijk in geslaagd om diepgaande hervormingen uit te voeren rond onder andere 
corruptie en hun Hoge Raad van Justitie.
Naast Oekraïne wordt ook de opstart van onderhandelingen voor Moldavië en Bosnië-
Herzegovina aanbevolen. De toetredingsaanvraag van Bosnië en Herzegovina is 
opmerkelijk want in het land zijn er aanzienlijke politieke spanningen die niet de goede 
kant lijken uit te gaan. Daarnaast is Moldavië ook een bijzonder geval. Begin september 
opende federaal minister van Buitenlandse Zaken Hadja Lahbib een nieuwe Belgische 
ambassade in Chrisinau, na de beslissing op 23 juni 2022 om het land het statuut van 
kandidaat-lidstaat te geven.
De procedure voor Moldavië lijkt dus wel erg vlot te gaan: op een jaar tijd wordt het land 
gepromoveerd van kandidaat-lidstaat naar een land waarmee de EU onderhandelingen 
voert over toetreding tot de Unie. Dat terwijl er nog maar op 17 november 2022 een 
resolutie is goedgekeurd in het Vlaams Parlement over toetredingsgesprekken van landen 
in de Westelijke Balkan. Daarin werd uitdrukkelijk gevraagd om de 
toetredingsonderhandelingen te laten verlopen volgens de vastgelegde toegangscriteria. 
Haast en spoed mag dus niet aan de orde zijn. Door de precaire situatie van de pro-
Westerse regering in het land en de druk van Rusland in Transnistrië is er wel extra 
Europese steun nodig, zodat Rusland geen extra bondgenoot vindt op het Europese 
continent. De minister liet weten in antwoord op mijn schriftelijke vraag nr. 11 van 3 
oktober 2023 dat het voor de Vlaamse Regering belangrijk is dat de 
toetredingsmethodologie strikt wordt toegepast, conform resolutie Parl.St. Vl.Parl. 2022-
2023, nr. 1485/3.
De toetredingsgesprekken voor deze drie landen zouden volgens minister Lahbib een 
centraal gegeven vormen binnen ons toekomstig Europees Voorzitterschap. Charles Michel 
liet weten in De Standaard in september dat hij wil toewerken naar een nieuwe Europese 
uitbreiding tegen 2030.
1. Wat zijn de bemerkingen van de minister-president bij de aanbeveling van de Europese 
Commissie voor de opstart van de onderhandelingen tot toetreding van die drie 
landen? 
2. Zowel Oekraïne als Moldavië en Bosnië-Herzegovina zijn veraf van de officiële 
toetredingscriteria. Toch wil Charles Michel als voorzitter van de Europese Raad de 
uitbreiding bewerkstelligen tegen 2030. 
Wat is het standpunt van de Vlaamse Regering over die versnelde 
toetredingsprocedure? Primeren strategische, geopolitieke keuzes boven realistische 
integratie van deze kandidaat-lidstaten in de Unie?
3. Staat het uitbreidingsdebat rond de toetreding van deze drie landen op de agenda van 
ons Europees voorzitterschap? Staat er extra steun voor deze landen op de politieke 
agenda?
4. Kan de minister meer inzicht geven over de banden tussen Vlaanderen en de nieuwe 
kandidaat-lidstaten? Zijn er export- en importcijfers beschikbaar van handel tussen 
Vlaanderen-Oekraïne en Vlaanderen-Bosnië? 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 71 van 29 november 2023
van KARL VANLOUWE
1-2.Tijdens de Europese Raad van 14 en 15 december 2023 beslisten de Europese 
staats-en regeringsleiders over de uitbreiding van de Europese Unie, in navolging 
van de aanbevelingen van de Europese Commissie van 8 november 2023. De meeste 
lidstaten waren (voorzichtig) positief over de aanbevelingen van de Europese 
Commissie. De Europese Raad heeft dan ook besloten om de 
toetredingsonderhandelingen met Oekraïne en Moldavië te starten. De Europese 
Raad kan de onderhandelingskaders aannemen zodra de aanbevelingen door de 
Europese Commissie zijn ingevuld. De Europese Commissie zal hierover rapporteren 
in maart 2024. Dat betekent dat de toetredingsonderhandelingen met Oekraïne en 
Moldavië nog enkele jaren in beslag zullen nemen. De vraag is hoe de EU zich intern 
dient te organiseren en te financieren in het licht van deze uitbreiding, wat een 
belangrijk punt zal zijn tijdens het Belgisch voorzitterschap van de Raad van de 
Europese Unie. 
Wat Bosnië-Herzegovina betreft, dat in december 2022 de status ‘kandidaat-lidstaat’ 
verwierf, heeft de Europese Raad besloten om de toetredingsonderhandelingen te 
openen van zodra aan de lidmaatschapscriteria voldaan is. 
De Europese Raad heeft daarnaast ook besloten dat Georgië de status ‘kandidaat-
lidstaat’ kan verwerven, op voorwaarde dat de relevante stappen uit de aanbeveling 
van de Europese Commissie van 8 november 2023 genomen worden. 
Ter voorbereiding van deze discussies vond een ad-hocvergadering binnen de 
directie-generaal Europese Zaken en Coördinatie (DGE) plaats over de uitbreiding, 
waar ook de Vlaamse Regering werd vertegenwoordigd. 
De Europese Raad stelt dat “uitbreiding een geostrategische investering is in vrede, 
veiligheid, stabiliteit en welvaart”. De oorlog tussen Rusland en Oekraïne heeft EU-
uitbreiding in een stroomversnelling geplaatst. Vlaanderen onderstreept echter 
systematisch de nood aan een ‘merit-based’ aanpak met een nauwe betrokkenheid 
van de lidstaten. Daarnaast benadrukt Vlaanderen steeds een sterke conditionaliteit 
en dat toetredingsonderhandelingen niet onherroepelijk tot lidmaatschap mogen 
leiden. De weg naar EU-lidmaatschap blijft in de eerste plaats afhankelijk van het 
succesvol doorvoeren van grondige en duurzame hervormingen op het vlak van de 
rechtstaat, democratische instellingen, fundamentele waarden, een goed werkende 
markteconomie en de strijd tegen corruptie en georganiseerde misdaad. 
De Vlaamse Regering stelde in de EU-visienota van 2016 dat uitbreiding niet aan de 
orde was en dat de EU moet focussen op verdieping en hervorming. Dezelfde 
boodschap komt terug in het regeerakkoord van 2019. Bij de hervorming van de 
Europese Unie moet gekeken worden naar de werking van de Europese instellingen, 
de besluitvormingsmethodes in de Raad en de gevolgen van de EU-uitbreiding op 
specifieke beleidsvelden. Deze elementen werden ook opgenomen in de 
raadsconclusies van 14 en 15 december 2023.
Het is belangrijk te onderstrepen dat EU-uitbreiding lang kan duren. Zo heeft de 
vorige onderhandelingsronde met kandidaat-lidstaten gemiddeld negen jaar geduurd. 
Het stellen van een deadline, zoals die van 2030 door Europees raadsvoorzitter 
Charles Michel, lijkt dan ook eerder onrealistisch gezien de lange duurtijd en de 
voorwaarden voor toetreding.
3. Gelet op de beslissingen van de Europese Raad op 14 en 15 december 2023, zal de 
toetreding van Oekraïne, Moldavië en Bosnië-Herzegovina op de agenda van het 
Belgisch EU-voorzitterschap staan. In het Vlaams Projectplan voor het EU-
voorzitterschap identificeert de Vlaamse Regering de uitbreiding van de Europese Unie 
dan ook als een belangrijke kwestie. 
Wat de extra steun voor deze landen betreft, stelde de Europese Commissie het Nieuw 
Groeiplan voor de Westelijke Balkan voor. Dit plan is ontstaan als reactie op de belofte 
van toetreding voor de Westelijke Balkanlanden en de ontoereikende 
sociaaleconomische convergentie tussen de Westelijke Balkan en de EU. Het omvat, 
onder andere, financiële steun voor de weg naar toetreding. In de discussies over de 
herziening van het Meerjarig Financieel Kader vormt de financiering van de steun aan 
Oekraïne een belangrijk punt. 
4. In het algemeen zijn Moldavië en Bosnië-Herzegovina voor Vlaanderen geen prioritaire 
partners. In Moldavië en Bosnië-Herzegovina heeft Flanders Investment & Trade (FIT) 
geen lokale aanwezigheid: Moldavië behoort tot de jurisdictie van het kantoor in 
Roemenië, terwijl Bosnië-Herzegovina opgevolgd wordt door de antenne in Slovenië 
waarbij het zwaartepunt duidelijk rust op de markten waarin het kantoor en de 
antenne gevestigd zijn. De Vlaamse Regering heeft voorlopig geen nieuwe acties of 
initiatieven gepland in die twee landen.
De banden met Oekraïne zijn daarentegen uitgebreider. De Vlaamse Regering doet 
alles wat grondwettelijk mogelijk is om Oekraïne te steunen en het herstel en de 
wederopbouw van het land te ondersteunen. FIT stelde een Vlaamse Economische 
Vertegenwoordiger (VLEV) aan voor de heropbouw van Oekraïne en werkt in het kader 
van het interregionale samenwerkingsakkoord ook samen met het lokale AWEX-team 
(Agence Wallonne à l' Exportation et aux Investissements étrangers) voor de vragen 
die niet gerelateerd zijn aan de heropbouw. 
Wat de export- en importcijfers betreft, heeft Vlaanderen een handelsoverschot met 
elk van de drie landen. Oekraïne is de belangrijkste handelspartner, wat gezien de 
marktomvang geenszins verrassend is. 
Van januari tot en met september 2023 exporteerde Vlaanderen voor 36,40 miljoen 
euro naar Moldavië, terwijl de import in dezelfde periode 9,04 miljoen euro bedroeg. 
De tussentijdse handelsbalans met Moldavië kwam aan Vlaamse zijde dan ook uit op 
een overschot van 27,36 miljoen euro. In 2022 bedroeg het overschot 34,58 miljoen 
euro. 
In de ranglijst met exportmarkten voor Vlaanderen nam Moldavië in 2022 de 130ste 
positie in, met een aandeel van 0,010% in de Vlaamse totaaluitvoer. In 2023 (t.e.m. 
september) kwam Moldavië terecht op de 126ste plaats met een aandeel van 0,011%. 
In 2022 beliep de Vlaamse totaalinvoer uit Moldavië 11,69 miljoen euro, wat een 
136ste plaats en 0,002% van de Vlaamse wereldwijde totaalimport betekende. In 2023 
(t.e.m. september) kwam Moldavië op de 129ste plaats terecht met een aandeel van 
0,003%. 
In onderstaande tabel is een overzicht terug te vinden voor de periode 2018 tot en 
met september 2023.
•
Jaartal Uitvoer 
(in 
miljoen 
euro)Variatie 
in %Invoer 
(in 
miljoen 
euro)Variatie 
in %Handelsbalans 
(in miljoen euro)
2018 34,83 8,03 26,81
2019 35,01 +0,52% 5,85 -27,15% 29,17
2020 34,00 -2,90% 5,31 -9,19% 28,69
2021 55,47 +63,15% 7,90 +48,72% 47,57
2022 46,27 -16,58% 11,69 +48,06% 34,58
2023 
(jan-
sep)36,40 +8,48% 9,04 +0,05% 27,36
Van januari tot en met september 2023 exporteerde Vlaanderen voor 69,10 miljoen 
euro naar Bosnië-Herzegovina, terwijl de import in dezelfde periode 17,48 miljoen 
euro bedroeg. De tussentijdse handelsbalans met Bosnië-Herzegovina kwam aan 
Vlaamse zijde dan ook uit op een overschot van 51,63 miljoen euro. In 2022 bedroeg 
het overschot 79,04 miljoen euro. 
In de ranglijst met exportmarkten voor Vlaanderen nam Bosnië-Herzegovina in 2022 
de 113de positie in, met een aandeel van 0,022% in de Vlaamse totaaluitvoer. In 2023 
(t.e.m. september) kwam Bosnië-Herzegovina eveneens terecht op de 113de plaats 
met een aandeel van 0,021%. 
In 2022 beliep de Vlaamse totaalinvoer uit Bosnië-Herzegovina 27,48 miljoen euro, 
wat een 123ste plaats en 0,006% van de Vlaamse wereldwijde totaalimport betekende. 
In 2023 (t.e.m. september) kwam Bosnië-Herzegovina eveneens op de 123ste plaats 
terecht met een aandeel van 0,005%. 
In onderstaande tabel is een overzicht terug te vinden voor de periode 2018 tot en 
met september 2023.
Jaartal Uitvoer 
(in 
miljoen 
euro)Variatie 
in %Invoer 
(in 
miljoen 
euro)Variatie 
in %Handelsbalans 
(in miljoen 
euro)
2018 75,47 32,22 43,25
2019 62,12 -17,69% 35,84 +11,24% 26,28
2020 57,77 -6,99% 21,50 -40,01% 36,27
2021 80,87 +39,97% 25,74 +19,69% 55,13
2022 106,52 +31,72% 27,48 +6,76% 79,04
2023 
(jan-
sep)69,10 -16,80% 17,48 -15,87% 51,63•
Van januari tot en met september 2023 exporteerde Vlaanderen voor 383,11 miljoen 
euro naar Oekraïne, terwijl de import in dezelfde periode 306,14 miljoen euro 
bedroeg. De tussentijdse handelsbalans met Oekraïne kwam aan Vlaamse zijde dan 
ook uit op een overschot van 76,97 miljoen euro. In 2022 liet de handelsbalans een 
tekort zien van 139,37 miljoen euro.
In de ranglijst met exportmarkten voor Vlaanderen nam Oekraïne in 2022 de 70ste 
positie in, met een aandeel van 0,087% in de Vlaamse totaaluitvoer. In 2023 (t.e.m. 
september) kwam Oekraïne terecht op de 63e plaats met een aandeel van 0,12%. 
In 2022 beliep de Vlaamse totaalinvoer uit Oekraïne 556,90 miljoen euro, wat een 
56ste plaats en 0,11% van de Vlaamse wereldwijde totaalimport betekende. In 2023 
(t.e.m. september) kwam Oekraïne op de 60ste plaats terecht met een aandeel van 
0,095%. 
In onderstaande tabel is een overzicht terug te vinden voor de periode 2018 tot en 
met september 2023.
Jaartal Uitvoer 
(in 
miljoen 
euro)Variatie 
in %Invoer 
(in 
miljoen 
euro)Variatie 
in %Handelsbalans 
(in miljoen 
euro)
2018 507,20 496,71 10,50
2019 520,66 +2,65% 544,74 +9,67% -24,08
2020 496,16 -4,71% 480,68 -11,76% 15,48
2021 638,14 +28,62% 632,91 +31,67% 5,22
2022 417,53 -34,57% 556,90 -12,01% -139,37
2023 
(jan-
sep)383,11 +32,15% 306,14 +13,62% 76,97•
