title: De Lijn - Verkeersboetes
thema: Mobiliteit en Verkeer
pdf link: https://docs.vlaamsparlement.be/pfile?id=2048718
thema link: https://www.vlaamsparlement.be/parlementaire-documenten/schriftelijke-vragen/1803151
SCHRIFTELIJKE VRAAG
nr. 669
van ORRY VAN DE WAUWER
datum: 9 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Verkeersboetes
De Lijn beschikt over enkele duizenden voertuigen voor de exploitatie van het openbaar 
vervoer. Die voertuigen brengen jaarlijks miljoenen mensen in Vlaanderen en Brussel op 
hun bestemming. Samen leggen die trams en bussen elk jaar miljoenen kilometers af. Bij 
zoveel afgelegde kilometers is het niet te vermijden dat er met die voertuigen 
overtredingen van het verkeersreglement worden begaan. Graag vraag ik een overzicht
1. Wat is het huidige beleid van De Lijn wanneer een medewerker of bestuurder van een 
van haar voertuigen een verkeersovertreding begaat? Wordt daar door De Lijn of 
vanuit de Vlaamse overheid een uniforme regel of beleidslijn voor verstrekt?
2. Op mijn vorige schriftelijke vraag over dit thema antwoordde de minister dat de regels 
over verkeersboetes niet in elke Vlaamse provincie dezelfde zijn bij De Lijn. Vanuit De 
Lijn is het de bedoeling om tot een gelijk proces te komen over heel Vlaanderen, zodat 
er eenheid van beleid en eenheid van besluitvorming is en de werknemers overal op 
dezelfde wijze worden behandeld. De aanzet voor dat gelijke proces moest in 2023 
opgestart worden in het IPA-overleg. (IPA: interprofessioneel akkoord) 
Kan daarvan een stand van zaken gegeven worden?
3. Kan per werkingsgebied van De Lijn een overzicht gegeven worden van verkeersboetes 
uitgeschreven in 2023 wegens het binnenrijden van lage-emissiezones (LEZ’s) met 
voertuigen met te hoge emissie? Graag met vermelding in welke LEZ’s die 
verkeersovertreding werd begaan.
4. Kan per werkingsgebied van De Lijn een overzicht gegeven worden van verkeersboetes 
uitgeschreven in 2023 voor fout parkeren?
5. Kan per werkingsgebied van De Lijn een overzicht gegeven worden van verkeersboetes 
uitgeschreven in 2023 voor snelheidsovertredingen?
6. Kan per werkingsgebied van De Lijn een overzicht gegeven worden van verkeersboetes 
uitgeschreven in 2023 voor het negeren van rode lichten?
7. Kan per werkingsgebied van De Lijn een overzicht gegeven worden van verkeersboetes 
uitgeschreven in 2023 voor het negeren van wegsignalisatie (zoals wegmarkeringen, 
enkelerichtingsstraten, … )?
8. Kan per werkingsgebied van De Lijn een overzicht gegeven worden van het 
totaalaantal verkeersboetes uitgeschreven in 2023? Is daar een evolutie in te zien? 
Wat is de visie van de minister op die tendens?
9. Kan een overzicht gegeven worden van de financiële impact voor de Vlaamse overheid 
en De Lijn die de verkeersboetes inhouden? Kan een financieel overzicht voor 2023 
gegeven worden hoeveel daarvoor betaald moet worden? Uit welk budget binnen de 
werkingsmiddelen van De Lijn komen die middelen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr.669 van 9 februari 2024
van ORRY VAN DE WAUWER
1. De Lijn heeft redelijke voorstellen geformuleerd om via sociale dialoog te komen tot 
een uniforme werkwijze rond verkeersboetes.
2. Er kon tussen de sociale partners nog geen onderhandelde oplossing gevonden 
worden ten aanzien van de verkeersboetes.
3. In bijlage 1 vindt u een Excelbestand met het totaal aantal LEZ-overtredingen van 
onze tram- en buschauffeurs per Operationeel Team (OT) en een onderverdeling van 
LEZ Antwerpen/Gent voor 2023. De cijfers die worden weergegeven in de bijlagen 
zijn de cijfers van het volledige jaar 2023.
4. In bijlage 2 vindt u een Excelbestand met het totaal aantal overtredingen wegens fout 
parkeren van onze buschauffeurs per Operationeel team (2023).
5. In bijlage 3 vindt u een Excelbestand met het totaal aantal snelheidsovertredingen 
van onze tram- en buschauffeurs per Operationeel team (2023).
6. In bijlage 4 vindt u een Excelbestand met het totaal aantal overtredingen wegens het 
negeren van het rode verkeerslicht van onze tram- en buschauffeurs per Operationeel 
team (2023).
7. In bijlage 5 vindt u een Excelbestand met het totaal aantal overtredingen wegens het 
negeren van verbodsborden/wegmarkeringen van onze buschauffeurs per 
Operationeel team (2023).
8. In bijlage 6 vindt u een Excelbestand met het totaal aantal verkeersboetes van onze 
tram- en buschauffeurs per Operationeel team voor 2023. In bijlage 7 vindt u de 
evolutie van het aantal verkeersboetes (periode 2019-2023).
Sinds september 2023 is De Lijn gestart met een plan om het aantal 
verkeersovertredingen te doen dalen. Dit plan van aanpak is in samenwerking met 
alle Operationele Teams binnen VVM De Lijn, de Rijschool en CC Talent.
9. In bijlage 8 vindt u een Excelbestand met het totaal aantal boetebedragen, incl. 
aandeel VVM De Lijn – aandeel tram- en buschauffeurs per Operationeel team (2023).
De boetes worden betaald uit de operationele werkingsmiddelen van De Lijn.
BIJLAGEN
1.Totaal aantal LEZ-overtredingen
2.Totaal aantal overtredingen wegens fout parkeren
3.Totaal aantal snelheidsovertredingen
4.Totaal aantal overtredingen wegens het negeren van het rode verkeerslicht
5.Totaal aantal overtredingen wegens het negeren van verbodsborden/wegmarkeringen
6.Totaal aantal verkeersboetes
7.Evolutie aantal verkeersboetes
8.Totaal aantal boetebedragen
