title: Sociale huurders - Controle taalkennisvereiste
thema: Wonen
pdf link: https://docs.vlaamsparlement.be/pfile?id=2064665
thema link: https://www.vlaamsparlement.be/parlementaire-documenten/schriftelijke-vragen/1825827
SCHRIFTELIJKE VRAAG
nr. 281
van GUY D'HAESELEER
datum: 3 mei 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huurders  -  Controle taalkennisvereiste
Sinds 1 november 2017 werd de taalbereidheid omgevormd tot een taalkennisvereiste van 
niveau A1 voor sociale huurders. Vanaf januari 2023 werd dat taalniveau verhoogd tot 
niveau A2.
Het ‘Controleproject Taalkennisvereiste 2021’ van de aangewezen toezichthouder bij het 
agentschap Wonen Vlaanderen werd op 1 december 2021 afgesloten met een eindverslag. 
Daaruit bleek dat bij de start van het onderzoek een groot deel van de sociale woonactoren 
de taalkennisvereiste totaal niet of amper opvolgde. De druk vanuit het agentschap Wonen 
Vlaanderen door dat project had wel degelijk effect. Op het einde van het project was 95% 
van de sociale woonactoren in orde met de controle op de taalkennisvereiste. 
In het Jaarverslag van Wonen in Vlaanderen van 2022 staat vermeld: “Zo werden er in 
2022 154 huurders in gebreke gesteld wegens een eerste (73 ingebrekestellingen) of 
herhaalde inbreuk (81 ingebrekestellingen) op de taalkennisvereiste. Dat sluit goed aan bij 
de cijfers van het jaar voordien (133 huurders), wat aantoont dat het controleproject 
‘taalkennisvereiste’ dat in de loop van 2021 door toezichthouder werd uitgevoerd bij de 
sociale verhuurders, tot een grotere instroom van dossiers en dus tot meer resultaten op 
het terrein leidde. 63 huurders kregen in 2022 een eerste boete van 25, 50, 75 of 100 
euro. Dertien huurders ontvingen een tweede hogere boete van 175 of 250 euro. Vijf 
huurders kregen in 2022 een derde boete van 500 euro opgelegd.”
1. Hoeveel van de opgelegde boetes voor het niet voldoen aan de taalkennisvereiste 
werden inmiddels daadwerkelijk geïnd? Graag de cijfers voor de laatste vijf jaar.
2. Welke maatregelen worden getroffen bij de sociale huurders die de boetes niet 
betalen?
3. De minister gaf eerder aan dat de controle opgenomen zou worden in de globale 
onderzoeken (globo’s). In 2022 en 2023 werden er geen globale onderzoeken 
uitgevoerd. Bij de globale onderzoeken van 2024 zou de controle inzake de opvolging 
na toewijzing aan bod komen. 
Hoeveel globo’s worden er dit jaar ingepland? Welke zijn al uitgevoerd? Indien mogelijk 
graag een overzicht. Kan de minister per uitgevoerde globo aangeven in welke mate 
de controle op de taalkennisvereiste uitgevoerd wordt?
4. Sinds 17 januari 2023 kunnen de woonactoren via de Kruispuntbank Integratie nagaan 
of een persoon voldoet aan de kennisvereiste. De softwareleveranciers zouden de 
nodige stromen inbouwen in de softwaretoepassingen van de woonactoren. 
Is dat ondertussen gebeurd? Wordt dat door alle woonactoren gebruikt? Wat zijn de 
eerste bevindingen daarover? Graag wat meer duiding.
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 281 van 3 mei 2024
van GUY D’HAESELEER
1. De gevraagde cijfers zitten vervat in onderstaande tabel:
JaarAantal 
ingebreke-
stellingenAantal 
boetesAantal 
betaalde 
boetesAantal boetes 
(zonder 
voorwerp/volledige 
kwijtschelding)Aantal 
niet- 
betaalde 
boetesAantal 
boetes in 
afbetalingAantal boetes
(niet 
invorderbaar/
vertrokken 
huurders)
2022 154 81 39 11 16 3 12
2021 133 34 24 5 4 0 1
2020 62 7 5 1 1 0 0
2019 38 12 7 1 0 1 3
2. De huurders ontvangen in eerste instantie verschillende aanmaningen tot betaling. De 
niet-betaling kan uiteindelijk leiden tot een gedwongen invordering via een 
gerechtsdeurwaarder zoals voorzien in artikel 6.51 VCW. 
3. Het is de bedoeling om in 2024 bij acht woonmaatschappijen een globaal onderzoek uit 
te voeren. In mei en juni worden de eerste vier globale onderzoeken opgestart.
Bij die onderzoeken worden voor de zomer drie domeinen onderzocht en de andere – 
waaronder ‘sociale huurwoningen’ waarbij de opvolging van de taalkennisvereiste aan 
bod komt – na de zomervakantie. Tijdens het globaal onderzoek zal de toezichthouder 
nagaan of de woonmaatschappij een procedure heeft voor de opvolging van de 
taalvoorwaarde en of die procedure o.a. voorziet in de mogelijkheid tot het overmaken 
van dossiers aan de afdeling Toezicht. Tijdens het globaal onderzoek zal de 
toezichthouder ook nagaan of de procedure in de praktijk wordt toegepast en in welke 
mate de opvolging van huurders (die bij toewijzing nog niet voldeden) in de praktijk 
gebeurt. 
4. Ik kan bevestigen dat dit door alle softwareleveranciers is ingebouwd en gebruikt wordt 
door alle woonmaatschappijen. Daarnaast zijn er nog een aantal inspanningen gedaan 
om de medewerkers van woonmaatschappijen meer informatie te verstrekken via de 
website van het agentschap Wonen in Vlaanderen en een e-learning module. Hierdoor 
is het aantal vragen naar verduidelijking rond het onderwerp taalkennis bij de helpdesk 
sterk gedaald.
