title: Kennisveiligheid - Stijgend aantal samenwerkingen aan 'gevoelige' onderzoeken met Chinese risicovolle universiteiten
thema: Onderwijs en Vorming
Wetenschap en Innovatie
pdf link: https://docs.vlaamsparlement.be/pfile?id=2086017
thema link: https://www.vlaamsparlement.be/parlementaire-documenten/schriftelijke-vragen/1836653
SCHRIFTELIJKE VRAAG
nr. 30
van KRISTOF SLAGMULDER
datum: 31 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Kennisveiligheid  -  Stijgend aantal samenwerkingen aan 'gevoelige' onderzoeken met 
Chinese risicovolle universiteiten
Uit een recente studie van onderzoekers van de Koninklijke Militaire School (KMS) die de 
krant De Tijd kon inkijken en waarvan uitgebreid melding wordt gemaakt in de media, 
blijkt dat Belgische universiteiten de voorbije twee decennia steeds meer ‘gevoelige’ 
onderzoeken uitgevoerd hebben met wetenschappers van risicovolle universiteiten in 
China. De onderzoeken betreffen ook steeds vaker 'kritieke technologie' die ook nuttig kan 
zijn voor militaire doeleinden. Het gaat om 1664 gezamenlijke publicaties. Dat waren er in 
2016 nog maar de helft (812) en in 2001 zelfs amper 30.
Het gaat om gezamenlijke onderzoeken met Chinese instellingen die in het verleden 
bijvoorbeeld al hebben meegewerkt aan militaire projecten in China, betrapt zijn geweest 
op spionage of voorkomen op een lijst van de VS en Japan voor extra strenge controle. 54 
procent van de samenwerkingen gebeurde met universiteiten waarvan geweten is dat ze 
sterke banden hebben met het Chinese leger. Het gaat onder meer om de Beihang 
University, die in het Westen te boek staat als een van de zogenoemde ‘Seven Sons of 
National Defence’, zeer risicovolle Chinese universiteiten die minstens de helft van hun 
onderzoeksbudgetten zouden spenderen aan militaire toepassingen. Uitgerekend met die 
universiteit zou er een samenwerking geweest zijn die de inzet van drones in 
oorlogsvoering efficiënter moet maken. De voorpagina van de krant De Tijd van donderdag 
10 oktober luidde dan ook: “Belgische wetenschappers helpen steeds vaker Chinees leger.”
Liefst 373 van de genoemde publicaties hadden vorig jaar betrekking op technologie die 
volgens de normen van de Europese Commissie als 'kritiek' bestempeld wordt. In 2016 
ging het nog maar om 145 studies in die zin, in 2001 om 4. Veruit de meeste 
samenwerkingen gaan over energietechnologie, naast halfgeleiders en artificiële 
intelligentie. 
De onderzoekers nuanceren evenwel dat anderzijds ook wij zeker voordeel halen uit een 
samenwerking omdat China ver staat in bepaalde technologieën en wij dus ook van hen 
kunnen leren. Toch moet altijd voor ogen gehouden worden dat de communistische 
eenpartijstaat China minstens een geopolitieke concurrent is van Europa en zelfs de 
potentie in zich draagt - hopelijk nooit - om een vijand te worden, bijvoorbeeld als bepaalde 
latente conflicten (bv. rond Taiwan) escaleren. 
1. Beschikt de minister over cijfers die duidelijk maken in welke mate de genoemde 
samenwerking Vlaamse universiteiten betreft? Was de Vlaamse Regering al op de 
hoogte van de toenemende intensiteit van de delicate samenwerkingen met Chinese 
universiteiten? Zo ja, tot welke initiatieven heeft dat geleid? Zo niet, waarom was de 
Vlaamse Regering daar niet van op de hoogte, terwijl kennisveiligheid toch al hoog op 
de agenda stond? 
2. De toename van de - zelfs zeer delicate - samenwerkingen met China doet verbazen. 
Er is in Vlaanderen immers een beleid rond kennisveiligheid. Twee jaar geleden liet de 
vorige Vlaamse Regering zelfs weten dat het beleid rond kennisveiligheid ‘op scherp 
zou worden gesteld’ met onder meer een (naar Nederlands voorbeeld opgericht) 
kennisveiligheidsloket dat kan helpen met de analyse en inschatting van de 
opportuniteit versus het risicogehalte van bepaalde samenwerkingen. 
Waarom lijkt de uitbouw van dat beleid - ondanks de klaarblijkelijke urgentie - zo lang 
te duren?  
3. In welke mate hebben de Vlaamse (Belgische) universiteiten, vooraleer een 
samenwerking aan te gaan de voorbije jaren of het voorbije jaar, al effectief een 
beroep gedaan of kunnen doen op advies of informatie inzake kennisveiligheid? Er 
zouden brochures en sensibiliseringsprogramma’s worden opgezet om 
kennisinstellingen bewust te maken van de risico’s van potentiële samenwerkingen 
met buitenlandse instellingen. 
In welke mate zijn die brochures al verspreid en de programma’s al operationeel? 
4. In welke mate en op welke manier gebeurt er uitwisseling van informatie inzake 
kennisveiligheid tussen Vlaanderen (België) en onze Europese partners? In welke mate 
kunnen we nu al putten uit informatie van onze Europese partners die vaak al verder 
staan op het vlak van kennisveiligheid? 
5. De samenwerking met universiteiten in Rusland en Wit-Rusland ligt terecht al enkele 
jaren stil als gevolg van de invasie van Oekraïne. 
Zijn er echter - buiten China - nog landen/regimes die geviseerd worden door het 
beleid inzake kennisveiligheid en waar onze Vlaamse kennisinstellingen gezamenlijke 
onderzoeksprojecten mee organiseren? 
6. De passage van het regeerakkoord over kennisveiligheid is zeer beperkt en algemeen. 
Daar kan dus niet veel uit geleerd worden wat betreft het beleid dat deze regering wil 
voeren inzake kennisveiligheid. 
Kan de minister meedelen welke concrete nieuwe initiatieven er nog genomen zullen 
worden? 
Deze vraag werd gesteld aan de ministers Matthias Diependaele (30), Zuhal Demir (71)
MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
GECOÖRDINEERD ANTWOORD 
op vraag nr. 30 van 31 oktober 2024
van KRISTOF SLAGMULDER
1. Deze studie, die zeker waardevol is, vergt toch enige nuancering. Cijfers over 
publicaties komen met een vertraging van een jaar of twee. Ook het schrijven van een 
wetenschappelijk artikel en het publicatieproces op zich nemen niet zelden een jaar (of 
zelfs langer) in beslag. Dit betekent dat de samenwerkingen waarover de KMS-studie 
spreekt al enkele jaren achter ons liggen, toen samenwerkingen met China nog als 
positief beschouwd werden en kennisveiligheid nog niet of maar nauwelijks op de 
politieke radar stond. We mogen dus niet de fout maken om een eerdere periode, toen 
de zaken anders lagen, te beoordelen vanuit het huidige perspectief.  
De Vlaamse overheid is zich zeker bewust van de toenemende gevoeligheid van 
samenwerking met China in de huidige geopolitieke context. Tijdens de vorige 
legislatuur heeft de Vlaamse Regering al effectief gevraagd dat het FWO geen 
samenwerkingen meer ondersteunt met de Seven Sons, een positie die later 
overgenomen werd door de universiteiten. In het huidige regeerakkoord is er het 
engagement opgenomen om de intenties uit de vorige legislatuur verder ten uitvoer te 
leggen. (Zie ook antwoord op vraag 6.) 
2. De uitwerking van een Vlaams kennisveiligheidsbeleid, met inbegrip van de uitbouw 
van een Vlaams kennisveiligheidsloket, vereist een nauwe samenwerking met de 
federale overheid, vanuit haar bevoegdheid inzake openbare orde en nationale 
veiligheid. Deze samenwerking is in opbouw binnen de ambtelijke werkgroep CIS-
Kennisveiligheid, waarvan de oprichting door de Interministeriële Conferentie inzake 
Wetenschapsbeleid (IMCWB) is beslist. 
Intussen heeft de Vlaamse overheid evenwel niet stilgezeten. Zoals hierboven reeds 
aangehaald, zijn samenwerkingen met de Seven Sons of Defence niet langer gangbaar, 
dankzij een interventie van de Vlaamse overheid.
Voorts werden reeds via het FWO stappen gezet richting de uitvoering van het Vlaamse 
kennisveiligheidsbeleid.
•Ten eerste zet het FWO zelf in op verantwoorde partnerschappen en voert het een 
grondige risicoanalyse uit wanneer het nieuwe partnerschappen met 
onderzoeksfinancierders in het buitenland afsluit.
•Ten tweede zet het FWO maximaal in op sensibilisering door iedere aanvrager een 
beknopte risicoanalyse te laten invullen waarbij enerzijds de potentiële 
veiligheidsrisico’s worden ingeschat en anderzijds, indien nodig, mitigerende 
maatregelen worden geformuleerd.
•Ten derde zal er in de interim en ex-post rapportering van gefinancierd FWO-
onderzoek gepolst worden naar mogelijke inbreuken inzake kennisveiligheid zodat 
het FWO dit kan monitoren en waar nodig het FWO-kennisveiligheidsbeleid kan 
bijsturen.
•Het vierde luik omvat een solide cyberveiligheid-strategie conform de CCB visie 
(Centrum Cyberveiligheid België). Het FWO behaalde in het licht van deze strategie 
recent het ISO 27001-certificaat.
Met dit beleid is het FWO één van de eerste onderzoeksfinancierders in Europa die 
voldoet aan de richtlijnen die de Europese Commissie in mei 2024 uitbracht. De 
Commissie beveelt namelijk aan dat kennisveiligheid integraal deel dient uit te maken 
van de aanvraagprocedure zodat de aanvragers aangezet worden na te denken over 
de mogelijke risico’s die hun onderzoek en/of samenwerkingen mogelijks met zich 
meebrengen en hierop gepast anticiperen.
Gezien bovenstaande aanbeveling, is het Vlaamse beleid er dan ook op gericht om de 
kennisinstellingen gericht te ondersteunen in de uitbouw van hun eigen 
kennisveiligheidsbeleid, mede omdat de kennisinstellingen met fondsen zoals het BOF 
en IOF ook zelf instaan voor de toewijzing van een belangrijk deel van de 
onderzoeksmiddelen. 
3. Het is nooit de bedoeling geweest dat de overheid brochures opstelt en campagnes 
opzet. Dit is voor de individuele instellingen die zelf de meest effectieve en optimale 
wijze kunnen bepalen om hun onderzoekers van deze problematiek bewust te maken. 
De Vlaamse universiteiten hebben ondertussen hun interne procedures opgezet en/of 
verfijnd. Ze kunnen ook zelfstandig contact opnemen met de Staatsveiligheid met 
specifieke vragen. Terwijl brede informatiecampagnes eerder tot de 
verantwoordelijkheid van de kennisinstellingen behoren, maken we individuele 
onderzoekers evenwel reeds bewust via de acties van het FWO. (Zie antwoord op vraag 
2.) 
4. Er wordt actief deelgenomen aan initiatieven vanuit de Europese Commissie tot 
uitvoering van de raadsaanbevelingen van 23 mei 2024 betreffende de verbetering van 
de onderzoeksveiligheid. Op ambtelijk niveau waren er de voorbije maanden bovendien 
ook gerichte contacten met de Nederlandse Rijksoverheid inzake de uitbouw van het 
kennisveiligheidsbeleid in het algemeen en van het kennisveiligheidsloket in het 
bijzonder. 
Stellen dat onze Europese partners vaak al verder staan, is de waarheid toch enig 
geweld aandoen. Vlaanderen is weliswaar niet de koploper in het domein, maar rijdt 
toch nog voor het peloton uitrijdt. Zo heeft het Duitse ministerie van Onderzoek pas 
enkele maanden geleden een eerste beleidstekst opgesteld, min of meer te vergelijken 
met de mededeling aan de Vlaamse Regering van twee jaar geleden. En de hierboven 
beschreven tool van FWO geldt als een lichtend voorbeeld in Europa.
5. De Vlaamse Regering vertrekt vanuit een landenneutrale aanpak bij de vormgeving van 
het kennisveiligheidsbeleid. Het kennisveiligheidsbeleid is dan ook niet tegen bepaalde 
landen gericht, maar tegen risico’s. Deze risico’s kunnen zich direct of indirect voordoen 
en zijn niet per se landafhankelijk.
6. Concrete nieuwe initiatieven, naast de uitbouw van het kennisveiligheidsloket, staan 
vermeld in de beleidsnota 2024-2029 inzake Economie, Wetenschap, Innovatie en 
Industrie. Ik citeer: “Gezien de geopolitieke ontwikkelingen versterken we samen met 
de Vlaamse kennisinstellingen het beleid rond kennisveiligheid. We treden in overleg 
met de kennisinstellingen en maken wederzijds gedragen werkafspraken en leggen 
taakstellingen vast. Zo bekijken we onder meer of de strategie en aanpak die werd 
uitgetekend door het FWO ook breder kan worden uitgerold. Kennisinstellingen 
ondersteunen we via de uitbouw van een kennisveiligheidsloket. Tot slot onderzoeken 
we het concept van een algemene zorgplicht inzake kennisveiligheid voor de 
kennisinstellingen om hen in staat te stellen zelf initiatieven te nemen rond 
kennisveiligheid, o.m. in uitvoering van de adviezen van het kennisveiligheidsloket.” 
De komende legislatuur zullen we voornoemde acties verder uitwerken.
