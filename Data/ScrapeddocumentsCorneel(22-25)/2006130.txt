title: Leerkracht-leerlingratio - Limburg
thema: Onderwijs en Vorming
pdf link: https://docs.vlaamsparlement.be/pfile?id=2006130
thema link: https://www.vlaamsparlement.be/parlementaire-documenten/schriftelijke-vragen/1771582
SCHRIFTELIJKE VRAAG
nr. 57
van KAROLIEN GROSEMANS
datum: 13 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Leerkracht-leerlingratio  -  Limburg
Onlangs publiceerde Statistiek Vlaanderen cijfers over de leerkracht-leerlingratio in 
Vlaanderen. Het aantal leerlingen per voltijds onderwijzend personeelslid lag in het 
schooljaar 2020-2021 in het secundair onderwijs op 9. Die leerling-leerkrachtratio lag 
hoger in het kleuter- en lager onderwijs (respectievelijk 13 en 12) en in het hoger onderwijs 
(20).
1. Graag deze cijfers toegepast op de Limburgse scholen, met opdeling kleuter-
/lager/secundair onderwijs, per school.
2. Wat is de reactie van de minister op de lage leerkracht-leerlingratio in het secundair 
onderwijs in het kader van het lerarentekort?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 57 van 13 oktober 2023
van KAROLIEN GROSEMANS
1. De databanken die de gegevens betreffende de leerkracht-leerlingratio opleveren, die 
terug te vinden zijn op Statistiek Vlaanderen, laten niet toe om diezelfde systematiek 
tot op het niveau van een regio en school toe te passen. 
2. Ik verwijs hier graag naar de nieuwe programmatiesregels waarbij ik de norm om 
nieuwe richtingen op te starten in het secundair verstreng. Vandaag kan een school al 
voor één leerling een nieuwe richting opstarten. Dat leidt op heel wat plaatsen tot 
kleine klasgroepen – een situatie die het lerarentekort aanzwengelt. Door de norm nu 
te verhogen komt er voor het eerst een echte rem op de versplintering van mensen 
en middelen in ons onderwijs. Dit is een belangrijke stap naar een rationeler 
onderwijsaanbod in Vlaanderen.
