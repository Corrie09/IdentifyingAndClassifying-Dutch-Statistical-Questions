title: VDAB - Digitale bereikbaarheid
thema: Werk
pdf link: https://docs.vlaamsparlement.be/pfile?id=2064502
thema link: https://www.vlaamsparlement.be/parlementaire-documenten/schriftelijke-vragen/1823508
SCHRIFTELIJKE VRAAG
nr. 383
van ROBRECHT BOTHUYNE
datum: 25 april 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
VDAB  -  Digitale bereikbaarheid
VDAB is digitaal verankerd in het werkgevers-werknemerslandschap. Hij streeft ernaar om 
de digitale communicatievormen en -instrumenten optimaal in te zetten om sneller en 
beter de dienstverleningsnoden van de klanten in te schatten.
De doelstelling is en blijft om werkgevers en werknemers sneller en vaker te bereiken met 
deze digitale dienstverlening en alleen daar waar het nodig is over te gaan tot face-to-
face-dienstverlening.  
Website en online sollicitatieloket (feedback of hulp vragen aan de e-coaches) nemen een 
belangrijke plaats in. 
1. Hoeveel mensen consulteerden de website van VDAB in 2023, zowel vdab.be als 
werkgevers.vdab.be? Graag totaalaantal per jaar, opdeling naar website en naar:
a) unieke bezoekers per jaar;
b) via welke tool: smartphone, pc,… 
2. Hoeveel mensen consulteerden het online sollicitatieloket in 2023? Graag totaalaantal 
per jaar en opdeling naar:
a) aantal bezoekers van de pagina;
b) op welke manier verloopt het contact: e-mail, chat, videogesprek.
3. Hoe verhouden bovenstaande cijfers (subvraag 1 en 2) zich tegenover voorgaande 
jaren? 
4. Welk budget wordt uitgetrokken in 2023 voor de digitalisering van VDAB? Graag 
opsplitsing naar werking IT en werking DDV (Digitale Dienstverlening).
5. VDAB schat de werkzoekende in volgens de afstand tot de arbeidsmarkt. Ook de 
digitalisering van die werkzoekende wordt afgewogen. 
Wat met mensen die het digitale niet zo ‘machtig’ zijn? 
6. In 2023 liep er een VIONA-onderzoek over ‘de impact van de versnelde inzet op 
digitalisering van bemiddeling bij VDAB’ (VIONA: Vlaams Interuniversitair 
Onderzoeksnetwerk Arbeidsmarktrapportering). 
Wat zijn de beleidsaanbevelingen die tot op heden in concreet werkbare punten zijn 
omgezet? Welke punten zullen dit jaar nog aangepakt worden? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 383 van 25 april 2024
van ROBRECHT BOTHUYNE
1. a) In 2023 registreerde de website vdab.be 6.885.347 unieke bezoekers en 
24.323.119 sessies, en de website werkgevers.vdab.be telde 336.089 unieke 
bezoekers en 2.512.310 sessies. Beide websites onderschatten de werkelijke 
bezoekersaantallen met 23,07%, voornamelijk vanwege de cookiebanner. Deze 
banner registreert alleen gebruikers die instemmen met de Analytics cookies, 
waardoor de werkelijke verkeerscijfers hoger liggen dan gerapporteerd.
De identificatie van unieke bezoekers wordt doorgaans gerealiseerd via cookies, 
evenals het gebruikte apparaat en de browser. Dit kan echter leiden tot een 
overregistratie, waarbij dezelfde persoon meerdere keren als een unieke bezoeker 
wordt geteld als deze van apparaat wisselen, cookies verwijderen of verschillende 
browsers gebruiken.
b) In 2023 kwam het verkeer naar de website vdab.be voornamelijk via mobiele 
apparaten, goed voor 60,19%, gevolgd door desktops met 38,61% en tablets met 
1,18%. Op de website werkgevers.vdab.be was het overgrote deel van het verkeer 
afkomstig van desktops/laptops, goed voor 93,48%, terwijl mobiele apparaten 
6,45% bijdroegen en tablets slechts 0,26%. 
2. a) Het online sollicitatie loket werd door 12.579 bezoekers bezocht in 2023. Ook hier 
is er een onderschatting van ongeveer 23% wegens de cookiebanner.
b) In 2023 werden er 13.224 klantencontacten genoteerd in het Mijn Loopbaandossier, 
ook werden er nog 705 klanten verder geholpen zonder dossier. De klanten werden 
geholpen via de volgende kanalen: 
●11.733 via e-mails
●1.750 via videochats
●446 via chats
3. In 2021 ontving de website vdab.be 11.650.594 unieke bezoekers. Dit aantal daalde 
in 2022 naar 6.593.817, maar klom in 2023 weer op naar 6.885.347. De afname in 
2022 kan worden toegeschreven aan de invoering van een cookiebanner en de 
migratie van de werkgeverswebsite. Deze veranderingen maken het moeilijk om de 
bezoekersaantallen van deze jaren direct met elkaar te vergelijken. De migratie van 
de werkgeverswebsite werkgevers.vdab.be vond plaats in juni 2022, waardoor 2023 
het eerste volledige jaar is dat de nieuwe website operationeel is. Dit maakt het 
onmogelijk om de bezoekersaantallen van 2023 rechtstreeks te vergelijken met die 
van voorgaande jaren. 
Het gebruik van apparaten in 2022 is vergelijkbaar met eerdere jaren voor vdab.be. 
Werkgevers neigen weer meer naar het gebruik van desktops dan voorheen. Het is 
echter belangrijk om rekening te houden met de recente implementatie van een 
nieuwe versie van Google Analytics, die op een andere wijze meet. Dit zorgt ervoor 
dat de waargenomen veranderingen minimaal zijn.
De dalende trend in de paginaweergaven van het online sollicitatieloket, die in 
voorgaande jaren begon, houdt aan.
●Aantal bezoekers pagina online sollicitatieloket 2023: 12.579
●Aantal bezoekers pagina online sollicitatieloket 2022: 13.958
●Aantal bezoekers pagina online sollicitatieloket 2021: 28.197
4. In 2023 werd 95,4 miljoen euro besteed aan de werkingsuitgaven voor I&T. De 
werkingsuitgaven voor digitale dienstverlening bedroegen  7,9 miljoen euro.  
5. De VDAB Servicelijn, meestal het eerste contactpunt voor een nieuw ingeschreven 
werkzoekende, peilt tijdens een telefoongesprek naar de digitale vaardigheden van de 
klant. De Servicelijn zal snel de klant doorverwijzen naar een provinciale bemiddelaar 
voor een fysiek gesprek, als dat nodig blijkt (bv klant is niet in staat weg te vinden op 
de website). Verder vervolledigt de Servicelijn het persoonlijk dossier en maakt een 
inschatting van de dienstverlening die de klant nodig heeft. 
In de provincie wordt de klant verder geholpen binnen het juiste sector team of door 
de intensieve dienstverlening. VDAB-bemiddelaars binnen de provincie screenen de 
digitale vaardigheden van de klant en verwijzen indien nodig door naar een gepast 
competentieversterkend aanbod. Klanten die niet digitaal vaardig zijn, worden 
bijvoorbeeld doorverwezen naar het partneraanbod voor een basisopleiding digitale 
skills (meestal via partners zoals Ligo).
Ook in de ontwikkeling van online cursussen wordt rekening gehouden met laag 
digitaalvaardige klanten. In het project Regisseur e-leren (VV018) ontwikkelt VDAB 
online cursussen met het extra budget vanuit VV018. De ontwikkeling komt soms tot 
stand in samenwerking met partners (cocreatie). Projecten gericht op het verlagen 
van digitale drempels voor deze doelgroep worden ook met deze middelen ontwikkeld.  
VDAB is in samenwerking met partners concrete ontwikkelprojecten gestart om de 
digitale vaardigheden van deze doelgroep te verbeteren, zoals "Aan de slag als 
digihelper". Dit is een online cursus voor digicoaches die op lokaal niveau burgers 
ondersteunen met basis digitale vaardigheden. Ook wordt er gewerkt aan een webapp 
voor basis digitale vaardigheden, in samenwerking met partners zoals CVO, om een 
breed publiek te bereiken en hen te helpen met de basisvaardigheden die nodig zijn in 
de digitale wereld.
6. Het onderzoeksrapport werd recent opgeleverd en zal eerstdaags worden vrijgegeven. 
 
