title: NMR-toestellen - Toewijzing
thema: Gezondheid
pdf link: https://docs.vlaamsparlement.be/pfile?id=2063955
thema link: https://www.vlaamsparlement.be/parlementaire-documenten/schriftelijke-vragen/1822401
SCHRIFTELIJKE VRAAG
nr. 342
van BART TOMMELEIN
datum: 23 april 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
NMR-toestellen  -  Toewijzing
De NMR-toestellen (Nucleaire Magnetische Resonantie), ook wel MRI (Magnetic Resonance 
Imaging) of MRT (Magnetische Resonantie Tomograaf) genoemd, vormen een essentieel 
onderdeel van de medische diagnostiek. NMR-toestellen worden beschouwd als zware 
medische apparatuur en kunnen niet zomaar door ziekenhuizen worden geïnstalleerd. Eind 
vorig jaar besliste de Federale Regering dat er 18 nieuwe MRI-scanners kunnen komen, 
waarvan 9 in Vlaanderen. 
Artikel 4 van het besluit van de Vlaamse Regering van 31 augustus 2023 voorziet erin om 
de NMR-toestellen te verdelen over de verschillende ziekenhuizen in Vlaanderen. Dat op 
basis van een verdeling per provincie waarbij rekening wordt gehouden met het 
bevolkingscijfer per provincie op datum van 1 januari 2023 én met de reeds erkende NMR-
toestellen per provincie. Aan de hand van de aldus verkregen NMR-ratio wordt de 
zogeheten NMR-index bepaald. De eigenlijke lokale behoefte/schaarste aan NMR-capaciteit 
wordt door middel van die methode niet geverifieerd. Factoren die bepalend zijn voor de 
actuele zorgvraag en behoefte aan NMR-capaciteit, zoals de demografische kenmerken van 
de bevolking en een evenwichtige spreiding binnen de provincies, worden hierdoor niet in 
rekening gebracht. Immers, bij specifieke pathologieën waar een sterk verband bestaat 
met diverse demografische kenmerken zoals armoede, vereenzaming en ouderdom, is 
NMR-onderzoek noodzakelijk in het stellen van de diagnose en de opvolging.
1. Kan de minister enige duiding geven over de huidige toewijzing van de NMR-toestellen 
in Vlaanderen?
a) Graag een overzicht van de toegewezen toestellen in de afgelopen 3 jaar.
b) Graag een overzicht van de geweigerde toekenningen in de afgelopen 3 jaar en 
de redenen daarvoor. 
2. a)   Waarom verloopt de verdeling op basis van een provinciale indeling? 
b) Waarom werd niet gekozen voor een verdeling op basis van de zorgnood, zoals de 
beleidsnota van de minister stipuleerde?
3. Bevolkingscijfers zijn niet altijd adequaat om de effectieve zorgnood van een regio te 
kennen. Ze houden namelijk geen rekening met de tweede verblijven en logies. Dit 
terwijl de tweede verblijven en logies voor bijvoorbeeld de kustregio en bij uitbreiding 
voor heel West-Vlaanderen net een heel belangrijk onderdeel uitmaken van de 
populatie. Die, vaak oudere, bevolking maakt ook gebruik van het lokale zorgaanbod 
en heeft dus een invloed op de benodigde capaciteit. 
Hoe acht de minister daaraan in de toekomst tegemoet te komen?
4. a) Hoe evalueert de minister de huidige toewijzingsprocedure van de NMR-toestellen?
b) Vond al een officiële evaluatie plaats en zo ja, met welke actoren?
c) Plant de minister bijkomende wijzigingen en zo ja, welke?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 342 van 23 april 2024
van BART TOMMELEIN
1. In 2021 werden 7 toestellen toegewezen aan ziekenhuizen die nog geen NMR-toestel 
hadden. Op 15 oktober 2023 werd een oproep gelanceerd voor toekenning van de 
twee resterende beschikbare NMR-toestellen voor het Vlaamse Gewest. De huidige 
toewijzing van NMR-toestellen gebeurt, zoals u aangeeft in uw vraag, op basis van het 
besluit van de Vlaamse Regering van 31 augustus 2023 tot bepaling van aanvullende 
programmatienormen om bijkomende toestellen voor magnetische resonantie uit te 
baten in diensten waarin een magnetische resonantietomograaf wordt opgesteld in het 
Vlaams Gewest. 
2. Met de programmatienormen van het besluit van 31 augustus 2023 wordt uitgegaan 
van de nood aan een bijkomend NMR-toestel in een ziekenhuis, berekend op basis van 
de verantwoorde  en  erkende  activiteit  per  NMR-toestel  in  dat  ziekenhuis. Dit laat 
toe de toestellen in te zetten op basis van de hoogst verantwoorde en erkende 
activiteit. Door rekening te houden met de patiëntenstromen wenst de Vlaamse 
overheid in lijn met het Protocolakkoord van 24 februari 2014 inzake de medische 
beeldvorming, de druk op de aanwezige NMR-toestellen te verminderen en het 
potentieel voor substitutie van CT-onderzoeken te maximaliseren. Het toewijzen van 
NMR-toestellen gebeurt via een groepsgewijze behandeling. Ziekenhuizen die de nood 
zien aan een extra NMR-toestel in hun aanbod, dienen voor een welbepaalde datum 
hun aanvraag in. In eerste instantie wordt gekeken welke van de ziekenhuizen behoren 
tot de 15% ziekenhuizen van de Vlaamse Gemeenschap met de hoogste verantwoorde 
activiteit per NMR die al in dat ziekenhuis erkend is. Zoals u ook aangeeft, wordt in 
artikel 4 van dit besluit het criterium opgenomen waarbij ziekenhuizen gelegen in de 
provincie met de laagste NMR-index voorrang hebben op de andere ziekenhuizen.
Indien meerdere ziekenhuizen van de vermelde 15% een aanvraag hebben ingediend, 
wordt voorrang gegeven aan het ziekenhuis gelegen in de provincie met de laagste 
NMR-index. Als er geen ziekenhuis uit de provincie met de laagste NMR-index een 
aanvraag heeft ingediend, wordt voorrang gegeven aan de ziekenhuizen gelegen in de 
provincie met de op één na laagste NMR-index. Als binnen eenzelfde provincie, met de 
laagste NMR-index, meerdere ziekenhuizen een rechtsgeldige aanvraag indienen wordt 
voorrang gegeven aan het ziekenhuis met de hoogste ratio verantwoorde activiteit per 
NMR. Indien een aanvraag wordt gedaan vanuit een associatie wordt alleen de 
activiteit van het ziekenhuis waar de dienst NMR zich bevindt in rekening gebracht.
A) Overzicht toegewezen NMR-toestellen afgelopen drie jaar: 
2021 AZ Lokeren
AZ Sint-Vincentius Deinze
Heilig Hartziekenhuis Mol
Maaseik, Maas en Kempen
AZ West
Sint-Andriesziekenhuis Tielt
Sint-Jozefkliniek Izegem
Tijdens deze toewijzingsprocedure werden de toestellen enkel 
toegewezen aan de ziekenhuizen die nog geen dienst met NMR 
hadden.
2023 AZ Sint-Maarten Mechelen
AZ Klina Brasschaat
De huidige toewijzingsronde werd afgerond op 23 april 2024. 
B) Overzicht geweigerde toekenningen NMR-toestellen afgelopen drie jaar en de 
redenen daarvoor:
ASZ Aalst campus Geraardsbergen Het ziekenhuis beschikt reeds 
over een erkenning van een 
dienst medische beeldvorming 
met NMR op campus Aalst.2021
AZ Rivierenland campus Bornem Het ziekenhuis beschikt reeds 
over een erkenning van een 
dienst medische beeldvorming 
met NMR op campus Rumst.
UZ Brussel UZ Brussel bevindt zich niet op 
het grondgebied van het Vlaams 
Gewest en kan geen aanspraak 
maken op de programmatie van 
NMR in het Vlaams Gewest.
UZ Leuven Ziekenhuis behoort niet tot de 
15% ziekenhuizen met de 
hoogste verantwoorde activiteit 
per NMR in Vlaanderen.
AZ Sint-Maria Halle Ziekenhuis behoort niet tot de 
15% ziekenhuizen met de 
hoogste verantwoorde activiteit 
per NMR in Vlaanderen.
AZ Jan Portaels Vilvoorde Ziekenhuis behoort niet tot de 
15% ziekenhuizen met de 
hoogste verantwoorde activiteit 
per NMR in Vlaanderen.
AZ Oostende – Serruys Ziekenhuis behoort niet tot de 
15% ziekenhuizen met de 
hoogste verantwoorde activiteit 
per NMR in Vlaanderen.
AZ Groeninge Kortrijk Ziekenhuis behoort niet tot de 
15% ziekenhuizen met de 
hoogste verantwoorde activiteit 
per NMR in Vlaanderen.
ZOL Genk Ziekenhuis behoort niet tot de 
15% ziekenhuizen met de 
hoogste verantwoorde activiteit 
per NMR in Vlaanderen.
Mariaziekenhuis Noorderhart Ziekenhuis behoort niet tot de 
15% ziekenhuizen met de 
hoogste verantwoorde activiteit 
per NMR in Vlaanderen.2024
UZA Ziekenhuis behoort niet tot de 
15% ziekenhuizen met de 
hoogste verantwoorde activiteit 
per NMR in Vlaanderen.
AZ Monica Deurne Ziekenhuis behoort niet tot de 
15% ziekenhuizen met de 
hoogste verantwoorde activiteit 
per NMR in Vlaanderen.
AZ Turnhout Behoort tot de provincie met de 
op één na laagste NMR-index 
maar staat lager gerangschikt op 
gebied van verantwoorde 
activiteit per NMR.
ZNA Behoort tot de provincie met de 
op één na laagste NMR-index 
maar staat lager gerangschikt op 
gebied van verantwoorde 
activiteit per NMR.
A.S.Z. Behoort niet tot de provincie met 
de op één na laagste NMR-index.
AZ Maria Middelares Gent Behoort niet tot de provincie met 
de op één na laagste NMR-index.
AZ Sint-Jan Brugge Behoort niet tot de provincie met 
de op één na laagste NMR-index.
a. De verdeling van NMR-toestellen gebeurt niet alleen op basis van een provinciale 
indeling. Het gebruik van de NMR-index alleen is een onvolledige onderbouwing van 
de reële behoefte aan NMR in de Vlaamse ziekenhuizen. Het bevolkingsaantal t.o.v. 
het aantal NMR’s in een provincie is een parameter die geen rekening houdt met 
patiëntenstromen vanuit een provincie naar een andere provincie of naar een ander 
gewest. Daarom is het nuttig om, naast de bevolkingsparameter - de activiteit en 
de capaciteit van de ziekenhuizen in rekening te brengen.
b. Zoals hierboven aangegeven, wordt bij de verdeling wel degelijk rekening gehouden 
met de zorgnood. De behoefte aan bijkomende NMR-capaciteit is verbonden aan de 
activiteit van het ziekenhuis. Als overheid willen wij de NMR’s toekennen aan de 
ziekenhuizen die wat schaalgrootte en pathologiegewicht betreft, het meeste 
gebruikspotentieel hebben.
3. Door gebruik te maken van de hierboven beschreven methodiek wordt rekening 
gehouden met mogelijke verschuivingen in de toekomst. Wijzigingen in 
bevolkingsaantallen worden verrekend in de NMR-ratio; veranderingen in 
verantwoorde activiteit en erkende capaciteit van een ziekenhuis worden verrekend bij 
het bepalen van de verantwoorde activiteit per NMR-toestel. Deze methode is daarom 
ook duurzaam en kan bij verdere uitbreiding van de programmatie van NMR-toestellen 
in de toekomst ook opnieuw worden toegepast.
De tweede verblijven en logies aan de kust maken inderdaad ook gebruik van het 
zorgaanbod aan de kust. Die activiteit/nood wordt weerspiegeld in de activiteitscijfers 
per NMR in de desbetreffende ziekenhuizen. Indien de nood hoger wordt, zal dit 
duidelijk worden in de activiteit van het ziekenhuis.
4. a-b.In voorbereiding op de opmaak van het besluit van 31 augustus 2023 werd een 
grondige evaluatie gedaan van de vorige toekenningsrondes en de mogelijkheden 
voor de toewijzingen in de toekomst. 
De laatste toewijzingsronde werd afgerond op 23 april 2024. We merken op dat 
er bij deze toewijzingsronde geen enkel bezwaarschrift bij de adviescommissie 
werd ingediend door de ziekenhuizen die een voornemen tot weigering hadden 
ontvangen. 
c. Op dit ogenblik worden bij de huidige werkwijze geen wijzigingen voorzien.
