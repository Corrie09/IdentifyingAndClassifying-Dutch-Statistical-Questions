title: Wegenbouw - Onderzoeksprojecten met niet-teerhoudend gerecycleerd asfalt
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062280
thema link: https://www.vlaamsparlement.be/parlementaire-documenten/schriftelijke-vragen/1816286
SCHRIFTELIJKE VRAAG
nr. 801
van CARMEN RYHEUL
datum: 27 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Wegenbouw  -  Onderzoeksprojecten met niet-teerhoudend gerecycleerd asfalt
Het hergebruik van niet-teerhoudend gerecycleerd asfalt in de Vlaamse wegenbouw kan 
aanzienlijke milieuwinsten opleveren en significant bijdragen tot een maximalisatie van de 
Vlaamse circulaire economie.
In die optiek werden onder meer de onderzoeksprojecten REjuveBIT en RECYWOBI (de 
opvolger van RE-RACE II) in Vlaanderen opgestart.
Wat betreft REjuveBIT werden al enkele jaren geleden in Vlaanderen meerdere 
proefprojecten met proefvakken bestaande uit verschillende asfaltsamenstellingen 
aangelegd om via jaarlijkse meetcampagnes verschillende parameters zoals spoorvorming 
en stroefheid te onderzoeken en op te volgen. Uit het antwoord van de minister op mijn 
schriftelijke vraag nr. 1614 van 30 augustus 2023 blijkt echter dat dit onderzoeksproject 
na al die jaren nog steeds geen enkel (tussentijds) resultaat opleverde. Evenmin kon de 
minister meedelen hoeveel het onderzoeksproject intussen al kostte aan de Vlaamse 
belastingbetaler.
Wat betreft RECYWOBI deelde de minister in het antwoord op mijn schriftelijke vraag nr. 
1614 mee dat er op dat ogenblik slechts één opstartvergadering had plaatsgevonden, en 
bleef mijn vraag wanneer de eerste onderzoeksresultaten verwacht mochten worden totaal 
onbeantwoord.
Het lijkt er dan ook stilaan op dat de minister haar diensten gelast met de uitvoering van, 
of deelname aan onderzoeksprojecten op kosten van de Vlaamse belastingbetaler, waarbij 
het behalen van nuttige onderzoeksresultaten haar laatste zorg is.
Vandaar nogmaals volgende vragen met betrekking tot de bovenvermelde 
onderzoeksprojecten.
1. Wat is de stand van zaken van het onderzoeksproject REjuveBI; zijn er voor dat project 
sinds 30 augustus 2023 al onderzoeksresultaten beschikbaar en wanneer eindigt de 
looptijd van het project? Zo niet, wanneer worden de eerste resultaten uiteindelijk dan 
wel verwacht? Zo ja, graag een beknopt overzicht van de resultaten, alsook van de 
(voorlopige of definitieve) conclusies en beleidsbeslissingen die op basis van de 
onderzoeksresultaten door de minister en/of haar diensten werden uitgevaardigd? 
2. Hoeveel bedraagt de kostprijs tot op heden van het REjuveBIT-onderzoeksproject, en 
wat is de raming van de nog benodigde kosten tot einde looptijd van het project? In 
welke mate acht de minister die onderzoekskosten nog verantwoord, nu het 
onderzoeksproject na al die jaren tot op heden nog steeds geen enkel 
onderzoeksresultaat opleverde?
3. Wat is de looptijd van het RECYWOBI-onderzoeksproject en wat zijn de data waarop 
de onderzoekers de tussentijdse en eindresultaten van hun onderzoek moeten 
afleveren? Zijn er al tussentijdse onderzoeksresultaten beschikbaar? Zo ja, graag een 
beknopt overzicht van die resultaten. Wie draagt de kosten van het RECYWOBI-
onderzoeksproject?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 801 van 27 maart 2024
van CARMEN RYHEUL
1. De enige conclusie die tot op heden kan getrokken worden, is dat de proefvakken 
waarbij verjongers in combinatie met asfaltgranulaat werden gebruikt zich hetzelfde 
gedragen als de proefvakken waarbij geen asfaltgranulaat werd gebruikt in de 
toplagen. Dit was ook al de conclusie van het labo-onderzoek. Aangezien de 
meerwaarde van verjongers tot op heden niet is aangetoond, noch op laboschaal, noch 
in de praktijk, worden deze producten tot op heden dan ook niet voorgeschreven in SB 
250. Een product verplichten dat zijn meerwaarde niet bewezen heeft, heeft immers 
geen toegevoegde waarde.  
2. AWV is geen rechtstreekse medefinancierder in dit project. AWV heeft enerzijds 
logistieke steun verleend door proefvakken op zijn wegen toe te laten. Anderzijds heeft 
het agentschap ook zijn kennis ten dienste gesteld door afgevaardigden van AWV te 
laten deelnemen aan de vergaderingen. 
3. Er dient verduidelijkt te worden dat RECYWOBI een initiatief is van het OCW en het 
AWV louter op uitnodiging van het OCW deelneemt aan de vergaderingen vanuit haar 
maatschappelijke rol. AWV deelt niet in de financiering en heeft dus geen sturende rol. 
Voor onderzoeksresultaten kan u zich het best wenden tot het OCW.
