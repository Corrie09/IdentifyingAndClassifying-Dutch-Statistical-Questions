title: Oude Leiearm Menen - Verontreiniging door lozingen
thema: Natuur en Milieu
pdf link: https://docs.vlaamsparlement.be/pfile?id=2063922
thema link: https://www.vlaamsparlement.be/parlementaire-documenten/schriftelijke-vragen/1819730
SCHRIFTELIJKE VRAAG
nr. 518
van MAXIM VEYS
datum: 17 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Oude Leiearm Menen  -  Verontreiniging door lozingen
Sinds een aantal jaren treedt periodiek vervuiling op van de oude Leiearm met een 
vetachtinge substantie via een overloop afkomstig van een bedrijf uit een nabijgelegen 
industriezone. De betrokken administraties, onder andere de Vlaamse Milieumaatschappij 
(VMM), de dienst Handhaving van het Departement Omgeving en het stadsbestuur van 
Menen, zijn perfect op de hoogte en kennen het bedrijf in kwestie. Het zou gaan om een 
bedrijf in de Industrielaan in Menen. Dat is een klasse 2-bedrijf en valt dus onder de 
verantwoordelijkheid van de stad Menen.
Het is uiteraard pijnlijk om dat te zien gebeuren in een oude Leiearm terwijl het Vlaamse 
Gewest sinds jaren actief werkt aan het project Rivierherstel Leie. Ook in het licht van de 
Kaderrichtlijn Water en het verbod op verslechtering van de toestand van waterlichamen 
is deze situatie onaanvaardbaar.
In het verleden zouden er al verschillende processen-verbaal opgemaakt zijn maar het 
probleem blijft dus bestaan. Vermoedelijk gaat het om een probleem met de riolering of 
de werking van een overstort.
1. Is het probleem van die accidentele lozingen bekend bij de minister/administraties?
2. Is de oorzaak van de lozingen bekend? Om welk bedrijf gaat het en welk mechanisme 
speelt er (rioleringprobleem? Overstortwerking? Slecht werkende vetopvang?)?
3. Wat is het resultaat van de meest recente water-/waterbodemanalyses van die oude 
Leiearm?
4. Wat is het resultaat van vroegere/meest recente analyses van de geloosde substantie?
5. In hoeverre worden door die lozingen de lozingsnormen uit de vergunning van het 
betrokken bedrijf overschreden?
6. Welke maatregelen zijn er tot nu toe opgelegd en welke zijn er effectief uitgevoerd?
7. Zijn er al sanctiemaatregelen genomen?
8. Welke ingrepen zouden er moeten gebeuren om de lozingen in de toekomst definitief 
te vermijden? 
9. Bij welke overheid/overheden ligt de verantwoordelijkheid?
10. In welke acties voorziet de minister om dat aanslepend dossier tot een oplossing te 
brengen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 518 van 17 april 2024
van MAXIM VEYS
1. Het probleem van accidentele lozingen van de vetachtige substantie is gekend zowel 
bij de stad Menen als bij de VMM. De Afdeling Handhaving ontving 3 meldingen van 
omwonenden en betrokkenen (op 20/4/2022, 12/2/2024 en 23/4/2024), deze 
meldingen werden doorgestuurd naar de Stad Menen en Vlaamse Milieumaatschappij 
(VMM) voor afhandeling. 
2. De oorzaak van de lozing van vet kan toegeschreven worden aan het bedrijf Farmchix 
Company (vroeger gekend onder de naam Hofkip) in de Industrielaan 31 in Menen. 
Farmchix Company is  een vleesverwerkend bedrijf en is vergund voor lozing van 
bedrijfsafvalwater op riolering. Er werd hiervoor op 6/3/19 door het College van 
Burgemeester en Schepenen van Menen een klasse 2 milieuvergunning afgeleverd 
omvattende de rubriek 3.4.1°b lozen van bedrijfsafvalwater zonder waterzuiverings-
installatie met een debiet van 1,44 m³/h, 11,52 m³/d en 2.995 m³/jaar. De verhoogde 
overstortwerking op het rioleringsstelsel bleek een gevolg van vetopstapeling in de 
riolering. Deze riolering werd inmiddels door de stadsdiensten gereinigd. Maar een 
blijvende opvolging bleek vereist (omwille van “stollende” karakter van vetten). 
Daarom heeft de Stad Menen terug een reiniging ingepland. 
Door het bedrijf werden naar aanleiding van controles door de politiezone Grensleie 
bijkomende koolwaterstof-afscheiders (vetvangers) geplaatst voor verwijdering van 
vet. De stad Menen is in dit dossier de verantwoordelijke vergunningsverlener en lokale 
toezichthouder. Volgens de lokaal verkregen informatie, zou het bedrijf momenteel nog 
een extra installatie plannen voor bijkomende vetverwijdering. 
3. De VMM doet sinds 2007 geen water-/waterbodemanalyses van de Oude Leiarm. 
4. Er bestaat op deze oude Leiearm weliswaar een VMM-meetpunt (nr 582100), maar dit 
wordt sinds 2007 niet meer bemeten. De kwaliteit was toen globaal gesproken goed, 
zonder tekenen van een noemenswaardige organische belasting (zo was BZV in 2007 
steeds onder de norm van 6 mgO2/L). Wel getuigden het zuurstofgehalte en de 
zuurtegraad van een zekere mate van eutrofiëring zoals wel vaker in dergelijke 
stilstaande wateren. Meetplaats 582100 werd recent niet meer bemonsterd.
In het kader van de recente milieu-incidenten werden geen stalen genomen omdat 
zowel de oorzaak, de bron, als geloosde substanties voldoende gekend waren.
5. Er werd door de lokale toezichthouder zijnde de politiezone Grensleie éénmalig een 
lichte overschrijding van de lozingsnorm voor de parameter petroleumextraheerbare 
stoffen (dit is een maat voor olie/vetten) vastgesteld in 2023, de vaststellingen werden 
door de locatie toezichthouder overhandigd aan het parket.
6. Er werd door politiezone Grensleie een handhavingstraject opgestart in 2021: het 
bedrijf werd in eerste instantie aangemaand vetvangers bij te plaatsen en te 
inspecteren. Door het bedrijf werden bijkomende vetvangers 
(koolwaterstofafscheiders) geplaatst: het bedrijf beschikt momenteel over 4 
vetvangputten dewelke wekelijks visueel worden geïnspecteerd en wekelijks worden 
gereinigd.
7. Toezicht op naleving van voorwaarden is valt onder de bevoegdheid van de stad Menen. 
8. Het bedrijf moet ten allen tijde aan de lozingsnormen voldoen (Vlarem II Art 4.2.2.3.1 
stelt een sectorale lozingsnorm van 0,5 g/l stoffen, extraheerbaar met 
petroleumether). Bij goede werking van de vetvangers wordt verwacht dat de 
lozingsnormen behaald worden. Enkel indien blijkt dat de sectorale lozingsnorm 
overschreden worden kunnen bijkomende maatregelen opgelegd worden aan het 
bedrijf (waterzuivering). 
9. Het bedrijf Farmchix Company (voorheen Hofkip) betreft een klasse 2 bedrijf. 
Vergunningverlening alsook toezicht bij een klasse 2 bedrijf valt onder 
verantwoordelijkheid van de gemeente. 
10.Het bedrijf Farmchix Company (voorheen Hofkip) betreft een klasse 2 bedrijf. De 
vergunningverlening alsook het toezicht valt onder verantwoordelijkheid van de 
gemeente. VMM en de Afdeling Handhaving kunnen de stad Menen hierin desgewenst 
ondersteunen.
