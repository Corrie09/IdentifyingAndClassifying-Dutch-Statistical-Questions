title: Heropbouw Oekraïne - Steun
thema: Buitenlands beleid
Oekraïnecrisis
pdf link: https://docs.vlaamsparlement.be/pfile?id=2016408
thema link: https://www.vlaamsparlement.be/parlementaire-documenten/schriftelijke-vragen/1780467
SCHRIFTELIJKE VRAAG
nr. 59
van KARL VANLOUWE
datum: 16 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Heropbouw Oekraïne  -  Steun
Op 26 en 27 oktober jl. kwamen de 27 EU-lidstaten samen om een verhoging van het 
Europese budget te bespreken. Op de planning stond een bespreking van de 
meerjarenbegroting, waaronder een verhoging van het Europese budget met minstens 66 
miljard euro. 50 miljard daarvan zou bestemd zijn voor de heropbouw van Oekraïne via 
een macro-financiële ondersteuning voor de Oekraïense begroting tot eind 2027 alsook 
een extra injectie voor het leveren van militair materieel en wapens. Dat laatste zou via 
de Europese Vredesfaciliteit vrijgemaakt worden. Jammer genoeg moest België op de rem 
staan omwille van de grote budgettaire impact die het zou hebben. Als het voorstel 
ongewijzigd blijft, moet er tussen 600 en 800 miljoen euro vrijgemaakt worden, iets wat 
gezien onze precaire budgettaire situatie niet wenselijk is. Het Belgische standpunt houdt 
in dat de rekening niet volledig bij de lidstaten valt, maar dat de Europese Commissie ook 
voor een deel de kosten zal dragen.
Toch blijft investeren in Oekraïne van belang. De inval zorgde voor een krimp van maar 
liefst 30% van de Oekraïense economie, en onder meer een vernietiging van 
productiemiddelen en problemen met water- en elektriciteitstoevoer zorgde voor 
gigantische consequenties voor de Oekraïense bevolking. Hoewel het land nog in puin ligt, 
zijn de Oekraïense ondernemers hoopvol. Tijdens een onderzoek dat werd uitgevoerd 
tijdens de zomer van 2023, gaf 53 procent van de Oekraïense bedrijven aan dat ze bijna 
op volle toeren draaiden. Exporterende bedrijven gaven ook aan dat ze weer goederen 
konden uitvoeren. Kortom, de Oekraïense economie toont zich weerbaar en veerkrachtig.
1. Werd het Belgische standpunt (om de Europese Commissie een deel van de kosten te 
laten dragen) voldoende of überhaupt besproken met de Vlaamse Regering? Heeft er 
al een gedachtewisseling plaatsgevonden met de gewesten over die kwestie? 
2. Kan de Vlaamse taskforce voor Oekraïne op termijn uitgebreid worden naar een 
bredere scope, die naast de opvang van vluchtelingen ook zal focussen op versterking 
van economische banden met Oekraïne? 
3. Is er al een denkoefening uitgevoerd over hoe Vlaanderen steun zal bieden bij de 
heropbouw van Oekraïne? Welke pistes worden er bekeken? Is er sprake van een 
versterkte samenwerking tussen Voka en de Oekraïense kamers van koophandel? 
4. In zijn meest recente beleids- en begrotingstoelichting (BBT) gaf de minister aan dat 
zijn administratie onderzoekt welke impact de Oekraïne-crisis heeft op het Vlaamse 
economische en maatschappelijke weefsel. 
Tot welke inzichten heeft dat geleid?
5. Deelt de minister de teneur van het stuk dat beschreven staat op de website van 
Flanders Investment & Trade (FIT) over de economische toestand van Oekraïne en de 
hoopvolle signalen? Vertaalt dat zich ook in concrete cijfers wat betreft de handel 
tussen Vlaanderen en Oekraïne?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 59 van 16 november 2023
van KARL VANLOUWE
1. Voorafgaand aan de bijeenkomst van de Europese Raad van 26 en 27 oktober 2023 
organiseerde de Directie-generaal Europese Zaken en Coördinatie (DGE) van de FOD 
Buitenlandse Zaken, Buitenlandse Handel en Ontwikkelingssamenwerking een 
overlegvergadering, conform het samenwerkingsakkoord EU. Vlaanderen nam actief 
deel aan deze bijeenkomst, waar de ontwerpconclusies van de Europese Raad werden 
besproken.
Er dient te worden verduidelijkt dat het standpunt van België niet luidt dat de 
Europese Commissie een deel van de kosten moet dragen voor de steun aan 
Oekraïne. Ook de middelen waarover de Europese Commissie beschikt komen immers 
recht- of onrechtstreeks uit de lidstaten. De voornaamste vraag die wordt gesteld is of 
de bijkomende middelen voor Oekraïne moeten worden gefinancierd met nieuwe, 
bijkomende bijdragen vanwege de lidstaten. Deze zouden immers een aanzienlijke 
impact hebben op de nationale begrotingen. In die zin kan ook worden bekeken welke 
verschuivingen er mogelijk zijn binnen de reeds bestaand Europese budgetten. 
2. De Vlaamse Regering belastte de taskforce ‘Opvang Oekraïne’ met een specifieke 
coördinatietaak, waarvoor een welbepaalde governance werd uitgetekend. Het opzet 
en de te betrekken interne (beleidsdomeinen) en externe partners bij een focus op het 
versterken van economische banden verschillen dermate van de huidige opdracht van 
de taskforce, dat ik uitbreiding van de bestaande taskforce niet opportuun geacht.
Het versterken van de bilaterale relaties en het identificeren van mogelijkheden tot 
economische samenwerking is een opdracht die toekomst aan DKBUZA en FIT. 
3. Flanders Investment and Trade (FIT) stelde eind 2022 een Vlaamse Economische 
Vertegenwoordiger (VLEV) voor de heropbouw van Oekraïne aan, met als 
doelstellingen:
•het in kaart brengen van samenwerkingsmogelijkheden, met voorlopig een sterke 
focus op projecten die gefinancierd worden door internationale financiële 
instellingen;
•het informeren van Vlaamse bedrijven over de bestaande kansen en hoe er best 
gebruik van te maken;
•het opbouwen van een omvangrijk netwerk, zowel in Vlaanderen als in Oekraïne. 
De Vlaamse overheid verleende daarnaast een subsidie van €140.000 aan VOKA 
Antwerpen om, in nauwe samenwerking met Oekraïense Kamers van Koophandel, 
Vlaamse bedrijven in contact te brengen met Oekraïense partners. 
4. Via het Voorzitterscollege en het Strategisch Overlegorgaan Internationale 
Aangelegenheden bereiken mijn diensten alle entiteiten van de Vlaamse Overheid om 
zo de Europese en internationale informatie over de Oekraïnecrisis te bundelen en te 
analyseren. De bezorgdheden van onze stakeholders worden gecapteerd via, 
enerzijds, de bestaande overleg- en adviesorganen en, anderzijds, de speciaal daartoe 
opgerichte economische Task Force Oekraïne, onder leiding van VLAIO en FIT. 
Een overkoepelende analyse is er nog niet. De analyse is momenteel ook moeilijk te 
maken aangezien een groot deel van de sancties tegen Rusland pas op middellange 
termijn effecten vertonen of bepaalde maatregelen pas na een transitieperiode van 
start gaan. 
5. De oorlog woedt nog altijd, maar het is inderdaad zo dat de Oekraïense economie blijk 
geeft van een – gezien de omstandigheden – grote veerkracht. De heropbouw en de 
modernisering van het land bieden kansen aan onze ondernemingen wanneer ze goed 
voorbereid en met connecties op het terrein actief zijn. 
Wat de concrete cijfers betreft, valt de grootste terugval te noteren in de eerste 
maanden na de inval. Vooral in maart 2022 en de maanden die daarop volgden vond 
een serieuze terugval in export richting Oekraïne plaats. Daarna nam de export terug 
toe.
Het jaar 2021 was een uitzonderlijk goed jaar voor onze handel moet Oekraïne en in 
2023 evenaren we die cijfers niet, maar de vergelijking met 2020 geeft een mooi 
resultaat. In de eerste acht maanden van 2023 exporteerde Vlaanderen meer naar 
Oekraïne dan in dezelfde periode in 2020 (€335.000.000 t.o.v. €316.000.000). Ook de 
invoer vanuit Oekraïne naar Vlaanderen in dezelfde periode overschrijdt het 
invoerbedrag van 2020 (€276.000.000 t.o.v. €253.000.000). De cijfers tonen aan dat 
de handel met Oekraïne, alle omstandigheden in acht genomen, in positieve zin 
evolueert. 
