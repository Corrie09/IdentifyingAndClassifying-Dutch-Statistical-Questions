title: Verkeersveiligheid schoolomgevingen - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2004298
thema link: https://www.vlaamsparlement.be/parlementaire-documenten/schriftelijke-vragen/1764135
SCHRIFTELIJKE VRAAG
nr. 13
van ORRY VAN DE WAUWER
datum: 28 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersveiligheid schoolomgevingen  -  Stand van zaken
In 2021 werd een bevraging gelanceerd bij lokale besturen om onveilige plekken en 
kruispunten op schoolroutes te detecteren. Uit de bevraging kwam een lijst van 874 
schoolrouteknelpunten in heel Vlaanderen. Daarop werd binnen de relancemiddelen zowel 
in 2021 als 2022 in 15 miljoen euro voorzien om die schoolrouteknelpunten aan te pakken. 
Bij mijn laatste vraag over dit onderwerp (schriftelijke vraag nr. 1217 van 5 mei 2023) gaf 
de minister aan dat er al heel wat knelpunten weggewerkt waren en van nog meer 
knelpunten werk werd gemaakt om ze weg te werken, wat enkel goed nieuws is. De 
minister gaf daarbij aan dat het budget van 30 miljoen euro dat daarvoor in 2021 en 2022 
gereserveerd was, nog niet volledig besteed was en er niet in nieuwe middelen in 2023 
voorzien diende te worden.
1. Kan een update gegeven worden over de 874 onveilige plekken op schoolroutes die 
gedetecteerd werden? Werden er nog concrete knelpunten weggewerkt of werd de 
geplande uitvoering van knelpunten verder afgewerkt? 
2. Liggen alle 874 schoolrouteknelpunten op gewestelijke infrastructuur, of is er ook 
sprake van schoolrouteknelpunten op lokale wegen die met die middelen aangepakt 
worden?
3. Welk engagement wordt van de betrokken gemeenten verwacht bij het wegwerken 
van de schoolrouteknelpunten? Wordt een financiële bijdrage verwacht van de lokale 
besturen, of een engagement om lokale infrastructuur aanliggend aan het 
schoolrouteknelpunt op een gewestweg tegelijk mee aan te pakken?
4. Welke timing wordt vooropgesteld om alle mogelijke knelpunten weg te werken?
5. Kan een overzicht gegeven worden van de financiering van dit project? Hoe werd het 
budget van 30 miljoen euro ingezet? Wat is de gemiddelde kostprijs voor het 
wegwerken van een knelpunt? Hoeveel van het budget werd uitgetrokken voor 
studiewerk, hoeveel voor effectieve werken?
6. Hoe wordt het wegwerken van de schoolrouteknelpunten geëvalueerd? Plant de 
minister een nieuwe oproep aan lokale besturen te doen, gezien het succes van de 
eerste oproep? Graag meer duiding daarover.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 13 van 28 september 2023
van ORRY VAN DE WAUWER
1. In oktober 2023 zijn er 357 schoolrouteknelpunten uitgevoerd, 83 in uitvoering, 17 
gepland, 138 in voorbereiding en 26 in onderzoek. 228 knelpunten zijn afgesloten, 25 
staan on hold.
2. Er zijn 85 knelpunten geïdentificeerd die geen link hadden met infrastructuur van het 
Agentschap Wegen en Verkeer (AWV) of waarbij werken ten laste van derden vielen.
3. Doorgaans werden geen grote engagementen of financiële bijdragen van de lokale 
besturen verwacht. In bepaalde situaties heeft bilateraal overleg ertoe geleid dat het 
lokaal bestuur bijvoorbeeld een circulatiemaatregel trof of zelf een 
thermoplastmarkering aanbracht, maar in het algemeen moest het lokaal bestuur 
alleen akkoord geven voor de uitvoering van de werken ten behoeve van de 
verkeersveiligheid.
4. Tegen eind 2024 moeten de knelpunten worden weggewerkt op het terrein, met 
uitzondering van enkele knelpunten die in een groter investeringsproject zijn 
opgenomen. In dat geval is deze aanpak afgestemd met het lokaal bestuur.
5. In 2021 werd er 11.6 miljoen € vastgelegd voor effectieve werken. In 2022 werd er 
24.9 miljoen € vastgelegd voor effectieve werken.
Er is 153.214,53 € besteed aan studiewerk voor schoolrouteonderzoek. De gemiddelde 
kostprijs voor effectieve werken bedraagt ongeveer 42.000 €.
6. Het AWV zal een eindnota opstellen ter evaluatie van het schoolrouteproject. Er wordt 
voorlopig geen nieuwe oproep gepland.
