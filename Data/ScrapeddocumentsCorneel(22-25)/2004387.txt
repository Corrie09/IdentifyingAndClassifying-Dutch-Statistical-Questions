title: Nostalgie Plus - Erkenning
thema: Media
pdf link: https://docs.vlaamsparlement.be/pfile?id=2004387
thema link: https://www.vlaamsparlement.be/parlementaire-documenten/schriftelijke-vragen/1768020
SCHRIFTELIJKE VRAAG
nr. 7 
van FILIP BRUSSELMANS
datum: 5 oktober 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Nostalgie Plus  -  Erkenning
NRJ (netwerkradio 1) is recent van ‘hitradio’ naar ‘oldies radio’ gegaan en heet voortaan 
Nostalgie Plus. 
Op 29 september werd netwerkradio 1, tot dan actief als hitradio NRJ (met als slogan “Hit 
Music Only”), door SBS Media Belgium op FM stopgezet en besloot SBS Media Belgium om 
af te wijken van het ingediende profiel zoals beschreven in het erkenningsdossier van SBS 
Media Belgium voor netwerkradio-omroeporganisatie 1 waarvoor zij in eerder een 
erkenning heeft verkregen en is SBS begonnen met de uitzendingen van Nostalgie Plus op 
het frequentiepakket van netwerkradio 1.
Deze switch is mede ingegeven door het feit dat NRJ bijzonder slecht scoorde en dat er 
sinds eind april enkel nog non-stop muziek te horen was op dit frequentiepakket. Nadat de 
VRM SBS in gebreke stelde en SBS aanmaande om zich uiterlijk 30 september in regel te 
stellen, werd dus nu gekozen om een radiozender met een compleet ander profiel dan door 
SBS ingediend op het frequentiepakket waarvoor SBS een erkenning kreeg, uit te zenden.
Nochtans staat in het decreet met betrekking tot netwerkradio 1 duidelijk dat men niet kan 
switchen qua profiel na erkenning. Hiervoor is bij de goedkeuring zelfs nog een 
amendement ingediend met een toelichting die dit glashelder stelt. Zo staat er in het 
dossier van SBS (NRJ) o.a. dat 70% van de muziek die men speelt van de laatste vijf jaar 
is. Met het nieuwe profiel Nostalgie Plus is de situatie echter volledig anders, dat speelt 
voornamelijk liedjes van voor de jaren 80. In de toelichting van het initiële profiel heeft 
SBS het zelfs omschreven als “jonger dan Nostalgie” terwijl het nu de oudere versie is van 
Nostalgie.
Bij een eerdere klacht tegen SBS met betrekking tot het feit dat ze geen S Radio zouden 
uitzenden, maar NRJ, en dus een hitradio, heeft SBS zich karig verweerd door te stellen 
dat een hitzender zeker generalistisch is en dat er nog steeds 70% muziek van de laatste 
5 jaar werd gedraaid. Dit is nu allemaal niet meer het geval.
Het Mediadecreet stelt duidelijk in art. 143/3, §1 dat de netwerkradio-omroeporganisaties 
zich, nadat ze een erkenning hebben gekregen, voor de volledige duur van de erkenning 
moeten houden aan de basisvoorwaarden vermeld in artikel 143/1 en 143/2, §1, in 
overeenstemming waarmee de Vlaamse Regering de erkenning heeft uitgereikt.
1. Is de beslissing van SBS volgens de minister in strijd met het Mediadecreet?
2. Welke contacten zijn er geweest tussen de Vlaamse Regulator voor de Media (VRM) 
en SBS Media Belgium? Heeft de VRM toegezegd dat de omschakeling naar Nostalie 
Plus voldoende is om de erkenning te behouden? Het decreet stelt immers duidelijk 
dat een profiel niet kan worden gewijzigd. 
3. VRM beschikt over de erkenningsaanvraag van SBS. Heeft de VRM eraan herinnerd dat 
men 70% muziek van de laatste vijf jaar moet draaien conform het ingediende dossier?
4. Zijn er de voorbije weken contacten geweest tussen de minister of zijn medewerkers 
en SBS betreffende deze problematiek en zo ja, waarover gingen de contacten?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 7 van 5 oktober 2023
van FILIP BRUSSELMANS
1+4. Ik verwijs naar mijn antwoord op de vraag om uitleg 68, gesteld door collega 
Brouwers op 12 oktober 2023 in de commissie media.
2-3.De VRM heeft NV SBS Media Belgium bij schrijven van 27 april 2023 op de hoogte 
gebracht van de beslissing van de algemene kamer van de VRM om een procedure op 
tegenspraak te starten. 
Bij beslissing van 26 juni 2023 werd door de algemene kamer van de VRM vastgesteld 
dat NV SBS Media Belgium niet langer voldeed aan haar specifieke opdracht als 
erkende netwerkradio-omroeporganisatie en daardoor een inbreuk beging op artikel 
143/3, § 1, van het Mediadecreet. NV SBS Media Belgium werd in gebreke te gesteld 
om de toestand uiterlijk op 30 september 2023 te hebben geregulariseerd. Deze 
procedure is volledig via schriftelijke correspondentie verlopen. 
In de periode voorafgaand aan de uiterlijke datum van regulariseren heeft NV SBS 
Media Belgium 2 x gebruik gemaakt van de mogelijkheid om de VRM-administratie te 
contacteren voor verduidelijking bij de toepassing van de decretale en procedurele 
bepalingen, die van toepassing zijn op de netwerkradio-omroepen. 
Ter gelegenheid van de laatste contactname heeft NV SBS Media Belgium eveneens 
aan de VRM-administratie meegedeeld dat wijzigingen in roepnaam en zendschema 
zouden worden doorgevoerd naar een Nostalgie+ muziekaanbod. De VRM-
administratie heeft hiervan akte genomen.
Vanuit de VRM of de VRM-administratie worden er geen toezeggingen gegeven omtrent 
de conformering of regularisering aan decretale of erkenningsvoorwaarden, noch 
tijdens of buiten lopende regularisatietermijnen of procedures. Dit is dus ook niet 
gebeurd in de huidige procedure.
Momenteel is het onderzoek door de VRM naar de mogelijke regularisering door NV 
SBS Media Belgium lopende. De VRM beslist onafhankelijk of NV SBS Media Belgium 
zich terzake heeft geregulariseerd en mogelijk opnieuw voldoet aan haar specifieke 
opdracht als erkende netwerkradio-omroeporganisatie. Aangezien de procedure 
momenteel lopende is, kan de VRM ingevolge de toepassing van artikel 235 van het 
Mediadecreet, dat een vertrouwelijkheidsverplichting oplegt, geen informatie delen 
m.b.t. het lopende onderzoek.
