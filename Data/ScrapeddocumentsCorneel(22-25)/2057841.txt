title: Tienerzwangerschap - Informatie en begeleiding
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2057841
thema link: https://www.vlaamsparlement.be/parlementaire-documenten/schriftelijke-vragen/1812461
SCHRIFTELIJKE VRAAG
nr. 299
van KATRIEN SCHRYVERS
datum: 14 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Tienerzwangerschap  -  Informatie en begeleiding
In 2021 werden in Vlaanderen 1238 zwangerschappen geregistreerd bij meisjes jonger dan 
20 jaar.
In Vlaanderen wordt Fara vzw gesubsidieerd om een kwaliteitsvolle zorg met betrekking 
tot zwangerschapskeuzes te ondersteunen. Het gaat daarbij over kinderwens, prenatale 
testen, ongeplande zwangerschap, zwangerschapsverlies en ook tienerzwangerschap.
Naast het uitgebreide aanbod van Fara kunnen tienerouders ook bij heel wat andere 
diensten terecht, zoals de centra algemeen welzijnswerk (CAW’s), de centra voor integrale 
gezinszorg (CIG’s) die een specifiek begeleidingsaanbod hebben voor tienerouders, de 
centra voor leerlingenbegeleiding (CLB’s), Sensoa, Kind en Gezin en de Huizen van het 
Kind.
Fara vzw werkte onder meer een vorming uit in de vorm van een webinar voor studenten 
en hulpverleners rond jong ouderschap en tienerzwangerschap (Zwanger als tiener).
Verschillende lespakketten werden in samenwerking met andere organisaties omgevormd 
tot een nieuw lespakket dat vanaf september 2023 zou worden gelanceerd in een testfase, 
zo vernam ik in antwoord op mijn schriftelijke vraag nr. 941 van 9 augustus 2023.
Fara vzw ging ook aan de slag met de aanbevelingen uit de masterproef “Verbonden in 
moederschap. Een multimethodisch onderzoek naar het uitbouwen van een 
onlinesteungroep voor jonge moeders in Vlaanderen”.
1. Hoeveel tienerzwangerschappen werden in 2022 en 2023 in Vlaanderen geregistreerd? 
Indien mogelijk ook graag een opdeling per provincie.
2. Wat is de stand van zaken van het nieuwe lespakket over ongeplande zwangerschap, 
abortus en tienerzwangerschap? Op welke manier, waar en voor hoelang wordt de 
testfase hierrond uitgevoerd? Wat zijn voorlopig de bevindingen en hoe wordt daarmee 
omgegaan?
3. Welke acties werden nog ondernomen in navolging van de aanbevelingen uit de 
masterproef over het uitbouwen van een onlinesteungroep voor jonge moeders?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 299 van 14 maart 2024
van KATRIEN SCHRYVERS
1. De meest recente cijfers dateren van 2022 en zijn afkomstig uit het jaarverslag van 
het Studiecentrum Perinatale Epidemiologie (SPE). In 2022 waren er 557 bevallingen 
waarbij de moeder jonger dan 20 jaar was, er zijn geen grote verschillen tussen de 
provincies. Voor 2023 zijn er nog geen cijfers beschikbaar.  
2. In de testfase werd het lespakket getest door Studenten PXL i.k.v. hun bachelorproef 
en door Studenten lerarenopleiding Artevelde Hogeschool. De verkregen feedback was 
over het algemeen positief. Op basis van deze feedback werd het lespakket helemaal 
afgerond en werd dit gelanceerd op 28 september 2023, op World Safe Abortion Day.  
De link naar het lespakket kan je hier terugvinden. Het lespakket is ook terug te vinden 
op de website van Sensoa. Er kan geen exact cijfer gegeven worden hoeveel keer het 
lespakket gedownload werd. FARA heeft niet de technische mogelijkheden om dit te 
achterhalen. Sensoa gaf aan dat het door 400 unieke gebruikers op hun website werd 
gedownload, echter is dit aantal een onderschatting omwille van GDPR-richtlijnen. 
Sensoa meet namelijk enkel personen die toestemming geven tot het plaatsen van 
analytische cookies. Uit andere algemene statistieken weet Sensoa dat ongeveer de 
helft van hun bezoekers niet akkoord gaat met deze cookies. Het effectieve aantal dat 
het lespakket gedownload heeft, ligt dus waarschijnlijk hoger. 
Tot slot werd op 19 maart 2024 in samenwerking met Luna Abortuscentra, Sensoa en 
Cgso Vormingscentrum een gratis webinar voor leerkrachten georganiseerd, waarbij 
het lespakket werd voorgesteld samen met toelichting van enkele werkvormen en good 
practices uit de praktijk. Het webinar werd zeer positief geëvalueerd. Indien er in de 
toekomst nog grote hoeveelheden feedback wordt ontvangen over het lespakket, zal 
FARA bekijken of het mogelijk is om nog aanpassingen aan het lespakket door te 
voeren. 
3. Het FARA team heeft afgelopen maanden extra ingezet op het versterken van vrouwen 
in maatschappelijke kwetsbare contexten en zwangerschapskeuzes. Dit resulteerde in 
een onderzoeksrapport en een studiedag ‘Help mijn cliënt is zwanger’. FARA koos 
ervoor om ook na afloop van het project verder op dit thema in te zetten, waardoor 
andere thema’s naar de achtergrond verschoven. Wegens de beperkte financiering van 
de vzw en mogelijkheden qua personeelsinzet moet FARA keuzes maken. Volgende 
acties werden ondernomen:  
•2 online praatavonden georganiseerd voor jonge mama’s, echter bij gebrek aan 
voldoende deelnemers, konden deze helaas niet doorgaan. 
•Dankzij nieuwe ontwikkelingen binnen Facebook werd aan de Facebookgroep 
‘tienermoeders.vlaanderen’ een community-chat toegevoegd. Hierin kunnen jonge 
mama’s ervaringen uitwisselen. Deze wordt sporadisch gebruikt door de 
doelgroep.  
•FARA probeert op de hoogte te blijven van ontwikkelingen binnen sociale media 
(vb threads, whatsapp community,…), als is dit geen evidentie. Momenteel lopen 
er twee masterproeven beiden uitgevoerd door studenten van de opleiding 
Communicatie, Media en Marketing aan de VUB die FARA vzw inhoudelijk opvolgt. 
De ene studie onderzoekt hoe jongeren FARA vzw kunnen vinden als ze te maken 
krijgen met (on)geplande zwangerschappen en zal een bredere blik werpen op 
sociale media en preventieve benadering in de toekomst. De andere studie focust 
zich specifiek op de sociale media app ‘TikTok’ en onderzoekt hoe 
tienerzwangerschappen zich hierop weerspiegelen en hoe organisaties deze app 
kunnen inzetten. 
