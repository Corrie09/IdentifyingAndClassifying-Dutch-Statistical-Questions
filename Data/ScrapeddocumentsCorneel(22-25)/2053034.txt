title: Groenpool Wonderwoud Oud Vliegveld Oostakker - Initiatieven
thema: Natuur en Milieu
pdf link: https://docs.vlaamsparlement.be/pfile?id=2053034
thema link: https://www.vlaamsparlement.be/parlementaire-documenten/schriftelijke-vragen/1811403
SCHRIFTELIJKE VRAAG
nr. 428
van STIJN DE ROO
datum: 8 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Groenpool Wonderwoud Oud Vliegveld Oostakker  -  Initiatieven
Het Wonderwoud Oud Vliegveld Oostakker is een van de Gentse groenpolen waarin 
Vlaanderen investeert.
Op mijn schriftelijke vraag nr. 244 van 19 november 2020 antwoordde de minister onder 
andere: “Er is nog geen beheerplan voor de groenpool opgemaakt aangezien dit dient te 
worden gebaseerd op het inrichtingsplan dat nog in opmaak is. 
Er zijn geen data bekend m.b.t. beheerovereenkomsten.
In 2019 werd het definitieve landschapsontwerp opgemaakt. Momenteel wordt gewerkt 
aan een inrichtingsplan i.f.v. de opmaak van de vergunningsaanvraag en een bestek. Deze 
fase wordt in 2021 afgewerkt. Er zijn m.a.w. geen investeringen gepland in 2021. 
De lopende ontwerpopdracht gegund aan BUUR voorziet in de opmaak van een definitief 
inrichtingsplan voor de eerste fase inclusief vergunningsaanvraag en bestek in 2021. Voor 
de volgende fasen is nog geen timing bekend.
De strategische grondverwerving in functie van het functioneren van de groenpool is 
begroot op ca. 7ha. Er wordt getracht deze gronden via minnelijke procedure aan te kopen. 
De aankoop gebeurt via de reguliere aankoopbudgetten van het Agentschap Natuur en 
Bos. 
De realisatie van inrichtingswerken fase 1 van de groenpool is voorzien in 2023. Het budget 
is nog niet precies bepaald. Een definitieve raming van de opdracht wordt opgemaakt in 
het kader van de detailstudie.”
Ik stel deze vraag in opvolging van mijn schriftelijke vraag nr. 244 van 18 november 2020.
1. Werden er sinds mijn vorige vraag beheersovereenkomsten bij de Vlaamse 
Landmaatschappij (VLM) gesloten? Zo ja, welk type beheersovereenkomst staat voor 
welke oppervlakte? 
2. Hoeveel aankoopsubsidies werden toegekend aan hoeveel erkende terreinbeherende 
verenigingen in de jaren 2021, 2022 en 2023 voor verwervingen in de groenpool? 
Hoeveel hectare werd aangekocht voor dat bedrag? 
3. Welke investeringen en initiatieven werden gepland in de groenpool in 2021, 2022 en 
2023? Graag een overzicht per jaar, met vermelding van het budget per initiatief.
4. Wat is de stand van zaken van de grondverwerving in functie van het functioneren van 
de groenpool? Wanneer zullen de grondverwervingen afgerond zijn? 
5. Wat is de stand van zaken van het inrichtingsplan voor de groenpool? 
6. Wat is de stand van zaken van de eerste fase van de inrichtingswerken? Graag meer 
uitleg.
7. Kan de minister een overzicht geven van de volgende fasen van de inrichtingswerken, 
met vermelding van de timing?
8. Wat is de stand van zaken van de inrichting van het voormalige militaire domein, 
executieoord en noordwestelijke arm? Wat is daarvoor de timing? Welk budget is 
daarvoor gereserveerd? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD   
op vraag nr. 428 van 8 maart 2024
van STIJN DE ROO
1. Er zijn geen data m.b.t. de beheerovereenkomsten bekend i.h.k.v. de ontwikkeling van 
de groenpool Wonderwoud.
2. Gezien er geen terreinbeherende vereniging betrokken is bij de realisatie van het 
Wonderwoud zijn er geen aankoopsubsidies verleend voor verwervingen. 
3. In 2021 werden geen investeringen uitgevoerd. In december 2022 is het 
aanbestedingsdossier Wonderwoud fase 1 vastgelegd voor een totale kost van 
4.436.025,32 euro incl. btw, waarvan 3.068.641,84 euro ten laste van het Agentschap 
voor Natuur en Bos (ANB) en 1.367.383,48 euro ten laste van de stad Gent. De werken 
fase 1 zijn gegund in het voorjaar 2023 na het verkrijgen van de omgevingsvergunning. 
De werken op het terrein zijn gestart in augustus 2023. 
4. In 2021 werd ca. 1,2 hectare aangekocht voor de realisatie van de eerste fase. Er zijn 
geen bijkomende grondverwervingen gerealiseerd voor de realisatie van de eerste fase. 
Dat is ook niet strikt noodzakelijk. In functie van de ontwikkeling van de groenpool 
tweede fase zal op basis van aanbiedingen worden bekeken in hoeverre aankoop 
opportuun is. 
5. Het inrichtingsplan is afgewerkt in 2022. De omgevingsvergunning voor het 
inrichtingsplan werd bekomen op 2 februari 2023.  
6. De werken eerste fase zijn volop in uitvoering en verlopen volgens planning. De 
grondwerken zijn grotendeels uitgevoerd, de gebiedstoegangen zijn gerealiseerd en de 
bouw van de toren is gestart. 
7. De volgende fase van de inrichting is afhankelijk van De Vlaamse Waterweg. De 
Vlaamse Waterweg dient in eerste instantie de bestaande ontginningsput te dempen 
alvorens de inrichting van de groenpool kan starten. 
8. Twee derden van het voormalige militaire domein wordt betrokken bij het openbare 
gedeelte van de groenpool. Dit deel omvat het executieoord van Oostakker. In functie 
van de veiligheid worden de bunkers ontoegankelijk gemaakt. Het overige deel van de 
voormalige militaire domein blijft in gebruik bij de vzw Patrasche t.e.m. mei 2028. 
Vervolgens wordt dit deel eveneens toegankelijk gemaakt. Om het voormalige militaire 
domein beter te integreren in de groenpool wordt een beperkte studieopdracht in de 
markt gezet.
