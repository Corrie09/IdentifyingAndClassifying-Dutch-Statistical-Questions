title: De Lijn - Aansluiting bussen en treinen in Oudenaarde
thema: Mobiliteit en Verkeer
pdf link: https://docs.vlaamsparlement.be/pfile?id=2034205
thema link: https://www.vlaamsparlement.be/parlementaire-documenten/schriftelijke-vragen/1794624
SCHRIFTELIJKE VRAAG
nr. 475 
van ELISABETH MEULEMAN
datum: 16 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Aansluiting bussen en treinen in Oudenaarde
Regelmatig komen verzuchtingen tot bij ons over de bussen van De Lijn die naar het station 
in Oudenaarde rijden. Het gaat hierover: zonder vertraging komt de bus volgens de 
uurregeling aan om 13.27 uur bij het station. Dat is luttele minuten voordat er heel wat 
treinen vertrekken: om 13.32 uur naar Kortrijk, om 13.33 uur naar Brussel, om 13.33 uur 
naar Gent en om 13.35 uur naar Ronse. De bus heeft geregeld minstens enkele minuten 
vertraging. Al die treinen kunnen dan niet gehaald worden. Het zou daarom heel goed zijn 
mocht die bus gewoon vroeger rijden, liefst met een buffer voor kleine vertragingen.
Wil de minister zich vergewissen van die ongelukkige vervoersaansluiting en ijveren bij De 
Lijn om die buslijn naar het station van Oudenaarde wat vroeger te laten rijden om de 
aansluiting met de genoemde treinen haalbaar te maken voor vele betrokken reizigers?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 475 van 16 januari 2024
van ELISABETH MEULEMAN
Lijn 30 zit in een aansluitingspatroon in Oudenaarde, waarbij er aansluitingen voorzien 
worden richting Kortrijk/Oostende – Gent – Brussel en Ronse (aankomst bus u27 en 
vertrek trein u32/33/35). Hierbij worden er 5 min overstaptijd voorzien, wat normaal 
voldoende is als zich geen grote vertragingen voordoen. Ook in de andere richting wordt 
hetzelfde aansluitingspatroon voorzien met dezelfde treinknoop (aankomst trein 
u25/6/27/28 en vertrek bus u34). 
De aansluiting trein-bus wordt normaal geregeld via aribussysteem, waarbij de bus 
(beperkt) wordt tegengehouden als de trein een vertraging heeft. Het aantal minuten dat 
de bus wordt opgehouden, is afhankelijk van de voorziene wandelafstand en de 
vertraging die de trein effectief heeft. Bij grotere vertragingen kan De Lijn de bus niet 
ophouden, omdat dat de volledige verdere dienstregeling in het gedrang zou brengen (en 
de andere reizigers op deze lijn zou benadelen).
Binnen de nieuwe dienstregeling is het momenteel niet mogelijk om de overstaptijd in 
Oudenaarde Station ruimer te maken, aangezien deze lijn onderdeel is van een groter 
netwerk. 
Het in de praktijk niet altijd realiseren van de aansluitingen op deze lijn, wordt 
meegenomen in de evaluatie van het nieuwe net en specifiek deze verbinding.
