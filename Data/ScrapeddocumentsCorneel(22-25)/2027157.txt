title: Flanders Investment & Trade (FIT) - Buitenlandkantoren
thema: Buitenlands beleid
Internationaal ondernemen
pdf link: https://docs.vlaamsparlement.be/pfile?id=2027157
thema link: https://www.vlaamsparlement.be/parlementaire-documenten/schriftelijke-vragen/1789355
SCHRIFTELIJKE VRAAG
nr. 90 
van CATHY COUDYSER
datum: 15 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Flanders Investment & Trade (FIT)  -  Buitenlandkantoren
Flanders Investment & Trade (FIT) speelt een belangrijke ondersteunende rol voor de 
internationalisering van de Vlaamse economie. Zo helpt de organisatie Vlaamse bedrijven 
exporteren door ze marktinformatie, advies, begeleiding en subsidies te verschaffen. 
Daarnaast poogt ze buitenlandse bedrijven in Vlaanderen te doen investeren door 
groepsacties in het buitenland te organiseren om Vlaanderen bekend te maken als 
economisch sterke en innovatieve regio. Het agentschap gaat zelfs gericht op zoek naar 
potentiële investeerders om het Vlaamse economische weefsel te versterken en begeleidt 
hen in het proces.
FIT bestaat in zijn huidige vorm sinds 2004, maar er zijn grondige transformaties in de 
werking van de organisatie gepland voor 2024. Men wil af van de organisatiestructuur in 
twee aparte poten en naar een enkelvoudig verbonden geheel evolueren. Om die reden 
wordt de transformatie ‘One FIT’ genoemd.
FIT heeft een uitgebreid internationaal netwerk van meer dan 70 buitenlandse kantoren. 
Samen met Toerisme Vlaanderen (TVL) en het Departement Kanselarij en Buitenlandse 
Zaken  (DKBUZA) zijn zij daarmee de belangrijkste vertegenwoordigers van Vlaanderen in 
het buitenland. Door de samenwerking tussen de drie instellingen te optimaliseren, zouden 
nieuwe synergieën tot stand kunnen komen. 
Door het personeel van de Vlaamse overheid in het buitenland flexibeler in te zetten, kan 
men met ongeveer dezelfde middelen meer doelstellingen bereiken. Zo kunnen de 
overkoepelende prioriteiten van de Vlaamse overheid beter gerealiseerd worden.
1. Welke evaluaties zijn er gemaakt rond de werking van de buitenlandkantoren van FIT?
a) Is er een evaluatie gemaakt over de nood aan versterking van de 
buitenlandkantoren? Zo ja, over welke kantoren gaat het?
b) Is er een evaluatie gemaakt over de nood aan nieuwe buitenlandkantoren? Zo ja, 
om welke landen/regio’s zou het gaan en waarom?
c) Zijn er plannen om bestaande kantoren te sluiten? Zo ja, om welke kantoren gaat 
het? Om welke reden zouden die kantoren gesloten worden?
2. Welke mogelijke synergieën ziet FIT in het kader van een verhoogde samenwerking 
met de Toerisme Vlaanderen- en DKBUZA-kantoren in het buitenland? 
Wat zijn volgens FIT mogelijke pijnpunten?
3. Acht de minister het opportuun om medewerkers van FIT deel te laten nemen aan een 
opleiding aan de Diplomatieke Academie?
4. Waarom is het belangrijk om de 45 economische diplomaten in dienst van FIT een 
hogere rang op de diplomatieke lijst te verschaffen, zoals de minister voorstelt in de 
beleids- en begrotingstoelichting (BBT) Buitenlands Beleid van 2024?
5. Wat zijn de krachtlijnen van de geplande transformatie bij FIT? Hoe zal die 
transformatie ervoor zorgen dat FIT beter opgewassen is tegen de huidige 
internationale context waarin de organisatie opereert?
6. Hoe zal FIT inzetten op de opportuniteiten die de wederopbouw van Oekraïne 
waarschijnlijk zal bieden?
7. Wat zijn de taken van de Vlaamse Economische Vertegenwoordiger (VLEV) die 
aangesteld werd voor Oekraïne?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 90 van 15 december 2023
van CATHY COUDYSER
1. In het kader van de transformatie gebeurde een benchmarking op organisatorisch 
niveau met gelijkaardige entiteiten in binnen- en buitenland. De vertaalslag naar de 
geografische footprint van FIT is een oefening die momenteel nog bezig is. Deze 
oefening is voorzien tegen midden 2024 te landen. Algemeen kan wel gesteld worden 
dat een substantiële versterking van het buitenlands netwerk van FIT één van de 
belangrijkste krachtlijnen is om de dienstverlening van FIT en haar impact op de 
Vlaamse economie gevoelig te vergroten.
In het kader van de transformatie werden vijf vicepresidenten aangesteld die, in 
tegenstelling tot de vroegere zeven regiocoördinatoren, een volwaardige 
managementfunctie hebben. In het verleden cumuleerden de Vlaamse Economische 
Vertegenwoordigers de functies ‘posthoofd’ en ‘regiocoördinator’. De aangestelde 
vicepresidenten zijn verantwoordelijk voor het managen van hun regio en niet van de 
post waar zij fysiek aanwezig zijn. De vijf aangestelde vicepresidenten bestaan uit 
een mix van nieuwe profielen: één extern aangetrokken profiel met standplaats 
Brussel zonder diplomatiek statuut, één gewezen technologieattaché met standplaats 
New York, en drie gewezen Vlaamse Economische Vertegenwoordigers met 
standplaatsen Dubai, Wenen en Singapore. 
Het nieuwe FIT-management zal een evaluatie van de werking van de 
buitenlandkantoren uitwerken in de loop van 2024. Ik wens voorlopig niet vooruit te 
lopen op deze analyse aangezien het proces nog in de opstartfase zit.
Het kantoor in Teheran sloot eind 2023. In 2024 zullen de Waalse collega’s hetzelfde 
doen met hun aanwezigheid in Iran.
2. Ik streef naar meer samenwerking tussen de drie entiteiten via gezamenlijke 
projecten. Op vraag van het maatschappelijk middenveld en de FIT-klanten, zal FIT 
zich daarnaast in de toekomst meer toeleggen op verdere specialisatie en 
sectorkennis. De inzet van technologieattachés zijn hier een voorbeeld van.
3. 105 FIT-medewerkers hebben in 2023 deelgenomen aan één of meerdere sessies van 
de Diplomatieke Academie. Sommige sessies worden online aangeboden en 
opengesteld voor FIT-medewerkers uit binnen- en buitenland. Het is opportuun om de 
FIT-medewerkers deel te laten nemen aan sessies georganiseerd door de 
Diplomatieke Academie als de sessies inhoudelijk opportuun zijn voor en een 
toegevoegde waarde bieden voor hen. In dat verband zal de samenwerking die 
startte in 2023 worden verdergezet in 2024. 
4. Een hogere rang op de diplomatieke lijst verschaft zonder meer hogere, 
aantrekkelijker, effectievere en efficiëntere toegang tot verschillende noodzakelijke 
politieke en economische netwerken in de landen waar FIT actief is. Zeker in landen 
buiten Europa, zoals de Verenigde Staten, is dit een essentiële voorwaarde om goed 
te kunnen functioneren en een meerwaarde te creëren voor de Vlaamse economie.
Een belangrijk onderdeel van de taak van de economische diplomaten in dienst van 
FIT is om zichzelf en bedrijven  toegang te verlenen tot de juiste netwerken in hun 
doelland. Zo kunnen de economische diplomaten interactie, overleg en direct contact 
bewerkstelligen met de relevante partijen bij het internationaliseringsproces van 
Vlaamse en internationaal actieve bedrijven. De juiste, snelle en doelgerichte toegang 
tot deze netwerken is cruciaal om op een efficiënte en resultaatgerichte manier tot 
effectieve contracten te komen en om export, innovatie en directe buitenlandse 
investeringen te stimuleren.
Op heden is de situatie suboptimaal vermits de Vlaamse economische diplomaten van 
FIT in het buitenland slechts ingeschaald worden op het laagste diplomatieke niveau 
van ‘Attaché’. Dit betekent dat men hiërarchisch bijzonder laag op de diplomatiek lijst 
staat, waardoor men door het betrokken land van mindere betekenis wordt geacht. 
Daarnaast kennen de grotere bedrijven en economische belangenverenigingen de 
rangordes van de diplomatieke lijst bijzonder goed. Aldus leeft bij hen de perceptie 
dat de Vlaamse Economische Vertegenwoordigers van minder of laag belang zijn. 
Praktisch en operationeel betekent de lage inschaling dat onze economische 
vertegenwoordigers niet uitgenodigd worden voor belangrijke manifestaties en 
activiteiten.
De huidige situatie is nefast voor het opbouwen van een krachtig netwerk met de 
relevante spelers. Het benadeelt onze economische diplomaten ten opzichte van de 
federale diplomaten. De federale collega’s behandelen economische thema’s en 
trekken de dossiers naar zich toe omdat de Vlaamse Economische 
Vertegenwoordigers niet uitgenodigd worden voor overleg, interactie of 
belangenbehartiging.
5. Ik verwijs naar de mededeling aan de Vlaamse Regering betreffende “One FIT – 
Strategische transformatie van Flanders Investment & Trade”, waarin de krachtlijnen 
van de transformatie uitvoerig beschreven staan. 
 
6. FIT werkt op drie pijlers: informeren en begeleiden van Vlaamse bedrijven, promoten 
van Vlaamse bedrijven, en inzetten op een aantal toekomstige initiatieven. 
Inzake het informeren en begeleiden van Vlaamse bedrijven publiceerde FIT een 
dossier over de opportuniteiten en mogelijke werkwijzen voor bedrijven die mee 
willen werken aan de heropbouw en modernisering van Oekraïne. Hierbij bracht het 
agentschap de initiatieven van diverse internationale financiële instellingen in kaart, 
en wees het op de reeds aangekondigde initiatieven van de Oekraïense overheid. FIT 
werkt het dossier ten gepaste tijde bij op basis van nieuwe ontwikkelingen. 
Daarnaast kondigt FIT evenementen over de heropbouw van het land, alsook 
investeringsprojecten en economische informatie over de verschillende oblasten 
(provincies), aan op haar website. Verder begeleidt de Vlaamse Economische 
Vertegenwoordiger voor Oekraïne bedrijven met interesse voor de heropbouw en 
bedrijven die op zoek zijn naar afzetkansen op korte termijn. Er wordt maatwerk 
geboden door middel van 1-op-1 gesprekken waarin naar de noden en de wensen van 
de bedrijven gepeild wordt. 
Inzake het promoten van Vlaamse bedrijven lanceerde FIT eind 2023 het online 
platform “ Reconstruction of Ukraine: Expertise from Flanders”. Het agentschap 
gebruikt het platform in contacten met Oekraïense actoren uit de private en publieke 
sector zodat ze kunnen zien welke bedrijven geïnteresseerd zijn in de markt en de 
heropbouw. Het is dus een hulpmiddel om (op termijn) matchmaking te kunnen 
faciliteren. 
In de eerste fase focust FIT op vijf sectoren die prominent aan bod komen in de Rapid 
Damage & Needs Assessment, een samenwerking tussen de Wereldbank, de 
Oekraïense regering, de Europese Commissie en de Verenigde Naties om de schade 
en verliezen van Oekraïne door de Russische invasie in kaart te brengen. De vijf 
sectoren zijn agro, bouw en infrastructuur, hernieuwbare energie, ICT, en logistiek en 
transport.
Verder nam FIT in 2023 tweemaal deel aan de beurs en conferentie “Rebuild Ukraine” 
in Warschau. Tijdens de meest recente novembereditie waren er ook Vlaamse 
bedrijven aanwezig om hun producten en diensten voor te stellen.  
Inzake toekomstige initiatieven houdt FIT het hierboven genoemd websitedossier en 
online platform up-to-date en onderzoekt het de mogelijkheid voor het opzetten van 
gezamenlijke infosessies over bedrijfsopportuniteiten met Credendo, Finexpo en 
Enabel. Credendo zal, voor rekening van de Belgische staat, opnieuw transacties met 
Oekraïne verzekeren. Dit heeft gevolgen voor het Oekraïnebeleid van het Finexpo-
comité, dat steun biedt voor de export van uitrustingsgoederen en aanverwante 
diensten. Oekraïne komt dan, in principe, in aanmerking voor zowel algemene als de 
kmo-instrumenten. Het ontwikkelingsagentschap Enabel beheert fondsen om de 
komende vijf jaar te helpen bij de heropbouw van Oekraïne. 
Verder bekijkt FIT een eventuele deelname aan de derde editie van “Rebuild 
Ukraine”, dat gewijd zal zijn aan gezondheidszorg. 
7. De Vlaamse Economische Vertegenwoordiger (VLEV) werkt specifiek rond de 
heropbouw van Oekraïne vanuit de standplaats Brussel. De VLEV werkt nauw samen 
met de AWEX-vertegenwoordiging, die in het kader van het interregionale 
samenwerkingsakkoord de standaardvragen behandelt. 
De VLEV informeert en begeleidt bedrijven met interesse voor de Oekraïense markt, 
veelal met een speciale focus op de heropbouw. Tijdens de Flanders International 
Business Weeks in september jongstleden heeft de VLEV in elke provincie een 
infosessie gegeven over hoe bedrijven de kansen bij de heropbouw kunnen 
benaderen. Geïnteresseerden en bedrijven die zich aanmeldden voor het online 
platform konden nadien nog een individuele consultatie met de VLEV aanvragen.  
Verder zet de VLEV volop in op kennisopbouw, ook over hoe andere landen hun 
private sector proberen te betrekken bij de heropbouw. Ten slotte maakt ook de 
opbouw en onderhoud van een zo groot mogelijk netwerk met uiteenlopende actoren 
deel uit van het takenpakket. Ik denk hierbij aan contacten met Oekraïense actoren 
in Vlaanderen en België, de publieke sector in Vlaanderen en België, de private sector 
in Vlaanderen en het Europese niveau via Trade Promotion Europe. In een volgende 
fase zal ook aandacht besteed worden aan het uitbouwen van een netwerk met 
Oekraïense bedrijven. 
