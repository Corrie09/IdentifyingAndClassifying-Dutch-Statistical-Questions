title: Scholenbouw - Gemengde projecten
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=2037786
thema link: https://www.vlaamsparlement.be/parlementaire-documenten/schriftelijke-vragen/1797179
SCHRIFTELIJKE VRAAG
nr. 271
van CELIA GROOTHEDDE
datum: 24 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Scholenbouw  -  Gemengde projecten
Graag een antwoord op volgende vragen over de realisatie van nieuwe schoolgebouwen of 
vernieuwbouw waarbij gemengde projecten tot stand kwamen met capaciteit voor 
kinderopvang (hetzij opvang voor baby’s en peuters, hetzij buitenschoolse opvang). Graag 
in antwoord op de vragen ook een opsplitsing tussen buitenschoolse opvang en opvang 
voor baby's of peuters.
1. Welke realisaties zijn in dat kader uitgevoerd van 2015 tot nu? Graag een evolutie per 
jaar opgesplitst per provincie, centrumstad en type opvang (buitenschools of baby's 
en peuters). 
2. Wat is het budget dat per jaar daarop werd ingezet vanaf 2015?
3. Welke plannen / projecten lopen momenteel in Vlaanderen of Brussel?
4. Welke plannen liggen nog op tafel om uitgevoerd te worden voor het einde van de 
legislatuur?
Deze vraag werd gesteld aan de ministers Hilde Crevits (217), Ben Weyts (271)
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
GECOÖRDINEERD ANTWOORD
op vraag nr. 271 van 24 januari 2024
van CELIA GROOTHEDDE
1. Multifunctioneel gebruik van onderwijsinfrastructuur buiten de schooluren voor 
bijvoorbeeld buitenschoolse kinderopvang wordt sterk aangemoedigd. Sinds 2015 zijn 
er onderwijsinfrastructuurprojecten gerealiseerd waarbij ook capaciteit voorzien is 
voor buitenschoolse kinderopvang. 
Het is ook mogelijk om gelijktijdig verschillende maatschappelijke functies zoals 
onderwijs en kinderopvang (bv. kinderdagverblijf) op eenzelfde site te huisvesten. 
AGION heeft een specifieke subsidieprocedure voor (ver)bouwprojecten die een 
samenwerking met een andere subsidiërende overheid omvatten. De werken worden 
uitgevoerd met gezamenlijke subsidiëring vanuit AGION en een andere subsidiërende 
overheid zoals VIPA en VGC.
Gemengde projecten worden in onderwijs geïnitieerd door een veelheid aan 
initiatiefnemers en bouwheren (zoals gemeenten, provincies, inrichtende machten van 
het vrij gesubsidieerd onderwijs, Gemeenschapsonderwijs - GO! -,…). Een volledig 
overzicht van infrastructuurcombinaties onderwijs en kinderopvang is niet beschikbaar 
bij AGION. 
2. AGION/GO! subsidiëren/financieren alleen schoolinfrastructuur, dus geen 
infrastructuur voor kinderopvang of buitenschoolse opvang. Daarvoor zijn andere 
instanties bevoegd (VIPA, VGC…). Uiteraard worden schoollokalen in het kader van 
multifunctionaliteit buiten de schooluren voor andere dan onderwijsdoeleinden 
gebruikt, zoals buitenschoolse kinderopvang. 
3. Gemengde infrastructuurprojecten ‘onderwijs’ en ‘kinderopvang’ kunnen sinds eind 
2019 terecht bij het Forum Multifunctionele Infrastructuur Zorg-Onderwijs. Het Forum 
bestaat uit vertegenwoordigers van de beleidsdomeinen Welzijn, Volksgezondheid en 
Gezin (WVG), Onderwijs en Vorming (OV), het GO! Onderwijs van de Vlaamse 
Gemeenschap en AGION, die een samenwerkingsprotocol hebben afgesloten.  Het 
Forum neemt een informerende en begeleidende rol op voor multifunctionele projecten 
die zowel welzijns- als onderwijsvoorzieningen omvatten. Het Forum geeft advies over 
zowel infrastructurele als inhoudelijke samenwerking tussen de welzijns- en 
onderwijsvoorzieningen.  
Demografische ontwikkelingen en de beperkte ruimte zetten aan tot het effectief delen 
van (school)infrastructuur. Vanuit Onderwijs blijven we ons ook sterk inzetten voor 
het delen van onderwijsinfrastructuur buiten de schooluren voor bijvoorbeeld 
buitenschoolse kinderopvang. Het recente decreet ‘open scholen’ treedt in werking op 
1 maart 2024 en bevat het kader van de principiële verplichting voor openstelling van 
schoolinfrastructuur. Het decreet stelt dat er alleen beroep kan gedaan worden op 
investeringsmiddelen als de schoolinfrastructuur wordt opengesteld voor derden. Het 
gaat om een principiële verplichting voor nog te realiseren schoolgebouwen, via de 
subsidiëring en financiering.
Voor bestaande schoolgebouwen voorzien we specifieke financiële ondersteuning om 
open schoolinfrastructuur te realiseren via projectoproepen voor naschools 
openstellen.
4. Multifunctionaliteit van onderwijsinfrastructuur is de voorbije jaren één van de 
prioriteiten op beleidsniveau. Zowel het regeerakkoord, de beleidsnota Onderwijs als 
het masterplan scholenbouw zetten hier op in.
Deze legislatuur worden er verder verschillende initiatieven georganiseerd om open 
schoolinfrastructuur te stimuleren.
Er is recent 10 miljoen euro vrijgemaakt voor scholen die hun infrastructuur willen 
delen. Ook buitenschoolse kinderopvang behoort tot de doelgroepen die gebruik 
kunnen maken van de schoolinfrastructuur. De oproep loopt tot en met 18 maart 2024. 
De selectie van de scholen zal nog deze legislatuur bekend gemaakt worden.  
Met het decreet open scholen wil ik het buitenschools gebruik van schoolgebouwen 
nog verder verhogen om tegemoet te komen aan deze reële nood. Het decreet treedt 
in werking op 1 maart 2024.  
