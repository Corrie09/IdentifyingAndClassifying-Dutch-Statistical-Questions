title: Buitenschoolse kinderopvang - Ratio
thema: Welzijn en Gezin
pdf link: https://docs.vlaamsparlement.be/pfile?id=2011135
thema link: https://www.vlaamsparlement.be/parlementaire-documenten/schriftelijke-vragen/1773981
SCHRIFTELIJKE VRAAG
nr. 60
van ILSE MALFROOT
datum: 20 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Buitenschoolse kinderopvang  -  Ratio
Vanaf 2026 zal in de buitenschoolse kinderopvang 1 begeleider per 18 kinderen worden 
ingezet. Momenteel is de ratio voor de opvang van kinderen voor en na school van 3 tot 
12 jaar nog 1 op 14. In vergelijking met de voorschoolse opvang, ligt de ratio dus extreem 
hoog. De druk op de kindbegeleider wordt dus vanaf 2026 nog groter.
Met het nieuwe decreet buitenschoolse opvang zal tegen 2026 ook de financiering van de 
buitenschoolse opvang grondig veranderen.
1. In welke mate verandert de financiering voor de buitenschoolse opvang? Graag meer 
toelichting.
2. Welke steden zullen meer financiering krijgen en welke steden zullen minder 
financiering krijgen? Graag een overzicht per lokaal bestuur.
3. Welke impact heeft dat op de initiatieven voor buitenschoolse opvang?
4. Waarop werd het besluit gebaseerd om 1 begeleider per 18 kinderen in te zetten? 
Gebeurde dat in overleg met de sector? Graag meer toelichting.
5. Welke organisaties vertegenwoordigen de sector van de buitenschoolse opvang? Graag 
de naam van de vertegenwoordigers van de verschillende organisaties in de sector.
6. Graag kopie van de verslagen van de overlegmomenten die aan de basis lagen van de 
beslissing om de ratio te verhogen van 1 op 14 naar 1 op 18.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 60 van 20 oktober 2023
van ILSE MALFROOT
1. In het verleden was de subsidiëring van buitenschoolse opvang gebaseerd op het 
aanwezige aanbod. Deze subsidiëring is dus historisch gegroeid in Vlaanderen.  De 
bedoeling van het decreet BOA is deze historische situatie te hervormen door de 
subsidiëring van buitenschoolse opvang te baseren op objectieve parameters en 
indicatoren, zodat elk lokaal bestuur een subsidie voor BOA krijgt. 
Op 1 januari 2026 betaalt Opgroeien geen subsidies meer uit aan opvangorganisatoren 
van buitenschoolse opvang maar ontvangt elk lokaal bestuur een BOA-subsidie 
wanneer ze acties opneemt in de meerjarenplanning rond BOA. 
Het is de taak van het Lokaal bestuur om, samen met het lokaal 
samenwerkingsverband, de regie op te nemen over de besteding van deze subsidies.  
2. In de nieuwsbrief van 19 oktober 2021 staat een overzicht van de geschatte bedragen 
voor de verschillende gemeenten en of zij op dat moment al dan niet recht hadden op 
de compensatieregel. Deze lijst is opgemaakt op basis van de gegevens die op dat 
moment beschikbaar waren. Een nieuwe lijst kan nog niet gedeeld worden, aangezien 
de besluitvorming rond de definitieve wijze van berekening nog in ontwikkeling is. 
3. Waar initiatieven buitenschoolse opvang vóór het decreet BOA rechtstreeks subsidies 
vanuit Opgroeien ontvingen, zal het lokaal bestuur vanuit de regierol, in afstemming 
met het samenwerkingsverband waarbij ook de organisatoren buitenschoolse opvang 
betrokken worden, beslissen over de verdeling van middelen. 
4. Het decreet BOA gaat niet enkel over de sector buitenschoolse opvang, maar ook over 
activiteiten voor kinderen door andere sectoren zoals jeugd, sport, deeltijds 
kunstonderwijs,…. Bij de bepaling van de ratio werd beoogd om ook deze andere 
sectoren de mogelijkheid te geven om in te spelen op het kwaliteitslabel 
kleuteropvang. Om die reden heeft de Vlaamse Regering beslist om de maximale ratio 
op 1 op 18 te zetten. 
Deze ratio werd vastgelegd als een maximumgrens die niet mag overgeschreden 
worden om een kwaliteitslabel kleuteropvang te verkrijgen maar het kwaliteitslabel is 
niet rechtstreekse gelinkt aan subsidiëring (of een andere vorm van financiering). 
Lokale besturen kunnen vanuit de regierol eigen kwaliteitsvoorwaarden, zoals een 
lagere ratio, opleggen om in aanmerking te komen voor de BOA-subsidie. 
Organisatoren mogen er ook zelf voor kiezen om de ratio van 1/14 (of lager) te blijven 
hanteren.  
5. Volgende organisaties zijn opgenomen in de lijst van stakeholders en worden 
uitgenodigd bij een stakeholdersoverleg. Omwille van privacygevoeligheid werden de 
namen van vertegenwoordigers niet toegevoegd.  
3W plus
ACLVB
ACV Puls
BBTK
Blenders
Felies
Ferm
IGO
Komma
LSK
SOM
Unieko
VCOK
VVSG
Vlaams Welzijnsverbond
 
6. De ratio werd besproken in een stakeholdersoverleg waar verschillende sectoren 
aanwezig waren. Aangezien vooraf niet werd aangekondigd dat dit verslag openbaar 
zou gemaakt worden, kan dit verslag ook niet gedeeld worden, aangezien dit het 
vertrouwen van de stakeholders zou schenden. 
Samenvattend werden volgende belangrijke punten aangehaald:
-De sector kinderopvang geeft aan dat er een voorkeur is om de ratio te verlagen. 
-Andere sectoren zoals onderwijs geven aan dat een te lage ratio niet realistisch 
en betaalbaar is. 
-Ook het moeilijk vinden van voldoende begeleiders maakt het uitdagend om naar 
een lagere ratio te gaan. 
-Het probleem van de ratio zit voornamelijk in de piekmomenten, waarbij veel 
kinderen kortdurig aanwezig zijn.
 
Daarbij werd als feedback meegegeven bij de bepaling van de ratio dat:
oAndere sectoren dan deze van de buitenschoolse kinderopvang zo de 
mogelijkheid krijgen om in te spelen op het aanbod BOA. 
oEr een maximumgrens wordt bepaald die niet overschreden mag worden. 
Een kleiner aantal kinderen per begeleider kan perfect. Een hoger aantal 
niet. 
