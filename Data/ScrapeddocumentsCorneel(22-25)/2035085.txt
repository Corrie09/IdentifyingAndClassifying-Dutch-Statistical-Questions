title: Aangepaste sociale huurwoningen - Evolutie
thema: Gelijke kansen
Welzijn en Gezin
Wonen
pdf link: https://docs.vlaamsparlement.be/pfile?id=2035085
thema link: https://www.vlaamsparlement.be/parlementaire-documenten/schriftelijke-vragen/1793374
SCHRIFTELIJKE VRAAG
nr. 118
van KATRIEN SCHRYVERS
datum: 11 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Aangepaste sociale huurwoningen  -  Evolutie
Sinds 2008 moeten volgens de richtlijnen van de Vlaamse Maatschappij voor Sociaal 
Wonen (VMSW) alle nieuwe sociale woningen toegankelijk of rolstoelbezoekbaar worden 
ontworpen. Bij renovatie probeert de sociale huisvestingsmaatschappij (SHM) daaraan ook 
te voldoen als dat economisch haalbaar is.
In het totale huurpatrimonium van de sociale huisvestingsmaatschappijen waren er op 31 
december 2022 58.743 rolstoelbezoekbare woningen, goed voor 35,60%, terwijl het aantal 
aangepaste woningen 3946 bedroeg, of 2,39% van het totale aanbod, zo blijkt uit het 
antwoord op mijn schriftelijke vraag nr. 534 van 29 juni 2023.
In 2022 kwamen er bij alle sociale woonmaatschappijen in Vlaanderen slechts 339 
woningen bij die aangepast zijn aan een bewoner met een fysieke handicap en 2414 
woningen die rolstoelbezoekbaar zijn, zo bleek uit het antwoord op diezelfde schriftelijke 
vraag. 
1. Sinds 2008 bepalen de richtlijnen dat nieuwe woningen toegankelijk of 
rolstoelbezoekbaar moeten worden ontworpen. Toch is de aangroei van het aantal 
toegankelijke of rolstoelbezoekbare sociale huurwoningen kleiner dan de aangroei van 
het aantal sociale woningen. 
Wat is daar de reden van? 
2. Uit de cijfers blijkt dat het aantal aangepaste sociale huurwoningen slechts 
mondjesmaat toeneemt. 
Hoe kunnen de woonmaatschappijen worden gemotiveerd om daar voldoende 
aandacht voor te hebben en er meer op in te zetten bij het ontwerpen van nieuwe 
woningen of bij renovatie? 
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 118 van 11 januari 2024
van KATRIEN SCHRYVERS
1. De ontwerprichtlijnen bepalen dat sociale huurwoningen in regel inderdaad 
rolstoelbezoekbaar moeten zijn zodat ze zeker voor iedereen toegankelijk zijn. 
Rolstoelbezoekbaarheid betekent dat ook een persoon in een rolstoel de woning tot in 
de leefruimte kan bezoeken. Het klopt dat een deel van het patrimonium van de sociale 
verhuurders niet aan deze voorwaarde voldoet. Daar zijn een aantal redenen voor. 
Woningen die niet op het gelijkvloers gelegen zijn én niet bereikbaar zijn met een lift 
kunnen uiteraard niet rolstoelbezoekbaar zijn. Concrete voorbeelden hiervan zijn bv. 
ook terug te vinden in meergezinswoningen die buiten het toepassingsgebied vallen van 
de regelgeving ‘toegankelijkheid’.
Rolstoelbezoekbaarheid vereist eveneens een drempelloze toegang tot woningen en 
woongebouwen. Woonmaatschappijen kunnen daar eventueel van afwijken wanneer dit 
zeer moeilijk of onmogelijk te realiseren is. De richtlijnen zeggen het volgende: 
‘Afwijken kan door stedenbouwkundige reglementeringen, technische onmogelijkheid 
door de inplanting van woongebouw/woning of als de leefruimte zich niet op het niveau 
van de gelijkvloerse inkom of een inkom bereikbaar met lift bevindt. De ontwerper voegt 
hiervoor een duidelijke motivatie toe aan de technische nota van het ontwerp.’ 
Momenteel bouwen we binnen sociaal wonen al bewust rolstoelbezoekbaar. De 
meerderheid van de recente woningen is al rolstoelbezoekbaar. Maar het is dus niet 
haalbaar om alle woningen rolstoelbezoekbaar te maken.
2. Wat aangepaste woningen betreft wil ik meegeven dat de noodzaak aan dit type 
woningen volledig wordt bepaald door de woonmaatschappijen. De regelgeving legt dus 
geen aantallen op. Natuurlijk verwachten we wel dat de woonmaatschappij bij de 
uitbreiding van het sociaal woonaanbod haar aanbod afstemt op de noden van de 
verschillende doelgroepen. Wat dit precies inhoudt, wordt uitgebreid toegelicht in het 
Prestatiehandboek voor Woonmaatschappijen.
In essentie komt het erop neer dat de woonmaatschappij een bewuste strategie 
hanteert die rekening houdt met de aanbodvisie van de gemeenten uit haar 
werkingsgebied om zo tegemoet te komen aan de behoeften van bijzondere 
doelgroepen. Dergelijke strategie zorgt ervoor dat ze in staat is om haar patrimonium 
toegankelijk te maken en om in te spelen op specifieke woonbehoeften van kwetsbare 
doelgroepen uit haar werkingsgebied. Uiteraard vraagt dit een heel nauwe 
samenwerking met diverse relevante actoren (OCMW, welzijnsorganisaties).
Het zij opgemerkt dat de prestaties van een woonmaatschappij op het vlak van 
aangepaste woningen zeer duidelijk afhankelijk zijn van de lokale context. Die lokale 
context levert immers concrete en specifieke uitdagingen en richtlijnen, die vaak 
variëren van werkingsgebied tot werkingsgebied, van gemeente tot gemeente, van 
buurt tot buurt. Bovendien worden aangepaste woningen vaak samen in één project 
gebouwd, om in te spelen op een specifieke nood. Het gaat erom dat de 
woonmaatschappij openstaat voor en zich bewust is van mogelijke kansen of 
uitdagingen en inspeelt op opportuniteiten die zich voordoen. De lokale context kan zo 
verschillen dat het dan ook moeilijk is om strenge vereisten aan de woonmaatschappijen 
op te leggen.
Ik wil ook meegeven dat van een woonmaatschappij niet verwacht wordt dat ze alle 
kosten voor de aanpassing van eigen sociale huurwoningen aan de behoeften van 
bijzondere doelgroepen voor haar eigen rekening neemt. Bewoners die aan de 
voorwaarden voldoen, kunnen bijvoorbeeld ook een beroep doen op het 
persoonsvolgend budget van het Vlaams Agentschap voor Personen met een Handicap 
(VAPH). Het VAPH kan tegemoetkomen in de financiering van soms zeer specifieke 
toestellen of uitrustingen in de woning, die losstaan van het woningconcept. Van 
woonmaatschappijen wordt verwacht dat ze huurders met specifieke behoeften waaraan 
ze zelf niet willen of kunnen voldoen, informeren over de mogelijkheden die het VAPH 
daarvoor eventueel biedt en hen ondersteuning bieden bij hun eventuele aanvraag. Het 
(laten) aanpassen van een privaat ingehuurde woning is wellicht minder evident maar 
van de woonmaatschappij wordt wel verwacht dat ze betrokkene naar een meer 
geschikte sociale huurwoning laat verhuizen indien wenselijk.
