title: Regiodecreet - Implementatie door lokale besturen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2081405
thema link: https://www.vlaamsparlement.be/parlementaire-documenten/schriftelijke-vragen/1834772
SCHRIFTELIJKE VRAAG
nr. 6
van BRECHT WARNEZ
datum: 18 oktober 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
Regiodecreet  -  Implementatie door lokale besturen
In februari 2023 keurde de Vlaamse overheid zowel het Regiodecreet als het 
uitvoeringsbesluit voor afwijkingsaanvragen in verband met regioconformiteit goed. Het 
Regiodecreet verdeelt de Vlaamse gemeenten over vijftien referentieregio’s en is van 
toepassing op intergemeentelijke samenwerkingsverbanden met rechtspersoonlijkheid, die 
uiterlijk in 2031 regioconform zijn. ‘Regiomobiliteit’ laat toe dat twee of meer besturen 
binnen één referentieregio in hun rechtspositieregeling inschrijven dat er 
personeelsmobiliteit mogelijk is tussen deze besturen. 
Het uitvoeringsbesluit van de Vlaamse Regering laat intergemeentelijke 
samenwerkingsverbanden toe om een gemotiveerde afwijking aan te vragen via het 
digitaal loket van het Agentschap Binnenlands Bestuur. Elke deelnemende gemeente kan 
de afwijking voorstellen aan het intergemeentelijk samenwerkingsverband waar ze deel 
van uitmaakt, die vervolgens de aanvraag indient vanuit de algemene vergadering of 
vanuit de raad van bestuur. In ieder geval is het Regiodecreet een goede stap in de richting 
van een degelijke regionale samenwerking, zodat maatschappelijke uitdagingen op het 
meest passende niveau aangepakt kunnen worden.
Graag alle actuele data in Excel beschikbaar stellen.
1. Hoe evalueert de minister de implementatie van het Regiodecreet? 
2. Heeft de minister er weet van hoe de lokale besturen de implementatie zelf ervaren? 
a) Op welke manier wordt de minister op de hoogte gehouden van de manier waarop 
de gemeenten de verdeling evalueren?
 
b) Plant de minister bevragingen of evaluaties? Zo ja, welke en wat is daarbij de 
timing?
3. Beschikt de minister over actuele cijfers van het aantal gemeenten dat gebruikmaakt 
van regiomobiliteit om personeel toe te wijzen aan meer dan één bestuur? Zo ja, graag 
een overzicht per provincie. 
4. Zijn er cijfers bekend van het aantal intergemeentelijke samenwerkingsverbanden dat 
het afgelopen jaar een aanvraag heeft ingediend tot een gemotiveerde afwijking? 
Graag, per provincie, een overzicht. 
5. Plant de minister bijsturingen of ziet zij nood daartoe?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
ANTWOORD
op vraag nr. 6 van 18 oktober 2024
van BRECHT WARNEZ
1. De regeling rond regioconform samenwerken is van kracht sinds 19 maart 2023. De 
regeling over de afbouw van het goedkeuringstoezicht en invoering van een 
voorafgaand niet-bindend advies van de Vlaamse Regering werd van kracht op 1 
januari 2024. Het Regiodecreet is met andere woorden nog niet lang in werking. De 
afvalintercommunales hebben tijd tot 31 december 2036 om hun werkingsgebied af te 
stemmen op de referentieregio’s. Voor de andere intergemeentelijke 
samenwerkingsverbanden met rechtspersoonlijkheid is de einddatum 31 december 
2030. Het is dus nog wat vroeg om de mate van implementatie van het decreet te 
kunnen beoordelen.
2. a. Onder punt b verwijs ik naar de in het regeerakkoord opgenomen evaluatie van alle 
tussenliggende structuren. In het kader daarvan zal er gelegenheid zijn voor alle 
stakeholders om hun inbreng te geven. Een wijze van aanpak voor deze evaluatie 
zal nog uitgewerkt worden.    
b. In het regeerakkoord is afgesproken dat alle tussenliggende structuren tegen het 
licht gehouden zullen worden. Uiteraard vormen de referentieregio’s daar geen 
uitzondering op. De wijze van aanpak en dus ook de timing van deze evaluatie zal 
nog uitgewerkt worden. 
3. Mijn administratie beschikt niet over dergelijke gegevens.
4. Bijlage 1 bevat het aantal (sinds de inwerkingtreding van het Regiodecreet) ingediende 
aanvragen tot afwijking van de principes van regioconform samenwerken, ingedeeld 
per provincie.
5. Ik verwijs naar mijn antwoord op deelvraag 2b.  
BIJLAGE
Aantal ingediende afwijkingsaanvragen per provincie (stavaza 25 oktober 2024)
