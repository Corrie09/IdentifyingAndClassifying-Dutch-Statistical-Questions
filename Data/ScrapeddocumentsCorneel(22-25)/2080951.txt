title: Studietoelage - Combinatie met leefloon
thema: Onderwijs en Vorming
pdf link: https://docs.vlaamsparlement.be/pfile?id=2080951
thema link: https://www.vlaamsparlement.be/parlementaire-documenten/schriftelijke-vragen/1834941
SCHRIFTELIJKE VRAAG
nr. 45
van KATRIEN SCHRYVERS
datum: 21 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Studietoelage  -  Combinatie met leefloon
De studietoelagen van de Vlaamse overheid helpen studenten om de kosten te dragen die 
verbonden zijn aan studies in het hoger onderwijs. Om een toelage te ontvangen, moet 
men voldoen aan een aantal voorwaarden met betrekking tot inkomen, nationaliteit, 
opleiding en gezinssituatie.
Wie geen of een laag inkomen heeft en zelf niet meteen in staat is die toestand te 
veranderen, kan aanspraak maken op een (bijpassing tot) leefloon. Ook hier gelden enkele 
voorwaarden, namelijk met betrekking tot verblijfplaats, nationaliteit, leeftijd, inkomen en 
werkbereidheid. Bovendien moet men eerst het recht op andere mogelijke sociale 
uitkeringen (werkloosheidsuitkering, pensioen, studietoelage enzovoort) gebruikt hebben. 
OCMWâ€™s worden regelmatig geconfronteerd met vragen van jongeren die geen beroep 
kunnen doen op hun ouders en toch verder willen studeren. Die jongeren hebben dan onder 
een aantal voorwaarden recht op een leefloon. Via het OCMW kunnen zij ook hulp krijgen 
bij het aanvragen van een studietoelage. 
Tot 1 juni kunnen studietoelagen worden aangevraagd voor het daaropvolgende 
schooljaar, maar studenten hebben tot het einde van het jaar tijd om hun dossier te 
vervolledigen. 
In antwoord op eerdere schriftelijke vragen van mijzelf (de meest recente nr. 250 van 15 
januari 2024) gaf minister Weyts cijfers daarover. In antwoord op mijn meest recente 
vraag bleek dat de gegevens van academiejaar 2022-2023 nog niet volledig afgerond 
waren.
1. Hoeveel meerderjarige leerlingen/studenten die een leefloon ontvangen, ontvingen 
voor de schooljaren 2022-2023 en 2023-2024 ook een studietoelage, opgedeeld per 
schooljaar en telkens ook per provincie? Zijn er ook al cijfers beschikbaar voor het 
schooljaar 2024-2025? 
2. Welke evolutie is merkbaar? Hoe kan die verklaard worden? 
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 45 van 21 oktober 2024
van KATRIEN SCHRYVERS
1. In bijlage vindt u een overzicht van het aantal meerderjarige studenten in het hoger 
onderwijs dat een studietoelage ontving en een leefloon kreeg. De gegevens werden 
opgesplitst naar de provincie van het laatste bekend adres en het academiejaar. De 
gegevens van de academiejaar 2023-2024 zijn nog niet volledig afgerond en geven de 
voorlopige situatie weer op 30/10/2024. De gegevens van academiejaar 2024-2025 
zijn nog niet afgerond en kunnen daarom nog niet gerapporteerd worden.
2. Het aantal toelagen van meerderjarige studenten met een leefloon blijft de afgelopen 
jaren gestaag oplopen. Dit toont zich ook in de voorbije twee schooljaren waar we 
opnieuw een stijging zien van 5,96% van alle toegekende toelagen in 2022-2023 tot 
meer dan 7% in 2023-2024. 
De verklaring hiervoor moet grotendeels gevonden worden in de toename van het 
aantal jongeren met een leefloon (zie ook de gegevens die de POD MI aanbiedt op 
https://stat.mi-is.be/nl). Daarnaast komen de studenten in een graduaatsopleiding 
sinds 2019-2020 ook in aanmerking voor een studietoelage. Deze groep studenten 
blijft elk jaar aangroeien in het hoger onderwijs, en daarnaast is de 
vertegenwoordiging van het aantal meerderjarige studenten met een leefloon in deze 
groep het sterkst. 
BIJLAGE
Overzicht
