title: Sociale huurders - Vermogenstoets
thema: Wonen
pdf link: https://docs.vlaamsparlement.be/pfile?id=2024051
thema link: https://www.vlaamsparlement.be/parlementaire-documenten/schriftelijke-vragen/1785092
SCHRIFTELIJKE VRAAG
nr. 89 
van AN MOERENHOUT
datum: 6 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huurders  -  Vermogenstoets
Vanaf 1 januari 2024 treden er verschillende belangrijke wijzigingen in werking voor 
(kandidaat-) sociale huurders, waaronder de vermogenstoets.
Er wordt niet alleen meer gekeken naar het inkomen van de sociale huurder, maar ook 
naar het spaargeld en eventuele beleggingen van de sociale huurder. Als men meer dan 
25.000 euro (tot 43.000 euro, afhankelijk van de gezinssituatie) opzij heeft staan, dan 
heeft men geen recht meer op een sociale woning.
Er wordt de facto een vermogenskadaster ingevoerd, maar alleen voor sociale huurders 
‘zodat de woningen alleen gaan naar wie ze echt nodig hebben’. Maar we zien tegelijkertijd 
dat er (kinderen van) personen met heel hoge bedragen op spaarrekeningen, in 
beleggingen, in vastgoed enzovoort, aanspraak kunnen maken op bijvoorbeeld een 
studiebeurs.
1. Is de minister (of de Vlaamse Regering) van plan het vermogenskadaster dat hier de 
facto ingevoerd wordt voor kandidaat-socialehuurders uit te breiden naar de hele 
bevolking? Geldt het principe ‘dat sociale woningen alleen gaan naar de mensen die 
het nodig hebben’ ook voor andere zaken zoals bijvoorbeeld studiebeurzen (met 
andere woorden dat die enkel gaan naar wie ze echt nodig hebben, op basis van hun 
hele vermogen)?
2. Zo niet, is dat volgens de minister niet opportuun? En waarom kan het wel voor sociale 
huurders maar niet voor anderen?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 89 van 6 december 2023
van AN MOERENHOUT
Wanneer de overheid een voordeel toekent aan een burger of een onderneming en 
ongeacht de vorm die dat voordeel aanneemt (een premie, een subsidie, een 
belastingvermindering of gunsttarief, …), is het niet meer dan vanzelfsprekend dat daar 
voorwaarden aan worden gekoppeld. En daaruit volgt dan ook dat het voldoen aan die 
voorwaarden moet kunnen worden gecontroleerd, anders blijft dat natuurlijk dode letter. 
We zijn het allemaal eens dat overheidsmiddelen correct en effectief besteed moeten 
worden. Daarom stellen we dan ook alles in het werk om misbruik tegen te gaan. Zo’n 
controle kan evenwel enkel sluitend worden gemaakt als de nodige informatie beschikbaar 
is of kan achterhaald worden en komt ook steeds met een kostenplaatje.
Het is aan elke minister om binnen zijn of haar bevoegdheidsdomeinen de best mogelijke 
mechanismen uit te werken om een rechtvaardige toekenning van voordelen te voorzien 
en misbruiken te vermijden. Binnen mijn bevoegdheidsdomeinen verwijs ik o.a. naar de 
invoering van de middelentoets en de controle op buitenlandse eigendommen bij de sociale 
verhuur. Voor de toepassing van een verlaagd belastingtarief bij de aankoop van een enige 
eigen woning wordt onderzocht op welke manier controle op buitenlandse eigendommen 
kan opgezet worden.1 Ook de strengere regels voor de toekenning van en controle op 
subsidies leveren, samen met de transparantie in de besteding dankzij het subsidieregister, 
een bijdrage aan een efficiënte toekenning van voordelen. 
De stelling dat, in het voorbeeld van de sociale verhuur, zo’n controlemechanisme een de 
facto invoering van een vermogenskadaster zou zijn, is veel te kort door de bocht en doet 
de realiteit geweld aan. Dat is niet meer of minder dan het voorzien van duidelijke 
voorwaarden waaronder iemand aanspraak kan maken op de solidariteit van de 
samenleving, én het effectief toepassen en controleren van die voorwaarden.
1 Zie actuele vraag 153 (2023-2024) (cf. Verslag plenaire vergadering woensdag 29 november 2023)
