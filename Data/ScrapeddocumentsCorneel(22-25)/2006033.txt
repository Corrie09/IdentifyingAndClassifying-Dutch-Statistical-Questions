title: ICT-sector - Samenwerking met Public Sourcing
thema: Vlaamse Regering
Werk
pdf link: https://docs.vlaamsparlement.be/pfile?id=2006033
thema link: https://www.vlaamsparlement.be/parlementaire-documenten/schriftelijke-vragen/1769960
SCHRIFTELIJKE VRAAG
nr. 22
van MARINO KEULEN
datum: 11 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ICT-sector  -  Samenwerking met Public Sourcing
Naar aanleiding van mijn schriftelijke vraag nr. 422 van 7 september 2023 kreeg ik op 4 
oktober 2023 een uitgebreid antwoord. Over een aantal zaken blijft er echter 
onduidelijkheid.
Om dat uit te klaren, heb ik dan ook nog de volgende vragen.
1. Het is begrijpelijk dat men de contactgegevens van de aangeboden werknemers wenst 
om zaken vlotter te laten lopen, maar primordiaal speelt nog altijd de werkgever-
werknemer relatie die men niet mag doorbreken. 
Waarom wordt het niet toegelaten door Public Sourcing dat de aanbieder enkel de 
contactgegevens doorgeeft van de contactpersoon en niet deze van de werknemer die 
aangeboden wordt? Nochtans kan er perfect een interview geregeld worden via de 
werkgever?
2. Het klinkt logisch dat men een interview wenst met de kandidaat zonder dat er invloed 
is van een (afgevaardigde) van de werkgever. Echter, er zijn mogelijkheden genoeg 
dat de (afgevaardigde) van de werkgever aanwezig kan zijn maar enkel observeert. 
Niettemin wordt dat niet toegestaan, dus wordt aan de werkgever ontzegd dat hij de 
prestaties van zijn werknemers kan beoordelen alsook de objectiviteit kan bepalen van 
het interview. Nochtans is het de werkgever die aanbiedt en uiteindelijk een contract 
aangaat met Public Sourcing. 
Waarom verkiest men een methode waarbij de (vertegenwoordiger van de) werkgever 
niet aanwezig kan zijn?
3. In het antwoord op subvraag 2 wordt gesteld: “Public Sourcing moet zich volledig 
neutraal opstellen (“vendor neutral”), wat o.a. inhoudt dat Public Sourcing geen eigen 
personeel mag inzetten. De opdrachtdocumenten bepalen dan ook uitdrukkelijk dat 
het Public Sourcing niet toegestaan is om eigen personeelsleden of personeelsleden 
van verwante organisaties in te zetten. Als verwante organisaties worden in elk geval 
die rechtspersonen bedoeld als in artikelen 1:20 en 1:21 van het Belgisch Wetboek 
vennootschappen en verenigingen, alsook enige equivalente bepaling in vreemd 
vennootschapsrecht. Ook de rechtspersonen die opgericht zijn door of (mede-
)eigendom zijn van de oprichters of mede-eigenaars van Public Sourcing worden 
vermoed verwante organisaties te zijn (punt 7.2 uitvoeringsovereenkomst - 
onderaannemers).”
Welke zijn die verwante organisaties (naam, adres, vennootschapsvorm)?
4. Hoe wordt er nagegaan of een verwante organisatie niet aanbiedt via een tussenpartij, 
of met andere woorden, wordt er nagegaan wie de effectieve werkgever is van een 
aangeboden consultant?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 20 van 11 oktober 2023
van MARINO KEULEN
1. Public Sourcing beschikt, binnen de grenzen van de opdrachtdocumenten en in het 
bijzonder de Service Portfolio, over de vrijheid om de praktische werkwijze voor het 
bepalen van de meest geschikte kandidaat, nader te regelen. Deze regeling zit vervat 
in de Serviceorganisatie (punt 2.1.6. Uitvoeringsovereenkomst), eventueel aangevuld 
met nadere Service-afspraken al naar gelang de besteller.
Het is ook op te merken dat heel wat voorgestelde kandidaten zelfstandigen 
(freelancers) zijn, die hoe dan ook niet onder werkgeversgezag werken. In heel wat 
gevallen worden bovendien de voorgestelde kandidaten niet rechtstreeks aangeboden 
door henzelf resp. hun werkgever, maar door een onderneming die van de werkgever 
of zelfstandige het recht heeft gekregen die werkgever/zelfstandige te 
vertegenwoordigen bij het aanbieden van kandidaten. In deze laatste gevallen is er 
geen contact noch contract tussen Public Sourcing en de werkgever/zelfstandige.
Public Sourcing heeft, met het oog op de zoals hierboven omschreven zeer 
verscheiden manieren van (recht tot) vertegenwoordiging, een uniforme werkwijze 
vastgelegd die voorziet in een interview waarbij noch de voordragende onderneming, 
noch de eventuele werkgever van de voorgestelde kandidaat aanwezig is. 
Het interview strekt ertoe te peilen naar de vaardigheden en expertise van de 
voorgestelde kandidaat, waardoor de aanwezigheid van deze persoon essentieel is en 
de aanwezigheid van de eventuele werkgever of diens vertegenwoordiger overbodig. 
Dit wil logischerwijs zeggen dat ook de identiteit van de voorgestelde kandidaat 
bekend moet zijn bij Public Sourcing én de besteller die het interview afneemt. Mijn 
diensten zien niet in waarom het afnemen van dergelijk interview de werkgever-
werknemer relatie zou doorbreken. Het afnemen van een interview en het uitvoeren 
van een bestelling doet immers geen afbreuk aan het werkgeversgezag. De eventuele 
instructies die de besteller aan de MSP-Kracht kan geven zijn bovendien strikt 
gelimiteerd om te voorkomen dat het werkgeversgezag ondermijnd zou worden (punt 
7.17.1. Uitvoeringsovereenkomst), en worden desgevallend pas gegeven bij het 
uitvoeren van de opdracht, en niet tijdens het interview dat wordt gehouden als 
optioneel onderdeel van het proces voor het selecteren van de meest geschikte 
kandidaat. 
2. Voor het antwoord op deze vraag verwijs ik naar het antwoord op deelvraag 1.
Zoals aangehaald in het antwoord op deelvraag 4 van de voorgaande vraag (vraag nr. 
422), wordt de bestelling uitgevoerd door één (MSP-Kracht) of meerdere (MSP-Team) 
welbepaalde natuurlijke personen. Het (optionele) interview strekt ertoe te peilen naar 
de vaardigheden en expertise van deze natuurlijke personen en niet naar de 
kwaliteiten van hun eventuele werkgever, waardoor diens aanwezigheid overbodig is. 
Het interview is bovendien geen onderhandeling: het kan niet gebruikt worden om 
bijvoorbeeld te onderhandelen over de inhoud, beschrijving, duur of andere 
voorwaarden van de bestelling en de erin vervatte opdracht(en). Deze worden door de 
besteller eenzijdig of na bespreking met Public Sourcing vastgelegd in de 
werkaanvraag en zijn niet voor bespreking of onderhandeling vatbaar. Ook de prijs, 
die vastgesteld wordt door de aanbieder (in sommige gevallen de werkgever) van de 
betrokken kandidaat, is niet voor onderhandeling met de besteller vatbaar. De aard 
van het interview als louter een gesprek om te peilen naar vaardigheden en expertises 
van een individu maakt dat de aanwezigheid van welke derde dan ook overbodig is. 
3. De toetsing of een rechtspersoon al dan niet een verwante organisatie is, moet geval 
per geval worden gemaakt. Het aantal verwante organisaties is evolutief in de tijd en 
ook de beoordeling of een welbepaalde rechtspersoon een verwante organisatie is, kan 
evolutief zijn in de tijd (afhankelijk van o.m. het wijzigende aandeelhouderschap of de 
wijzigende controlemechanismen). De toetsing veronderstelt in veel gevallen 
bovendien een kwalitatieve en inhoudelijke beoordeling waarbij rekening gehouden 
moet worden met diverse feitelijke en contextuele elementen. 
Om die redenen kan hier geen lijst van verwante organisaties worden verstrekt. 
4. Zoals reeds toegelicht in het antwoord op deelvraag 6 van de vorige vraag (vraag nr. 
422), moet de raamovereenkomst net zoals alle overeenkomsten ter goeder trouw en 
correct uitgevoerd worden. 
Het is Public Sourcing contractueel verboden om MSP-Krachten te selecteren die 
rechtstreeks of via een tussenpartij worden aangeboden door een verwante 
organisatie. Het is dus in eerste instantie een contractuele verplichting van Public 
Sourcing om erover te waken dat er geen verwante organisaties aanbieden via een 
tussenpartij.
Rekening houdend met de omvang en het belang van het dossier, werden een aantal 
specifieke mechanismen, zoals de auditmodaliteit, ingebouwd om controles te kunnen 
uitoefenen (zie eveneens het antwoord op deelvraag 6 van de vorige vraag (vraag nr. 
422). 
