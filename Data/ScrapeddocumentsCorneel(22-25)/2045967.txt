title: A12 kruispunt Duvel - Heraanleg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2045967
thema link: https://www.vlaamsparlement.be/parlementaire-documenten/schriftelijke-vragen/1800076
SCHRIFTELIJKE VRAAG
nr. 593
van KOEN VAN DEN HEUVEL
datum: 1 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
A12 kruispunt Duvel  -  Heraanleg
Het kruispunt A12-Breendonkstraat, Veurtstraat, ook wel bekend als het kruispunt Duvel, 
is al enige tijd voorwerp van heraanleg. Al sinds 2016 zit het kruispunt in de studiefase. 
Recentelijk zijn er al kleine aanpassingen doorgevoerd om het kruispunt verkeersveiliger 
te maken aangezien het in 2021 nog opgenomen was in de lijst met zwarte kruispunten. 
Ondanks de (tijdelijke) veiligheidsmaatregelen gebeurde er begin augustus toch opnieuw 
een ongeval waarbij een motorrijder zwaargewond geraakte. Een verdere heraanleg van 
het kruispunt is dan ook nodig.
In het goedgekeurd geïntegreerd investeringsprogramma (GIP) 2023 stond er een studie 
in het effectief programma (GIP004190/01). In het ontwerp GIP 2024 en de doorkijk naar 
2025 en 2026 is dat punt niet verder opgenomen.
1. Hoe ziet de minister het verloop van de studie van kruispunt Duvel? Wanneer mogen 
we de eerste resultaten verwachten?
2. Welk bedrag wordt uitgetrokken voor de studie?
3. Wat is de doelstelling van de studie?
4. Welke prognoses stelt de minister voorop in de effectieve uitvoering van de heraanleg?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 593 van 1 februari 2024
van KOEN VAN DEN HEUVEL
1. De studie van het kruispunt Duvel loopt nog steeds samen met de studie voor de 
volledige zone van de A12 tussen kruispunt Duvel en de Rupeltunnel, gezien de impact 
die de deelzones op elkaar hebben op vlak van mobiliteit. Eenmaal de update van de 
startnota is goedgekeurd voor de volledige projectzone - wat voorzien is in de lente 
2024 - zullen in functie van de beschikbare budgetten de verschillende deelprojecten 
verder uitgewerkt worden in de richting van een projectnota, inclusief eventuele 
aanpassingen aan de bestaande ruimtelijke uitvoeringsplannen.
2. De studie van het kruispunt Duvel zit vervat in het globaal studiecontract voor de 
volledige zone Duvel-Rupeltunnel, en dus hangt ook het bedrag hiervoor vast aan het 
grotere geheel. Het globale studiecontract dat aanbesteed werd in 2022 werd gegund 
voor een bedrag van 5,6 miljoen euro (incl. btw). Dat bedrag is noodzakelijk om de 
verschillende deelprojecten in de studiefase tot een goedgekeurde 
omgevingsvergunning te krijgen. Het reeds vastgelegde budget op het contract (GIP 
2022 + 2023) bedraagt 650.000 euro.
3. De doelstelling van het deelproject komt nog steeds overeen met de reeds 
goedgekeurde startnota uit december 2022. In het kort is het nog steeds de wens om 
te komen tot een structurele oplossing voor het gevaarlijk kruispunt, rekening houdend 
met de doelstelling van het Agentschap Wegen en Verkeer om de A12 om te bouwen 
tot een volwaardige hoofdweg en rekening houdend met de nood voor een veilige 
verbinding voor de actieve weggebruikers (fietsers en voetgangers) over de A12. Deze 
uitgangspunten blijven ook de basis vormen van de actualisatie van de startnota.
Doorvertaald in concrete doelstellingen betekent dit:
a) Het verbeteren van de verkeersveiligheid, dit door onder andere het opleggen 
van een gepast snelheidsregime en door het vereenvoudigen van de op- en 
afrittencomplexen.
b) Degelijke en betrouwbare infrastructuur garanderen, ook bestand tegen 
piekmomenten, het garanderen van bereikbaarheid van de bedrijven en van 
overstapmogelijkheden tussen vervoersmodi.
c) Verkeersleefbaarheid, door het vermijden van sluipverkeer, het verminderen 
van geluid en verbeteren van de luchtkwaliteit. 
d) Kansen creëren voor de natuur in de omgeving, dit door middel van 
ecopassages en wateropvang.
4. Er kunnen nog geen prognoses vooropgesteld worden voor de effectieve uitvoering van 
werken, enerzijds door het ontwerpproces dat nog doorlopen moet worden (incl. het 
planproces) en anderzijds door de nog te voorziene budgettering van de werken.
