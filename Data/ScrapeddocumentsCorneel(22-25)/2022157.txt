title: Geïntegreerd investeringsprogramma (GIP) 2024 - Retie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022157
thema link: https://www.vlaamsparlement.be/parlementaire-documenten/schriftelijke-vragen/1784318
SCHRIFTELIJKE VRAAG
nr. 306
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Retie
In het geïntegreerd investeringsprogramma (GIP) van het Departement Mobiliteit en 
Openbare Werken worden alle investeringen van de verschillende entiteiten binnen het 
domein Mobiliteit en Openbare Werken gebundeld om een beter overzicht van de inzet van 
de middelen te krijgen, evenals een betere afstemming tussen deze entiteiten. In 
november 2023 werd het ontwerp GIP 2024 gepubliceerd, maar eveneens een voorlopig 
doorkijk GIP voor 2025 en 2026. 
In de gemeente Retie worden geen investeringen voorzien binnen het GIP. In het verleden 
werden budgetten opgenomen voor de opwaardering van de infrastructuur op de R18, 
maar verdere budgetten dienden nog voorzien te worden. Graag vraag ik daarover meer 
informatie.
1. In het definitief GIP 2023 werd onder nummer GIP002234/02: “R18 Retie 
onteigeningen” een budget van €200.000 voorzien. Op mijn vorige schriftelijke vraag 
over de R18 antwoordde de minister dat de onteigeningen voor de R18 in Retie lopende 
zijn en de minnelijke onderhandelingen zouden aflopen op 8 oktober 2023, eventueel 
gevolgd door een gerechtelijke fase. 
Wat is daarvan de stand van zaken? Welke concrete onteigeningen dienen nog te 
gebeuren?
2. Voor de effectieve opwaardering van de bestaande infrastructuur antwoordde de 
minister eveneens dat “De kredieten te voorzien op het GIP in de komende jaren 
moeten volstaan, afgezien van fluctuerende prijzen”. De aanbesteding en start der 
werken worden voorzien in 2024. Evenwel wordt noch op het GIP 2024 noch op de 
doorkijk 2025 of 2026 budget voorzien voor deze opwaardering. 
Kan geduid worden om welke reden daarvoor geen budgetten voorzien worden? Neemt 
het Agentschap Wegen en Verkeer (AWV) daarvoor engagementen? Graag meer 
duiding over het project, de financiële engagementen en timing.
3. Op het GIP 2022 werden reservebudgetten voorzien voor het opwaarderen van de R18 
- ring van Retie tot volwaardige ringweg. 
Konden deze budgetten effectief voorzien worden? Kan een financieel overzicht 
gegeven worden van welke investeringen deze legislatuur op de R18 voorzien werden 
in het kader van de opwaardering van de bestaande infrastructuur?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 306 van 1 december 2023
van ORRY VAN DE WAUWER
1. Er dienen nog twee onteigeningen gerealiseerd te worden. Deze zullen wellicht via 
gerechtelijke weg verlopen. Het openbaar onderzoek in het kader van deze procedure 
start in het voorjaar van 2024.
2. De nodige budgetten zijn voorzien op het GIP voor 2025. Het Agentschap Wegen en 
Verkeer (AWV) wil het dossier aanbesteden einde 2024, mits de omgevingsvergunning 
bekomen wordt.
3. Neen, deze budgetten zijn telkens mee opgeschoven in functie van de voortgang van 
het project. Er is deze legislatuur € 1.600.000 voorzien voor de noodzakelijke 
onteigeningen. 
