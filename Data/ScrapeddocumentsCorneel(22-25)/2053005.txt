title: Werkgroep Institutionele Zaken - Versterking overleg met federale overheid over fiscaliteit, productnormering en consumentenbescherming binnen het beleidsdomein Energie
thema: Energie
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2053005
thema link: https://www.vlaamsparlement.be/parlementaire-documenten/schriftelijke-vragen/1806597
SCHRIFTELIJKE VRAAG
nr. 380
van KARL VANLOUWE
datum: 27 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Werkgroep Institutionele Zaken  - Versterking overleg met federale overheid over 
fiscaliteit, productnormering en consumentenbescherming binnen het beleidsdomein 
Energie
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting. 
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer de versterking van het overleg met de federale overheid over 
fiscaliteit, productnormering en consumentenbescherming binnen het beleidsdomein 
Energie naar voren geschoven.
1. Graag een overzicht van alle overlegmomenten over fiscaliteit, productnormering en 
consumentenbescherming binnen het beleidsdomein Energie. 
2. Graag een overzicht van de concrete output van die overlegmomenten.
3. Hoe evalueert de minister het bestaande kader met betrekking tot het fiscaliteit-, 
productnormering- en consumentenbeschermingsbeleid in globo en in welke mate is 
dat kader voldoende aangepast aan de noden van de Vlaamse energiemarkt? En welke 
bijkomende inspanningen acht de minister nodig om daaraan tegemoet te komen? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 380 van 27 februari 2024
van KARL VANLOUWE
1-2.Voor het thema consumentenbescherming binnen het beleidsveld energie is er geen 
structureel overleg tussen de Vlaamse en de federale overheid. Ad-hoc worden 
dossiers die onder de noemer consumentenbescherming kunnen worden beschouwd, 
voorgelegd op het Overlegcomité tussen de federale staat en de gewesten. Indien zij 
betrekking hebben op energie, dan kan dit ook in de schoot van ENOVER worden 
besproken. Zo werd op 15 december 2023 het Voorontwerp van wet tot invoering van 
een sociaaltariefpremie, die de federale regering een eerste keer principieel 
goedkeurde op 10 november 2023, ter raadpleging voorgelegd aan de gewesten 
alvorens het advies van de Raad van State aan te vragen. Het advies van de Raad van 
State zal onmiddellijk na ontvangst worden verdeeld onder de leden van het 
Overlegcomité en nadien worden besproken op ENOVER. 
Met betrekking tot de hervorming van de verhoogde investeringsaftrek door de 
federale regering werd er door de betrokken federale administraties input gevraagd 
aan de gewestelijke administraties in een technische ENOVER-werkgroep. De 
gewesten konden opmerkingen geven op de lijsten van investeringen die in 
aanmerking zouden komen voor de verhoogde investeringsaftrek. Op basis van een 
eenzijdige beslissing van het kabinet Van der Straeten heeft de voorzitter van deze 
werkgroep echter een minimale lijst opgemaakt waarin enkele technologieën 
ontbreken die een belangrijke bijdrage kunnen leveren aan de energie- en 
klimaattransitie. Zowel binnen de technische werkgroep als binnen de ENOVER 
voltallige vergadering werd steeds duidelijk aangeven dat de gehanteerde methode 
om een lijst vast te stellen, alsmede de uiteindelijk voorgestelde lijst, voor ons niet 
aanvaardbaar zijn. Er werd ook een vergadering georganiseerd om de hervorming te 
bespreken. Indien de hervorming wordt goedgekeurd door het federale parlement zal 
er ook een formele adviesprocedure worden opgestart waarbij er opnieuw input zal 
worden gevraagd aan de gewesten.
Over productnormering werd binnen het beleidsveld energie geen overleg gevoerd.
3. Als minister van energie kan ik geen uitspraken doen over het bestaande kader met 
betrekking tot het fiscaliteits-, productnormerings- en 
consumentenbeschermingsbeleid in globo. Ik beperk mij dan ook tot de geschiktheid 
van dit kader in relatie tot de noden van de Vlaamse energiemarkt. Wat fiscaliteit 
betreft, is historisch gebleken dat de Wet van 23 januari 1989, dat het primaat van 
het federale belastingrecht bevat en inhoudt dat de gewesten geen heffing kunnen 
invoeren/behouden waarvoor reeds een gelijkaardige federale heffing bestaat of wordt 
ingevoerd, een belemmering betekent voor de uitoefening van de gewestelijke 
bevoegdheden voor energie. De federale overheid heeft in de herfst van 2023 echter 
aangekondigd dat zij bereid zou zijn om die wet, die volgens het Grondwettelijk Hof 
een bevoegdheidsverdelende regel uitmaakt, op dat punt voor energie/klimaat zou 
willen herzien. Het is dus wachten op de publicatie in het Staatsblad van het federaal 
initiatief.
Conform de rechtspraak van het Grondwettelijk Hof is consumentenbescherming een 
gedeelde bevoegdheid waarbij de federale overheid minimumbeschermingsniveaus 
kan vastleggen maar de gewesten verder kunnen gaan. Uit de praktijk blijkt echter 
dat de Afdeling Wetgeving van de Raad van State al meermaals adviseerde dat het 
federale niveau m.b.t. de marktwerking en energiegemeenschappen deze bevoegdheid 
miskent. Dit heeft dan ook geleid tot bevoegdheidsconflicten die thans aan het 
Grondwettelijk Hof ter beslechting zijn voorgelegd.
Aangezien enkel de federale overheid bevoegd is voor productnormering op grond van 
artikel 6, §1, VI van de Bijzonder wet tot hervorming der instellingen (BWHI) heeft dat 
wel als effect dat conform de adviespraktijk van de Raad van State en de rechtspraak 
van het Grondwettelijk Hof (zie bijv. arrest nr. 147/2022) de gewesten wel bevoegd 
zijn om het gebruik van aardgasaansluitingen en stookolietoestellen te regelen, maar 
dat de gewesten geen absoluut gebruiksverbod mogen invoeren omdat dit dan de 
uitoefening van de federale bevoegdheid met betrekking tot productnormering 
onmogelijk zou maken. Het zou passend zijn mochten de gewesten in 
aangelegenheden waarvoor ze materieel bevoegd zijn weldegelijk bevoegd zouden zijn 
om te beslissen over zo’n absoluut verbod.
