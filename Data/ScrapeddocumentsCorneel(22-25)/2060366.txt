title: Riolerings- en zuiveringsgraad West-Vlaanderen - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2060366
thema link: https://www.vlaamsparlement.be/parlementaire-documenten/schriftelijke-vragen/1813859
SCHRIFTELIJKE VRAAG
nr. 462
van MAXIM VEYS
datum: 19 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Riolerings- en zuiveringsgraad West-Vlaanderen  -  Stand van zaken
Vandaag wordt de uitbouw van de riolering aangestuurd door de doelstelling uit de 
Europese Kaderrichtlijn Water (2000). Daarin werd afgesproken dat alle landen in de 
Europese Unie tegen uiterlijk 2027 de ‘goede toestand’ moeten behalen van 
oppervlaktewater en grondwater, zowel op het gebied van kwaliteit als kwantiteit. 
Volgens de meest recente informatie van het Europees Milieuagentschap bereikt nog geen 
enkele van de beoordeelde Vlaamse rivieren een goede ecologische toestand. Meer nog, 
de toestand van 87 procent van de Vlaamse rivieren wordt ronduit als slecht of 
ontoereikend beoordeeld. Om de Europese doelstellingen alsnog te bereiken, moet onder 
meer worden voorkomen dat afvalwater onbehandeld in het milieu terechtkomt. Daarvoor 
moeten de huishoudens aangesloten zijn op een riolering die het afvalwater afvoert naar 
een zuiveringsinstallatie.
1. Wat is de actuele rioleringsgraad, uitvoeringsgraad van de riolering, zuiveringsgraad 
en aansluitingsgraad van elke West-Vlaamse gemeente? Graag een evolutie van de 
afgelopen vijf jaar.
2. Liggen de cijfers in lijn met de beleidsdoelstellingen? Zo niet, om welke redenen? 
3. Hoeveel West-Vlaamse gezinnen zijn momenteel niet aangesloten op de riolering? 
Graag de cijfers op niveau van de provincie en per West-Vlaamse stad of gemeente. 
4. Bij hoeveel West-Vlaamse gezinnen is er tot op vandaag geen zuivering van het 
afvalwater? Graag de cijfers op niveau van de provincie West-Vlaanderen en per West-
Vlaamse stad of gemeente.
5. Welke bovengemeentelijke en gemeentelijke infrastructuurwerken zijn er in West-
Vlaanderen gepland of in uitvoering en voor welk bedrag?
6. Welke bovengemeentelijke investeringsprojecten zijn momenteel geblokkeerd? Voor 
welk bedrag en om welke reden?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 462 van 19 maart 2024
van MAXIM VEYS
In de stroomgebiedbeheerplannen zijn er per waterlichaam en voor elke gemeente en 
rioolbeheerder reductiedoelen voor afvalwaterzuivering vastgelegd. Die reductiedoelen zijn 
sturend voor het rioleringsbeleid en de verdere stijging van de zuiveringsgraad. Daartoe 
keurde de Vlaamse Regering recent een nieuw besluit goed over de gemeentelijke 
saneringsverplichting. Het nieuwe besluit legt de openbare dienstverplichtingen en de 
verplichtingen inzake de uitbouw vast. 
1. De huidige rioleringsgraad in Vlaanderen bedraagt 93,60%. De uitvoeringsgraad 
bedraagt 96,25%. Ik verwijs ook naar bijlage 1.
Belangrijk daarbij op te merken is dat deze cijfers voor het eerst gebaseerd zijn op de 
informatie uit de AWIS-rioolinventaris. In de rioolinventaris wordt de informatie over 
de ligging van de rioleringen aangeleverd door de gemeentelijke rioolbeheerders en 
Aquafin. Vanaf 2024 (cijfers eind 2023) worden de kencijfers berekend op basis van de 
nieuwe informatie. De publicatie van deze nieuwe cijfers is een nieuw ijkpunt.
De stijging in rioleringsgraad en aansluitingsgraad t.o.v. de vorige resultaten is 
enerzijds deels te wijten aan extra riolering aangelegd op het terrein en anderzijds aan 
een betere inventarisatie van het eerder aangelegde patrimonium (ongeacht de 
toestand). 
De nieuwe aanpak heeft ook gevolgen voor de berekening van de zuiveringsgraden. 
Aangezien het connecteren van de door de verschillende rioolbeheerders aangeleverde 
info momenteel nog niet optimaal is, kan de berekening van de zuiveringsgraad en 
aansluitingsgraad nog niet automatisch gebeuren. Deze gegevens worden dan ook niet 
mee aangeleverd.  
2. De riolerings- en zuiveringsgraden zijn de afgelopen 5 jaar gestegen. De stijging is het 
meest uitgesproken in de provincies waar nog het meeste werk te verzetten was. Dat 
is te verwachten omdat in gebieden met een lagere rioleringsgraad nog vaker quick 
wins te behalen zijn. 
Via onder meer een nieuw besluit van de Vlaamse Regering over de invulling van de 
gemeentelijke saneringsverplichting werd de responsabilisering van de gemeentelijke 
rioolbeheerders en hun verantwoordelijkheden uitgezet. Rioolbeheerders zullen ook 
een meerjarenplan moeten opmaken, gekoppeld aan de cyclus voor de opmaak van de 
gemeentelijke begroting en afgestemd op de investeringsagenda's van andere 
beheerders van het openbaar domein. 
3. Er worden geen exacte cijfers van het aantal gezinnen bijgehouden. Om tot een goede 
inschatting te komen, worden de cijfers van het aantal aangesloten inwoners gedeeld 
door het gemiddelde van 2,3 inwoners (als eenheid per gezin). Vermits de inschatting 
van 2,3 inwoners per gezin niet noodzakelijk opgaat per gemeente, worden daarvoor 
geen cijfers aangeleverd.
In Vlaanderen zijn er 178.226 gezinnen niet aangesloten op de riolering. Daarvan 
wonen er 40.801 (±23%) in West-Vlaanderen.
Ik benadruk dat dezelfde aandachtspunten als aangehaald onder deelvraag 1 moeten 
in acht genomen worden bij de interpretatie van de cijfers.
4. De nieuwe aanpak (zie vraag 1) heeft gevolgen voor de berekening van de 
zuiveringsgraden en dus ook op de berekening van het aantal gezinnen aangesloten op 
een zuiveringsinstallatie. Aangezien het connecteren van de door de verschillende 
rioolbeheerders aangeleverde info momenteel nog niet optimaal is, kan deze 
berekening nog niet automatisch gebeuren. Deze gegevens worden dan ook niet mee 
aangeleverd. 
5. Voor de bovengemeentelijke infrastructuurwerken verwijs ik naar bijlage 2.
Voor de gemeentelijke infrastructuurwerken is een overzicht van alle geplande 
gemeentelijke infrastructuurwerken niet beschikbaar. Het rioleringsbeleid wordt 
resultaatgericht aangestuurd op basis van (reductie)doelen en niet op projecten. Wel 
kan ik u een overzicht geven van alle projecten die Vlaanderen subsidieert. Dat 
overzicht is opgenomen in bijlage 3. Waar mogelijk werd het bedrag toegevoegd. 
Projecten met een letter achter het dossiernummer werden in de loop van het project 
opgesplitst; voor deze projecten is alleen een bedrag beschikbaar als de subsidie reeds 
effectief werd vastgelegd.
6. Ik ontving van Aquafin volgende informatie betreffende geblokkeerde 
bovengemeentelijke infrastructuurwerken (ik verwijs ook naar bijlage 2 waarin een 
niet-limitatieve lijst met geblokkeerde projecten werd opgenomen).
Redenen voor blokkering zijn bijvoorbeeld : 
•Geen engagement van medeopdrachtgevers (Agentschap Wegen en Verkeer, 
rioolbeheerders, lokale besturen …); aligneren van prioriteiten inzake budgetten 
en ambities;
•Problemen met grondverwervingen;
•Problemen met het bekomen van vergunningen (MER, herevalueren dossiers 
i.f.v. eisen vergunningsverlenende instanties, …);
•Onduidelijkheid omtrent ontwerp bovenbouw;
•Ecologisch rendement van het project te laag i.f.v. gestegen kostprijs;
•…
Een blokkering betekent uiteraard niet dat er niemand actie onderneemt om knelpunten 
op te lossen. Zodra het knelpunt opgelost is, maakt Aquafin een projectplan en gaat 
het project naar het ‘uitvoeringsplan’.
BIJLAGEN
1.Rioleringsgraad, zuiveringsgraad, uitvoeringsgraad en aansluitingsgraad per West-
Vlaamse gemeente
2.Rioleringsprojecten in uitvoering en geblokkeerde rioleringsprojecten (niet-limitatief) 
in West-Vlaanderen
3.Gesubsidieerde gemeentelijke rioleringsprojecten in West-Vlaanderen
