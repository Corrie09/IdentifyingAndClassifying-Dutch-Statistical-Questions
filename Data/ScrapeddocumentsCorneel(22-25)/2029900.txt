title: Zelfstandigen na zwangerschap - Gratis dienstencheques
thema: Werk
pdf link: https://docs.vlaamsparlement.be/pfile?id=2029900
thema link: https://www.vlaamsparlement.be/parlementaire-documenten/schriftelijke-vragen/1789484
SCHRIFTELIJKE VRAAG
nr. 125
van BOB SAVENBERG
datum: 19 december 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Zelfstandigen na zwangerschap  -  Gratis dienstencheques
Vrouwen die een zelfstandig statuut hebben en hoogzwanger of net bevallen zijn, hebben 
recht op 105 gratis dienstencheques via hun sociaal verzekeringsfonds als ze van plan zijn 
om na hun moederschapsverlof hun zelfstandige activiteit verder te zetten. Helaas horen 
we dat heel wat zelfstandige moeders ofwel afzien van hun recht op dienstencheques, 
ofwel ontgoocheld moeten vaststellen dat ze weliswaar hun dienstencheques hebben maar 
maandenlang moeten wachten op een huishoudhulp. Gelet op de krapte op onze 
arbeidsmarkt en de vele duizenden vacatures voor huishoudhulpen blijft dit terechte 
sociaal voordeel voor zelfstandige moeders vaak zonder voorwerp. Als ze al niet beschikten 
over een betrouwbare huishoudhulp, kan de zoektocht maandenlang en vaak vruchteloos 
duren.
1. Graag kreeg ik voor de periode 2019 tot heden een overzicht van:
a) het aantal zelfstandigen die zelf of via hun sociaal verzekeringsfonds een aanvraag 
indienden voor gratis dienstencheques naar aanleiding van een zwangerschap;
b) het aantal zelfstandigen aan wie gratis dienstencheques werden toegekend;
c) het aantal dienstencheques dat werd aangevraagd;
d) het aantal dienstencheques dat werd toegekend;
e) het aantal dienstencheques dat werd gebruikt en ingewisseld.
Cijfers graag per jaar.
2. Zijn er aanwijzingen of werd al onderzocht of de betrokken doelgroep al dan niet 
voldoende op de hoogte is van het recht op gratis dienstencheques?
3. Beschikt de minister over aanwijzingen dat er veel dienstencheques niet opgevraagd 
worden of ongebruikt blijven omdat de betrokken zelfstandige moeders te lang moeten 
wachten voor ze een huishoudhulp vinden?
4. Overweegt de minister een initiatief te nemen om zelfstandige moeders sneller aan 
een huishoudhulp te kunnen helpen?
5. Zal de minister daarover een gesprek aangaan met de sector met het oog op het 
oprichten van een team huishoudhulpen dat kan worden ingeschakeld bij zelfstandige 
moeders? Of ziet de minister andere oplossingen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 125 van 19 december 2023
van BOB SAVENBERG
1. Zelfstandige moeders dienen geen aanvraag in om gratis dienstencheques te kunnen 
bekomen in het kader van moederschapshulp. Dit is namelijk een recht dat 
automatisch al wordt toegekend. 
In onderstaande tabel vindt de Vlaams volksvertegenwoordiger een overzicht van de 
beschikbare cijfers in kader van moederschapshulp. Deze cijfers hebben betrekking op 
de periode 01/01/2019 tot en met 30/11/2023. De cijfers van december 2023 zijn 
momenteel nog niet beschikbaar.
Periode 2019 2020 2021 2022 2023
Aantal 
zelfstandige 
moeders3.782 3.468 4.086 3.916 3.912
Aantal 
aangekochte 
dienstencheques 
moederschapshulp398.919 366.606 429.760 412.962 412.528
Aantal 
terugbetaalde 
dienstencheques 
moederschapshulp316.332 294.6974 340.372 361.828 323.023
2. Ik moet er eerst en vooral op wijzen dat de regeling van de moederschapshulp in 2006 
in het leven geroepen is door FOD sociale zekerheid en FOD economie/middenstand. 
Deze maatregel is tot op vandaag nog steeds een federale bevoegdheid. Het Vlaams 
dienstenchequesysteem wordt hier enkel gebruikt door de federale overheid om een 
sociaal voordeel toe te kennen aan zelfstandige moeders.
Sinds 2017 worden zelfstandige moeders in principe automatisch op de hoogte gesteld 
door hun sociaal verzekeringsfonds dat ze recht hebben op gratis dienstencheques. 
3. Ik heb enkel zicht op het percentage van vervallen dienstencheques die uitgegeven 
zijn in het kader van de moederschapshulp. In 2022 is, in vergelijking met het aantal 
uitgegeven dienstencheques dat jaar, 9,01% vervallen. Dit kan echter verschillende 
oorzaken hebben. Gezien het recht automatisch wordt toegekend, is het mogelijk dat 
rechthebbenden geen huishoudhulp wensen en alsnog beslissen om het recht niet te 
gebruiken. Het kan evenwel ook gebeuren dat er niet onmiddellijk een huishoudhulp 
beschikbaar is. Het is echter altijd mogelijk om de nog geldige cheques op een later 
tijdstip om te ruilen tegen dienstencheques met een nieuwe geldigheidsdatum zodat 
deze alsnog kunnen gebruikt worden.
4. Er zijn in veel bedrijven wachtlijsten omdat er niet onmiddellijk een huishoudhulp 
beschikbaar is. Dat is een algemeen probleem, niet alleen voor zelfstandige moeders 
maar ook bijvoorbeeld voor andere jonge gezinnen of ouderen die de hulp eveneens 
goed kunnen gebruiken. De vraag naar huishoudhulp is momenteel groter dan het 
aanbod.
Aangezien doelgroepen met een zorgnood ook nog terecht kunnen bij de gezinszorg 
en aanvullende thuiszorg voor de nodige ondersteuning, lijkt het niet nodig om 
bijkomende initiatieven dienaangaande te nemen. Diensten voor gezinszorg voorzien 
immers ook kraamhulp, niet alleen voor de verzorging voor het kind en/of de moeder 
maar ook voor hulp in het huishouden.
5. Zoals ik hierboven al heb aangegeven is het niet opportuun om bijkomende initiatieven 
te nemen in het dienstenchequesysteem om huishoudhulpen sneller te kunnen 
inschakelen bij zelfstandige moeders aangezien er nog andere instanties zijn waar de 
betrokkenen met een zorgnood terecht kunnen voor huishoudhulp.
