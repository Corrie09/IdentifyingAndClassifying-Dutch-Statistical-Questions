title: Asfaltcentrale Asfalt Productie Limburg - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2033109
thema link: https://www.vlaamsparlement.be/parlementaire-documenten/schriftelijke-vragen/1791926
SCHRIFTELIJKE VRAAG
nr. 215
van JOHAN DANEN
datum: 5 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Asfaltcentrale Asfalt Productie Limburg  -  Stand van zaken
In schriftelijke vraag nr. 185 van 15 november 2022 bevroeg ik de minister over de stand 
van zaken betreffende de omgevingsvergunning van de asfaltcentrale Asfalt Productie 
Limburg (APL). Bijkomend polste ik naar de actualisatie van de beste beschikbare 
technieken (BBT’s) voor asfaltcentrales, die al meermaals was aangekondigd.
Op het moment van mijn vraagstelling was er nog geen omgevingsvergunning van 
onbepaalde duur toegekend aan Asfalt Productie Limburg en was er een beroepsprocedure 
ingesteld door de gemeente Heusden-Zolder om een meting van vluchtige organische 
stoffen (VOS) af te dwingen. Begin december werd er uiteindelijk een 
omgevingsvergunning van onbepaalde duur - met strengere voorwaarden - toegekend aan 
APL en in het voorjaar van 2023 kwamen de gemeente Heusden-Zolder en APL tot een 
vergelijk via een bemiddelingsprocedure. De gemeente en het bedrijf kwamen overeen om 
per emissiemeting een gemiddelde emissiegrenswaarde te handhaven, waardoor 
eventuele geurhinder gelinkt kan worden aan een verhoogde uitstoot van VOS. Met de 
huidige norm waarbij de emissie uitgedrukt wordt in een jaargemiddelde, was dit niet 
mogelijk. Daarnaast kwamen het bedrijf en de gemeente ook overeen om de metingen uit 
te voeren bij zowel de productie van nieuw asfalt als bij de verwerking van gerecycleerde 
materialen.
1. Werden er na het afleveren van de omgevingsvergunning van onbepaalde duur nieuwe 
geurmetingen uitgevoerd?
a) Wat waren de resultaten van die metingen? Werden de verwachtingen ingelost?
b) Hoeveel klachten over geurhinder werden er door de verschillende instanties 
geregistreerd in 2023?
c) Werden de klachten gelijkmatig ingediend over het volledige werkingsjaar of zijn 
er duidelijke pieken merkbaar bij de geregistreerde klachten? Indien van 
toepassing, kon de oorzaak van de piek(en) achterhaald worden?
2. In samenspraak met de gemeente Heusden-Zolder is de firma APL akkoord gegaan 
met normen die strenger zijn dan de wettelijke normen.
a) Zijn deze strengere normen (werken met gemiddelde emissiegrenswaarde, hogere 
meetfrequentie en uitgebreidere metingen) opgenomen in de 
omgevingsvergunning van onbepaalde duur?
b) Hoeveel overtredingen van deze (strengere) normen werden er vastgesteld in 
2023?
3. Asfalt Productie Limburg werkt met een zogenaamde ‘rode knop’-procedure waarbij de 
asfaltproductie kan worden stilgelegd na een klacht over geurhinder. 
Hoe vaak werd deze ‘rode knop’-procedure toegepast in 2023?
4. De installatie van APL werkt voortaan via een indirecte verwarming om de 
omgevingshinder te beperken.
a) Is dat momenteel de best beschikbare techniek?
b) Zijn er nog andere technieken bekend die eenzelfde of betere resultaten geven?
5. De minister gaf in haar antwoord op vraag nr. 185 aan dat in het kader van de 
actualisatie van de BBT-studie het begeleidingscomité in december 2022 zou 
samenkomen voor een bespreking van het eerste ontwerp van deze BBT-studie. Het 
doel was om in het voorjaar van 2023 het finale ontwerp uit te sturen.
a) Waarom werd de actualisatie van de BBT-studie nog niet gefinaliseerd?
b) Wanneer wordt de oplevering van de BBT-studie vooropgesteld? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 215 van 5 januari 2024
van JOHAN DANEN
1. In 2020 werden aanpassingen uitgevoerd aan de paralleltrommel van de asfaltcentrale 
APL, zodat de vlam en het materiaal niet in onmiddellijk contact komen met elkaar. 
Geurmetingen werden uitgevoerd door de erkende geurdeskundige Olfascan van maart 
tot november 2022, na de aanpassingen en voorafgaand aan het afleveren van de 
omgevingsvergunning. 
a) De conclusie was dat de totale geuruitstoot lager ligt en dat de geurcontouren 
kleiner zijn geworden na de aanpassingen.
b) In 2023 werden 209 klachten geregistreerd bij de gemeente Heusden-Zolder en bij 
de Afdeling Handhaving van het Departement Omgeving. 187 van deze klachten 
waren afkomstig uit 8 gezinnen. Sinds 2020 is er jaarlijks een daling van het aantal 
klachten.
c) Er waren gedurende het jaar enkele pieken in het aantal klachten, maar er is geen 
correlatie met de asfaltproductie of met de windrichting gevonden.
2. a) De strengere normen voor TOC (totaal organisch koolstof) en benzeen per 
productiebatch zijn als bijzondere voorwaarde opgenomen in de 
omgevingsvergunning. De metingen gebeuren zowel bij nieuwe asfalt als bij 
recyclageasfalt.
b) Er zijn geen overtredingen vastgesteld.
3. APL werkte in 2023 niet met een rodeknopprocedure. 
4. a) Voor nieuwe asfaltcentrales wordt de techniek van indirecte verwarming als beste 
beschikbare techniek beschouwd. Voor bestaande installaties speelt de structuur 
van de constructie van de bestaande asfaltcentrale een rol bij de toepasbaarheid 
omdat de nieuw te bouwen recuperatietrommel groter en langer is dan de 
bestaande (compacte) parallelle recuperatietrommel.
b) Alternatieven voor indirecte verwarming zijn het plaatsen van een keramische 
regeneratieve thermische oxidator of het gebruik van actiefkool voor de 
behandeling van de afgassen.
De ervaringen met een keramische regeneratieve thermische oxidator zijn zeer 
beperkt; het is een end-of-pipe maatregel en veroorzaakt een toename van het 
energieverbruik.
Het gebruik van actiefkool geeft gemengde resultaten in de praktijk. De 
voorwaarden rond een beperkte temperatuur en vochtigheidsgraad geven aan dat 
actiefkoolfilters voor de zuivering van afgassen niet standaard de gewenste 
resultaten opleveren en procestechnische uitdagingen inhouden. De dosering in 
poedervorm waarbij poederkool in het systeem wordt gebracht op de kaarsen van 
de stoffilter is een alternatief, maar wordt eveneens niet systematisch toegepast 
omdat het resultaat zeer beperkt blijft.
5. a) Omwille van het bekomen van de nodige informatie en emissiegegevens ter 
onderbouwing van het vaststellen van BBT (recent werden er nog een aantal 
installaties omgebouwd) heeft de studie enige vertraging opgelopen. Er zijn enkele 
essentiële onderwerpen die nog verdere afstemming vereisen met de leden van het 
begeleidingscomité, om zo tot een breed gedragen eindresultaat te komen.
b) Een laatste overleg met het begeleidingscomité was gepland in januari 2024. De 
oplevering van de BBT-studie wordt vooropgesteld voor het eerste trimester van 
2024.
