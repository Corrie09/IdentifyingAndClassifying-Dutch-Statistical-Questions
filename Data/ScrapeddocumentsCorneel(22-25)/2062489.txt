title: Sociale huurders - Controle op eigendommen in het buitenland
thema: Wonen
pdf link: https://docs.vlaamsparlement.be/pfile?id=2062489
thema link: https://www.vlaamsparlement.be/parlementaire-documenten/schriftelijke-vragen/1816156
SCHRIFTELIJKE VRAAG
nr. 251
van MAXIM VEYS
datum: 27 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huurders  -  Controle op eigendommen in het buitenland
Sinds maart 2021 kunnen woonmaatschappijen een onderzoek uitvoeren via een 
raamcontract naar sociale huurders die mogelijk fraude plegen door buitenlandse 
eigendommen te bezitten. Woonmaatschappijen kunnen zelf beslissen of en hoe ze het 
onderzoek uitvoeren. Het oorspronkelijke raamcontract liep af op 23 maart 2023, maar 
werd met een jaar verlengd. Vanaf 18 maart 2024 is een nieuwe raamovereenkomst van 
kracht. 
Ik heb de volgende vragen naar aanleiding van het oude contract.
1. De controle gebeurt op initiatief van de woonmaatschappij. Er is een vooronderzoek 
en als daaruit meer indicaties blijken dat er iets loos is, volgt het onderzoek. Graag 
een Excel-bestand waarin de volgende gegevens zijn opgenomen per jaar sinds het 
jaar 2021 tot nu, opgesplitst per jaar en per provincie, per woonmaatschappij:
a) Hoeveel vooronderzoeken werden gestart?
b) Hoeveel vooronderzoeken leidden wel en niet tot een uiteindelijk onderzoek?
 
c) Bij hoeveel sociale huurders werd een buitenlandse eigendom aangetroffen?
 
d) Bij hoeveel huurders leidde dat tot een ontbinding van het huurcontract?
e) Hoeveel huurders hebben het huurcontract vrijwillig ontbonden? En hoeveel 
uitspraken zijn er gedaan door een vrederechter?
 
f) Wat is de stand van zaken van de terugvordering van de sommen? 
2. Graag een uitgebreide analyse van het beleid en het raamcontract met 
woonmaatschappijen uit 2021.
a) Werd er een analyse gemaakt van het voorbije raamcontract? Zo ja, kan die 
worden bezorgd? Zo niet, waarom niet en volgt die evaluatie nog? 
b) Hoeveel procent van de onderzochten blijkt effectief een eigendom in het 
buitenland te hebben? 
c) Wat vindt de minister de sterke punten van dat beleid?
d) Waar zitten de zwakke punten van dat beleid? En welke aanpassing zal de minister 
doorvoeren om die zwakke punten aan te pakken? 
e) Zijn er andere aanpassingen aan het beleid die de minister wil doorvoeren? Zo ja, 
welke? 
f) Gent en Leuven doen geen beroep op de onderzoeken. 
Is daar al verandering in gekomen? Zo niet, zit de minister nog aan tafel om die 
woonmaatschappijen toch mee te krijgen?
g) De beslissing over hoe en of woonmaatschappijen een onderzoek uitvoeren, ligt 
grotendeels bij henzelf. 
Is er behoefte aan een meer uniform kader? 
3. Wat zijn de grote verschillen met het raamcontract van 2021 en het nieuwe 
raamcontract van 2024?  
4. Heeft de minister al verdere stappen gezet om de controle op buitenlandse eigendom 
bij woningeigenaars te kunnen uitvoeren? Zo ja, welke? 
5. Worden woningeigenaars vandaag gecontroleerd op buitenlandse eigendom? Zo ja, op 
welke manier?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 251 van 27 maart 2024
van MAXIM VEYS
1. Ik verwijs naar het antwoord op schriftelijke vraag nummer 211 van 7 mei 2024 van 
Guy D’haeseleer.
2. a) Zie bijlage 1.
b) Op basis van de cijfers uit de vergoedingsaanvragen die het agentschap Wonen in 
Vlaanderen ontvangt, kunnen we stellen dat op 27 maart 2024 van de 941 
uitgevoerde onderzoeken er in 482 gevallen bewijs geleverd werd van een eigendom 
in het buitenland. Dat maakt dat in 51,22% van de onderzochte gevallen er een 
bewijs werd geleverd van een eigendom in het buitenland.
c) De woonmaatschappijen hebben sinds 2021 de mogelijkheid om bij een vermoeden 
van buitenlands bezit ook effectief controle uit te voeren via de raamovereenkomst 
die hen ter beschikking werd gesteld. Het effectief kunnen opsporen en vervolgen 
van sociale fraudeurs geeft een duidelijk signaal dat fraude niet getollereerd wordt. 
Sociale huurwoningen zijn enkel bestemd voor zij die er recht op hebben en er nood 
aan hebben. 
d) In 2023 werden de sector en de onderzoeksbureaus bevraagd (zie bijlage 1). Hieruit 
bleek dat de raamovereenkomst niet langer afgestemd was op de veranderingen op 
het terrein. Verschillende factoren maakten het de laatste jaren moeilijker om 
onderzoeken uit te voeren in bepaalde landen zoals wetgeving, conflictsituaties, 
politieke regimes, enzoverder. Op basis van de resultaten hebben we ook geleerd dat 
we moeten uitgaan van een hardnekkig en terugkerend probleem. Zo blijkt dat de 
sociale fraudeurs uiterst inventief te werk gaan om de controle te omzeilen door 
bijvoorbeeld de eigendom op een andere naam te zetten. Daarom was het nodig om 
de raamovereenkomst niet enkel te verlengen, maar ook om ze aan te passen. Via 
de nieuwe raamovereenkomst is het nu ook mogelijk om het historisch kadaster te 
raadplegen. Als een sociale huurder dus effectief een aantal maanden of jaren voor 
de controle een eigendom op een andere naam heeft gezet, terwijl hij op dat moment 
sociale huurders was, zal dit ook achterhaald kunnen worden om op die manier 
hardnekkige en inventieve fraudeurs toch vatten.
e) Er zijn momenteel geen andere aanpassingen gepland aan het beleid.
f) Ik deel de teleurstelling over het feit dat Leuven en Gent, nochtans steden met grote 
woonmaatschappijen, nog altijd niet volwaardig deelnemen aan het controlesysteem. 
Ondertussen heeft er in Gent één onderzoek plaatsgevonden. Dat is absoluut niet 
voldoende. Via nieuwsbrieven/nieuwsflashes, zoals degene die recent verspreid werd 
naar aanleiding van de nieuwe raamovereenkomst, worden woonmaatschappijen 
herinnerd aan de mogelijkheden om onderzoeken te laten uitvoeren. 
g) De kwestie over hoe het onderzoek moet gevoerd worden, is geregeld via de 
raamovereenkomst en de werkwijze die de onderzoeksbureaus hanteren. De 
raamovereenkomst biedt dus reeds een uniform kader voor wat de onderzoeken 
betreft. De beslissing of er al dan niet een onderzoek wordt opgestart, volgt uit het 
vermoeden van fraude dat een woonmaatschappij heeft. Via het draaiboek dat ter 
beschikking werd gesteld van de woonmaatschappijen kan nagegaan worden op 
welke manier een vermoeden van buitenlands bezit kan vastgesteld worden.
3. Om een onderzoeksbureau aan te stellen via de nieuwe raamovereenkomst moeten de 
woonmaatschappijen niet langer verplicht gebruik maken van het eerste gerangschikte 
onderzoeksbureau. In de plaats van het cascadesysteem werd een minicompetitie 
ingevoerd. Voor de landen waar meerdere onderzoeksbureaus werden aangesteld, 
organiseren de sociale verhuurders zelf een mededinging onder de aangestelde bureaus. 
Die minicompetitie kan men naar keuze voeren: per land of per aparte opdracht. Op die 
manier kan men het onderzoeksbureau aanstellen rekening houdende met dezelfde 
gunningscriteria als de raamovereenkomst (prijs en kwaliteit), maar met een zelf 
gekozen weging en met de mogelijkheid om te verfijnen wat men belangrijk vindt.
Er wordt niet meer met vooraf vastgelegde percelen gewerkt, maar de keuze ligt bij de 
inschrijvers om aan te geven in welke landen zij onderzoeken kunnen uitvoeren.
De gunningscriteria houden meer rekening met kwaliteit.
Het voeren van historische onderzoeken is voortaan mogelijk binnen de 
raamovereenkomst.
4. Er is geen intentie om de controle op buitenlandse eigendom ook toe te passen op 
woningeigenaars.
5. Elke Belgische belastingplichtige die zakelijke rechten heeft op een buitenlands 
onroerend goed, moet daarvan aangifte doen bij de Federale Overheidsdienst Financiën. 
Het is aan de federale overheid om de noodzakelijke stappen te zetten om fiscale fraude 
tegen te gaan. 
BIJLAGE
Evaluatie
