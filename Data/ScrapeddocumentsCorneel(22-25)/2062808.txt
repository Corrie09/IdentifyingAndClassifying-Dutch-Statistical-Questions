title: ETCH-pleidooi voor ondergronds hoogspanningsnetwerk op gelijkstroom - Impact op Ventilus
thema: Energie
Wetenschap en Innovatie
pdf link: https://docs.vlaamsparlement.be/pfile?id=2062808
thema link: https://www.vlaamsparlement.be/parlementaire-documenten/schriftelijke-vragen/1818556
SCHRIFTELIJKE VRAAG
nr. 507
van CARMEN RYHEUL
datum: 11 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ETCH-pleidooi voor ondergronds hoogspanningsnetwerk op gelijkstroom  -  Impact op 
Ventilus
Op 26 maart 2024 heeft de Vlaamse minister van Innovatie in aanwezigheid van een 
honderdtal gerenommeerde internationale energiespecialisten en belanghebbenden in het 
Genkse Energyville de aftrap gegeven voor de oprichting van de Vlaamse Energy 
Transmission Competence Hub (ETCH). Dat nieuwe expertisecentrum zal met steun van 
de Vlaamse overheid gedurende vier jaar zeer intensief en innovatief onderzoek doen op 
het gebied van ondergrondse hoogspanningsnetten.
Om de klimaatdoelstellingen te halen moet het huidige elektriciteitsnet immers maar liefst 
verdriedubbelen tegen 2050 om op die manier vooreerst tegemoet te kunnen komen aan 
de verhoogde elektrificatie veroorzaakt door elektrische wagens, warmtepompen, 
elektrificatie in de industrie enzovoort, alsook om de nieuwe hernieuwbare energie uit 
offshore windenergie en zonne-energie uit het zuiden te faciliteren.
De belangrijkste boodschap op de openingsconferentie, nota bene op de eerste werkdag 
volgend op de dag dat de Vlaamse Regering het gewestelijk ruimtelijk uitvoeringsplan 
(GRUP) voor een bovengronds Ventilus op wisselstroom goedkeurde, luidde echter dat 
dergelijk performant Vlaams hoogspanningsnetwerk best volledig ondergronds wordt 
aangelegd. Nog volgens de aanwezige specialisten is de meest geschikte technologie 
hiervoor hoogspanningsgelijkstroom, HVDC.
Dat is een boodschap die lijnrecht ingaat tegen de beslissing van deze Vlaamse Regering 
om Ventilus in West-Vlaanderen kost wat kost bovengronds op wisselstroom aan te leggen.
Die boodschap sterkt bovendien alleen maar de mensen in West-Vlaanderen dat hun roep 
om een volledig ondergrondse Ventilus niet alleen gerechtvaardigd, maar zelfs ook 
absoluut noodzakelijk is.
1. Heeft de Vlaamse minister van Innovatie die zeer belangrijke boodschap, na zijn 
doortocht op de ETCH-openingsconferentie, intussen reeds onder de aandacht gebracht 
van de overige leden van de Vlaamse Regering, of heeft de Vlaamse minister van 
Omgeving reeds op een andere manier kennis gekregen van die ETCH-boodschap met 
een essentiële impact op het Ventilusdossier? Zal de bespreking van die boodschap op 
het overleg binnen de Vlaamse Regering worden geagendeerd? Zo niet, waarom niet? 
Zo ja, wanneer?
2. Is de Vlaamse minister van Omgeving, in samenspraak met de overige leden van de 
Vlaamse Regering, alsnog bereid om, rekening houdend met de dwingende ETCH-
boodschap dat het benodigde performante en toekomstgerichte Vlaamse 
hoogspanningsnetwerk best volledig ondergronds en op gelijkstroom moet worden 
aangelegd, om onmiddellijk de stekker uit de geplande bovengrondse 
Ventilusverbinding te trekken en dat volledige dossier terug naar de tekentafel te sturen 
met het oog op het ontwerpen van een ondergronds Ventilus? Zo niet, waarom niet? 
Zo ja, welke stappen zullen daartoe dan eerstdaags worden gezet?
Deze vraag werd gesteld aan de ministers Jan Jambon (195), Zuhal Demir (507), Jo Brouns 
(364)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 507 van 11 april 2024
van CARMEN RYHEUL
1. Om onze energie- en klimaattransitie te realiseren moet er inderdaad ingezet worden 
op een grootschalige elektrificatie.  Hernieuwbare energie opgewekt op zee, samen met 
hernieuwbare energie opgewekt op land, zal getransporteerd moeten worden via 
hoogspanningsverbindingen om zo tot bij de eindgebruikers te worden gebracht in heel 
Vlaanderen en bij uitbreiding België. Daarnaast zal ons land ook een nog grotere rol 
gaan spelen als belangrijk doorvoerland voor elektriciteit naar onze buurlanden. Dat 
vraagt een enorme versterking en uitbreiding van het bestaande elektriciteitsnetwerk, 
in de eerste plaats van het hoogspanningsnetwerk, in Vlaanderen en België. Deze 
hoogspanningsverbindingen kunnen zowel via wisselstroom als via 
gelijkstroomtechnologie gerealiseerd worden, en zowel bovengronds als ondergronds 
waarbij het laatste steeds belangrijker zal worden in de toekomst met het oog op 
maatschappelijke aanvaardbaarheid.
Op dit moment zijn er echter nog heel wat technologische problemen gekoppeld aan 
ondergrondse hoogspanningsverbindingen en -netten, wat maakt dat op dit moment 
een ondergronds hoogspanningstracé op wisselstroom over langere afstanden niet 
mogelijk is. De technologie die men kiest moet immers in de eerste plaats beschikbaar 
en betrouwbaar zijn, alsook aansluiten bij de behoeften van het elektriciteitsnet.
Voor de Ventilusverbinding werd dit uitgebreid onderzocht in een technologiestudie in 
2019 met zowel een technische als economische analyse, alsook een analyse met 
betrekking tot de impact op de omgeving en het milieu. De technologiestudie werd 
daarna in 2020 door een groep onafhankelijke technologie-experten opnieuw 
geanalyseerd. En op verzoek van de burgerplatformen werd de studie nog aangevuld 
met een advies van het HVDC Centre in Schotland. In 2021 werd een intendant 
aangesteld die samen met zijn team de technologiekeuze verder onderzocht en in 
gesprek ging met alle betrokkenen. Tot slot werd in 2022 ook de Duitse professor Dirk 
Westermann gevraagd om zijn advies te geven. Alle onderzoeken kwamen tot dezelfde 
conclusie: op technisch vlak is een bovengrondse luchtlijn in wisselstroom, met een 
gedeeltelijk ondergronds traject van 8 tot 12 km (afhankelijk van de ondergrond), de 
enige keuze voor Ventilus. De Vlaamse Energy Transmission Competence Hub (ETCH), 
zal zich focussen op de technologische uitdagingen die er vandaag nog zijn en die 
gekoppeld zijn aan de uitrol van ondergrondse hoogspanningsverbindingen en de 
integratie hiervan in bestaande netten.
De vier wetenschappelijke werkpakketten waarop ETCH zich zal focussen, zijn gericht 
op vier grote uitdagingen van het toekomstige elektriciteitsnetwerk: 
1) ondergrondse wisselstroomkabels en analyse ven de onthaalcapaciteit; 
2) beveiliging van ondergrondse transmissienetten met focus op zowel gelijkstroom 
als wisselstroom;
3) controle-interacties met wisselstroom/gelijkstroom ondergrondse 
transmissienetten;
4) ontwikkeling van robuuste ondergrondse energiesystemen.  
Daarnaast zal er een test- en simulatiecentrum worden uitgebouwd met het oog op de 
versnelling van technologie-innovatie in het elektriciteitssysteem en een partnership 
programme met de industrie om de valorisatie van de kennis en expertise naar 
industriële spelers te versnellen. Op die manier wil Vlaanderen bijdragen aan een 
versnelling van de uitrol van ondergrondse hoogspanningslijnen in de toekomst.
2. ETCH stelt dat, om een zo groot mogelijk maatschappelijk draagvlak te creëren en 
controverse rond nieuwe bovengrondse hoogspanningsleidingen zoals Ventilus te 
vermijden, het aangewezen lijkt om toekomstige hoogspanningsnetwerken waar het 
kan zoveel mogelijk ondergronds aan te leggen. De doelstelling van ETCH is dan ook 
om de komende vier jaar met de steun van de Vlaamse Regering onderzoek te doen 
naar de toekomstige hoogspanningselektriciteitsnetwerken en om na te gaan of en op 
welke manier die kunnen worden gebruikt in de toekomst.
Dit ligt volledig in lijn met de communicatie en de elementen die de Vlaamse Regering 
in rekening heeft genomen bij de beslissing van het gewestelijk ruimtelijk 
uitvoeringsplan (GRUP) Ventilus. Het onderzoek bevestigt enkel de motivatie waarbij 
er opnieuw verwezen wordt naar het feit dat op dit moment de noodzakelijke 
technologie om een gelijkstroomnetwerk te integreren in de backbone van het 
transmissienet nog niet aanwezig is. Het wegwerken van de huidige technologische 
drempels rond beveiliging en netstabiliteit is net een van de doelstellingen van dit 
nieuwe competentiecentrum. De oprichting van het centrum heeft dan ook geen 
gevolgen op de beslissing van de Vlaamse Regering aangaande het GRUP Ventilus.
