title: Werkgroep Institutionele Zaken - Ruimte voor gewesten in het federale kader tijdelijke werkloosheid
thema: Staatshervorming en Verhoudingen binnen de Belgische federale staat
Werk
pdf link: https://docs.vlaamsparlement.be/pfile?id=2051083
thema link: https://www.vlaamsparlement.be/parlementaire-documenten/schriftelijke-vragen/1806571
SCHRIFTELIJKE VRAAG
nr. 294
van KARL VANLOUWE
datum: 27 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkgroep Institutionele Zaken  -  Ruimte voor gewesten in het federale kader tijdelijke 
werkloosheid
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting.
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer overleg met de federale overheid met het oog op het bieden van meer 
ruimte voor de gewesten in het federale kader voor tijdelijke werkloosheid als prioriteit 
naar voren geschoven.
1. Graag een overzicht van alle overlegmomenten die het bieden van meer ruimte voor 
de gewesten in het federale kader voor tijdelijke werkloosheid tot doel hadden.
2. Graag een overzicht van de concrete output van die overlegmomenten.
3. Hoe evalueert de minister de federale regelgeving rond tijdelijke werkloosheid in globo 
en in welke mate is ze voldoende aangepast aan de noden van de Vlaamse 
arbeidsmarkt? Welke bijkomende inspanningen acht hij nodig om daaraan tegemoet te 
komen? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 294 van 27 februari 2024
van KARL VANLOUWE
Op 25 juni 2021 heeft de Vlaamse Regering, op voorstel van de minister van Werk, de 
conceptnota “Elk talent telt: meer mensen aan de slag in duurzame en werkbare 
loopbanen” goedgekeurd. Hierin zijn 29 asymmetrische voorstellen geformuleerd. We 
brachten deze voorstellen in bij de eerste federale werkgelegenheidsconferentie. Voor de 
stand van zaken met betrekking tot de 29 voorstellen verwijs ik naar voorgaande 
schriftelijke vragen van collega Ronse (o.a. SV 725).
 
In het kader van de IMC Werk (december 2021) hebben we een afspraak gemaakt over de 
aanpak van voorstellen voor asymmetrisch beleid. Een werkgroep, het interfederaal 
platform, werd in het leven geroepen samen met een politieke werkgroep die samen de 
concrete voorstellen van de regio’s moeten onderzoeken. Dit is onder leiding van VDAB. 
Alle regio’s en de federale regering zijn vertegenwoordigd. Bij elke bijeenkomst mag elke 
entiteit 1 fiche als prioriteit naar voor schuiven. 
Vanuit Vlaanderen hebben we uit de lijst van 29 voorstellen 15 prioriteiten naar voren 
geschoven.
1. Via het Interfederaal Platform (IFP) heeft Vlaanderen een dossier neergelegd met 
betrekking tot het activeren van tijdelijk werklozen. Na verschillende 
overlegmomenten  heeft het IFP op 17/07/2022 een advies afgeleverd, waarna de 
federale Minister van Werk een wetgevend initiatief heeft gestart waardoor de 
bemiddelingsdiensten sneller konden beschikken over de info van wie tijdelijk werkloos 
is en waarbij de bemiddelingsdiensten in samenwerking met de tijdelijk werkloze acties 
kon opzetten om hun kansen op de arbeidsmarkt te verbeteren. 
2. Op 01/09/2022 is de nieuwe federale regelgeving rond tijdelijk werklozen in voege 
gegaan. Haar wettelijke basis is terug te vinden in het MB 26/11/1991 Werkloosheid 
via aanpassing van de artikelen 34 en 35 MB 26/11/1991 Werkloosheid.
3. Om de vraag van de Vlaamse Volksvertegenwoordiger te beantwoorden, zou ik even 
willen teruggaan in de tijd. Ten tijde van de coronacrisis werden we geconfronteerd 
met heel veel tijdelijk werklozen bij veel werkgevers. Het uitgangspunt vanuit 
Vlaanderen was dat deze periode van tijdelijke werkloosheid als een 
onderbrekingsperiode werd gezien die we zo veel als mogelijk nuttig ingevuld wilden 
zien in het kader van levenslang leren en het versterken van de loopbaan van de 
betrokken werknemers. Het versterken van competenties stond centraal. Om dit te 
kunnen doen moest de VDAB weten wie deze tijdelijk werklozen waren om een gericht 
sensibiliseringsbeleid te voeren en tijdelijk werklozen kennis te laten maken met het 
aanbod van VDAB. De gegevensstroom die er gekomen is vanuit RVA maakte dit 
mogelijk.
De federale regelgeving inzake tijdelijke werkloosheid biedt de mogelijkheid om 
tijdelijk werklozen te sensibiliseren, te informeren over de inschrijfplicht en een 
dienstverleningsaanbod te doen. Daar zet VDAB dan ook volop in.
Er is een inschrijfplicht, maar er is geen koppeling van de inschrijfplicht met het 
aanvraagdossier voor het bekomen van een tijdelijke werkloosheidsuitkering. De 
tijdelijk werkloze moet geen inschrijfbewijs voorleggen om uitkeringen te kunnen 
krijgen. Niet-inschrijving blijft door het ontbreken van deze koppeling en van een 
sanctiekader dus zonder gevolg. VDAB kan hierdoor eigenlijk geen maximale invulling 
geven aan de opdracht om deze doelgroep te activeren.
Op heden is het voor VDAB onmogelijk om volledige en correcte uitvoering te geven 
aan de opvolging van de inschrijfplicht en controle op de beschikbaarheid. Met de 
bestaande dataflux die VDAB ontvangt van RVA is VDAB niet in staat om periodiek een 
correcte afbakening te maken van de groep tijdelijk werklozen die zich moet 
inschrijven als werkloze bij de bemiddelingsdienst en bijgevolg kunnen we ook niet 
tijdig aan hen een passend actieplan voorstellen.
Om in staat te zijn correct uitvoering te geven aan de geldende regelgeving tijdelijke 
werkloosheid en krachtens het federale kader inzake de passieve beschikbaarheid te 
handelen, vroeg VDAB via een schrijven op 25 mei 2023 aan RVA om te voorzien in 
een oplossing.
Binnen de mogelijkheden die er vandaag zijn, focust VDAB dus op het sensibiliseren 
en informeren van tijdelijk werklozen. VDAB doet dit onder meer via een communicatie 
per brief of e-mail naar tijdelijk werklozen over het aanbod, maar ook met een e-
mailsequentie na inschrijving als tijdelijk werkloze, waarin de klant wegwijs wordt 
gemaakt in de mogelijkheden en o.m. geïnformeerd wordt over rechten en plichten. 
Ook op de VDAB-website wordt het aanbod in de kijker gezet via een specifieke pagina. 
VDAB verstuurt daarnaast een gerichte communicatie over de inschrijfplicht naar 
tijdelijk werklozen waarvan de dienst - op basis van de beschikbare data - vermoedt 
dat deze verplicht zijn om zich in te schrijven.
Daarnaast doet VDAB ingeschreven tijdelijk werklozen een vrijblijvend aanbod om 
begeleid te worden door een partner binnen BWRW (Bemiddeling Werkzoekenden met 
Recente Werkervaring). Tijdelijk werklozen maken zo kennis met de mogelijkheden 
die VDAB hen biedt om o.m. competenties te versterken via online opleidingen, 
workshops, beroepsopleidingen,... en wie begeleiding wenst kan die ook krijgen. 
