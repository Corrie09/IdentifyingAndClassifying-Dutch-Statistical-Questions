title: Kinderopvang - Subsidie vervangcapaciteit
thema: Welzijn en Gezin
pdf link: https://docs.vlaamsparlement.be/pfile?id=2057849
thema link: https://www.vlaamsparlement.be/parlementaire-documenten/schriftelijke-vragen/1813523
SCHRIFTELIJKE VRAAG
nr. 304
van ILSE MALFROOT
datum: 15 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderopvang  -  Subsidie vervangcapaciteit
De Vlaamse Regering heeft beslist om subsidies tijdelijke vervangcapaciteit in te voeren 
voor baby's, peuters in de kinderopvang. De tijdelijke vervangcapaciteit is enkel voor 
locaties die stoppen door een schorsing of opheffing van de vergunning door Opgroeien, 
door een faillissement of door overmacht.
Ik heb daarover een aantal vragen, te beantwoorden door Opgroeien:
1. Graag een overzicht van het aantal toegekende plaatsen vervangcapaciteit vanaf de 
start tot op heden, per jaar, met vermelding van de startdatum, de organisator, het 
vestigingsnummer, het aantal vergunde plaatsen vervangcapaciteit, het aantal 
prestaties en het totaal van de toegekende subsidies. In het kader van een goed 
beheer, openbaarheid en informatieplicht minimaal per kalenderjaar het 
vestigingsnummer, het aantal toegekende vergunde plaatsen en de toegekende 
subsidies.
2. Graag een overzicht van het aantal toegekende plaatsen vervangcapaciteit vanaf de 
start tot op heden, per jaar, met vermelding van de startdatum, de organisator, het 
vestigingsnummer, het aantal vergunde plaatsen vervangcapaciteit, het aantal 
prestaties en het totaal van de uitbetaalde subsidies. In het kader van een goed 
beheer, openbaarheid en informatieplicht minimaal per kalenderjaar het 
vestigingsnummer, het aantal toegekende vergunde plaatsen en de uitbetaalde 
subsidies.
3. Graag een overzicht van alle voorzieningen die vergunningen werden toegekend in het 
kader van extra plaatsen vervangcapaciteit vanaf de start tot op heden met vermelding 
van het aantal inspecties uitgevoerd door Zorginspectie per jaar, met vermelding van 
datum inspectie, opdrachtgever, vestigingsnummer, naam voorziening, 
vergunningstype, type inspectie en reden tot inspectie.
4. Graag een overzicht van alle voorzieningen die vergunningen werden toegekend in het 
kader van en uitsluitend bestaan uit plaatsen vervangcapaciteit. Graag een overzicht 
vanaf de start tot op heden, per jaar, met vermelding van de organisator, het 
vestigingsnummer, het aantal plaatsen, startdatum. Graag voor die plaatsen eveneens 
het aantal doorgegeven kinderen per maand. Aangezien Opgroeien moet waken over 
de uitvoering van het decreet en daarin vermeld staat dat de vervangcapaciteit beperkt 
is in duur, kan het aanleveren van bovenstaande informatie geen probleem vormen 
voor wat de opvolging of openbaarheid betreft.
5. Graag een toelichting over hoe de minister ervoor zorgt dat de tijdelijke 
vervangcapaciteit wordt opgevolgd, als zijnde er geen nieuwe kinderen ingeschreven 
kunnen worden in de voorzieningen die tot op heden geen officiële vergunning hebben 
die na het bezoek ter plaatse van Zorginspectie in het kader van infrastructuur werd 
toegekend.
6. Graag een overzicht van de uitbetaalde premies vanaf de start tot heden van de 
tijdelijke vervangcapaciteit. Gelieve het overzicht op te splitsen per jaar en kwartaal 
met vermelding organisator, vestigingsnummer, naam voorziening, voorzieningstype 
en het toegekende subsidiebedrag. Aangezien alle saldoberekeningen al werden 
uitgevoerd, de informatie strijdig is met de openbaarheid en de minister die volgens 
het decreet moet monitoren, kan hierbij geen probleem zijn tot aanlevering van de 
gevraagde informatie.
7. Hoe communiceert Opgroeien met Zorginspectie in verband met de tijdelijke 
vervangcapaciteit? Heeft Zorginspectie weet welke voorzieningen de vervangcapaciteit 
werden toegekend? Bestaat daarvan een lijst? Zo ja, gelieve die eveneens te bezorgen. 
Graag meer toelichting.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 304 van 15 maart 2024
van ILSE MALFROOT
Over gegevens van individuele organisatoren of locaties rapporteert Opgroeien niet. 
We delen enkel globale aantallen mee.
1. Voor het aantal plaatsen: zie punt 1 van vraag nr. 283.
Voor het aantal prestaties: zie punt 3 van vraag nr. 283.
Het budget dat besteed is aan de subsidie tijdelijke vervangcapaciteit is als volgt
Voor 2022 (vanaf september): 70960,998 €
Voor 2023: 2044836,15 €
Voor 2024 (nog geen volledig eerste kwartaal): 312795,88 €
2. Zie punt 1.
3. Locaties vervangcapaciteit krijgen een toestemming. Voor meer info over het aantal 
organisatoren die een toestemming kregen, zie punt 1 van vraag nr. 283. 
Zorginspectie geeft prioriteit aan de inspectie van de vergunde opvanglocaties. Als er 
een klacht is, kan wel een inspectie ter plaatse gebeuren. 
4. De overgrote meerderheid van de kinderen die opgevangen worden in tijdelijke 
vervangcapaciteit, wordt opgevangen in een reeds vergunde locatie, in plaatsen die 
gerealiseerd worden bovenop de vergunde capaciteit. In 10 situaties ging de tijdelijke 
vervangcapaciteit door op een niet-vergunde locatie bijvoorbeeld in een school. In 18 
situaties werd de tijdelijke vervangcapaciteit georganiseerd in de gestopte of 
geschorste locatie. 
5. Zie punt 9 van vraag nr. 283.
6. Zie punt 1. 
7. De communicatie over tijdelijke vervangcapaciteit gebeurt op dezelfde wijze als over 
andere aspecten van een dossier. Inspecteurs hebben toegang tot de dossierinformatie 
en kunnen op die manier zien dat een organisator toestemming heeft voor het 
organiseren van tijdelijke vervangcapaciteit. 
