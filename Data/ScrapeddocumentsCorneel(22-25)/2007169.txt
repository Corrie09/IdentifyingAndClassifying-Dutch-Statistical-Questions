title: Commissie Erkenning en Bemiddeling voor misbruik en geweld uit het verleden - Stand van zaken
thema: Justitie en Handhaving
pdf link: https://docs.vlaamsparlement.be/pfile?id=2007169
thema link: https://www.vlaamsparlement.be/parlementaire-documenten/schriftelijke-vragen/1769124
SCHRIFTELIJKE VRAAG
nr. 31
van KATRIEN SCHRYVERS
datum: 9 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Commissie Erkenning en Bemiddeling voor misbruik en geweld uit het verleden  -  Stand 
van zaken
Sinds 2022 is de Commissie Erkenning en Bemiddeling voor misbruik en geweld uit het 
verleden ingebed in het nieuwe Agentschap Justitie en Handhaving. In het najaar van 2022 
werd de campagne ‘Ooit gebeurd, nooit gehoord?’ gelanceerd om de bekendheid van de 
commissie te vergroten. In de daaropvolgende maand werd een enorme toevloed aan 
meldingen geregistreerd. In antwoord op parlementaire vragen van mij maakte de minister 
melding van meer dan 450, al wordt het exacte aantal meldingen niet bijgehouden. In 
antwoord op mijn schriftelijke vraag nr. 843 van 12 juni 2023 stelde de minister te bekijken 
om een nieuw dossiersysteem te ontwikkelen zodat alles makkelijk geregistreerd kan 
worden. Er zou ook werk worden gemaakt van een retroactieve analyse van alle dossiers 
die tot nu toe behandeld zijn geweest.
Door de toevloed aan meldingen werd de campagne vervroegd stopgezet. Nadien liep het 
aantal meldingen terug tot zo’n 20 per maand, aldus de minister. In 2022 leidden die vele 
honderden meldingen tot 69 aangemelde dossiers.
In navolging van de toevloed aan meldingen werd ingezet op extra capaciteit van de 
commissie. Van de elf vrijwillige commissieleden die voor de zomer actief waren, hadden 
er drie aangegeven geen nieuwe dossiers meer op te starten. Twee halftijds betaalde 
werknemers van het Agentschap Justitie en Handhaving ondersteunen de commissie. 
In antwoord op mijn recente schriftelijke vraag stelde de minister dat er ook gesprekken 
liepen met zeven kandidaat-commissieleden om als vrijwilligers de commissie te 
versterken. De minister stelde echter ook dat zij vindt dat er nood is aan professionalisering 
van de werking. Zo werd een expert geweld en misbruik aangeworven, alsook een 
coördinator en een dossierbehandelaar. Die drie mensen zouden in het najaar van start 
gaan.
1. Hoeveel bijkomende vrijwillige commissieleden werden intussen al aangesteld? 
Hoeveel gesprekken zijn nog lopende? Hoeveel vrijwillige commissieleden zijn er 
momenteel actief? Hoeveel vrijwillige commissieleden zijn er volgens de minister nodig 
om een vlotte afhandeling van de aangemelde dossiers te garanderen?
2. Acht de minister het nodig om in de nabije toekomst nog verder in te zetten op de 
door haar genoemde professionalisering van de commissie? Hoe en op welke termijn 
zal zij dat bewerkstelligen? Hoe zal, ook bij het bijkomend aanstellen van werknemers 
binnen het Agentschap Justitie en Handhaving ter ondersteuning van de commissie, 
de onafhankelijke werking ervan gewaarborgd blijven?
3. Welke stappen werden al ondernomen om te komen tot een registratiesysteem van 
het aantal meldingen bij de commissie? Hoeveel dossiers werden in 2023 tot eind 
augustus al aangemeld? Hoeveel dossiers zijn werkelijk in behandeling?
4. Kan de minister meer toelichting geven bij de analyse die zou gebeuren van de dossiers 
die al behandeld zijn geweest? Welke zaken zullen precies het voorwerp uitmaken van 
die analyse en tegen wanneer zou die afgerond moeten zijn?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 31 van 9 oktober 2023
van KATRIEN SCHRYVERS
Het jaarverslag van de Erkennings- en Bemiddelingscommissie historisch misbruik 
vermeldt voor 2023 tot maart 2023 12 ontvankelijke dossiers. Bij onontvankelijkheid 
worden ze door de coördinator warm doorverwezen. Daar zijn werkafspraken voor met de 
CAW’s en 1712. Voor de ontvankelijke dossiers wordt met de slachtoffers gekeken of het 
dringend is, of dat ze zelf aangeven dat het opstarten van het dossier nog even kan 
wachten. Er werden 2 dossiers opgestart. 
Het inplannen van een gesprek waarbij 2 commissieleden samen aanwezig kunnen zijn, 
ook rekening houdend met de agenda van het slachtoffer, blijft wel niet evident. De huidige 
werkingsprincipes maken een vlotte werking van de commissie dus moeilijk haalbaar. 
Momenteel (oktober 2023) telt de Erkennings- en Bemiddelingscommissie historisch 
misbruik 17 leden, waarvan 2 ontslagnemend. Naast de 6 nieuwe leden die eind vorig jaar 
werden aangeworven, werden er sinds deze zomer nog 3 nieuwe commissieleden benoemd 
en zijn er nog 2 benoemingsdossiers lopend. Op mijn vraag blijft de commissie continu 
zoeken naar bijkomende commissieleden. Zo kreeg de coördinator vorige maand nog 8 
kandidaturen binnen die ze aan de ondervoorzitters bezorgde om een gesprek in te 
plannen. Het aantal benodigde commissieleden hangt af van veel variabelen waardoor er 
geen vast aantal op te plakken valt. Het gaat bijvoorbeeld over de tijd die huidige en 
nieuwe commissieleden kunnen spenderen aan gesprekken, het aantal nieuwe 
aanmeldingen, de aard van de vragen van het slachtoffer, de intensiteit van het gevraagde 
traject, het tempo van het slachtoffer, de verdere professionalisering van de werking... 
Als we de huidige situatie kritisch evalueren en hierbij de noden van slachtoffers blijvend 
vooropstellen, kunnen we niet anders dan concluderen dat een verdere inzet op de 
operationalisering en professionalisering van de commissie hoe dan ook noodzakelijk is. 
De huidige werking van de commissie – die grotendeels gestoeld is op burgerexpertise en 
maatschappelijk engagement – brengt een grote kracht met zich mee. Dat willen we ook 
in de toekomst veiligstellen. Toch is het in de huidige situatie niet langer houdbaar om het 
aanbod dat de commissie voorziet voor slachtoffers van historisch misbruik enkel op 
vrijwillig engagement te baseren. Zeker als we voldoende slachtoffers willen bereiken. 
Wat het registratiesysteem betreft, hebben we de afgelopen maanden een tijdelijk 
registratiesysteem opgezet waarin data worden bijgehouden van zowel onontvankelijke als 
ontvankelijke aanmeldingen. Op die manier gaan er geen data verloren. Intussen maken 
we werk van de ontwikkeling van een duurzaam registratie- en dossierbeheersysteem. We 
baseren ons hiervoor op de ervaringen met het tijdelijk systeem, het nieuwe 
dossiersysteem van de Veilige Huizen en het systeem van het meldpunt. We hebben een 
eerste analyse gevraagd aan de commissieleden zelf, gezien het cruciaal is om hun noden 
en behoeften in het dossierbeheersysteem en registratiesysteem op te nemen. Van zodra 
we die mogen ontvangen, kan een business case opgesteld worden om dan over te gaan 
tot de ontwikkeling ervan. 
Gezien enkel de dossiers vanaf januari 2023 zijn opgenomen in dit nieuwe tijdelijke 
systeem wil ik inderdaad, in samenspraak met de commissie, een analyse doen van de 
dossiers uit het verleden om ook daar data te kunnen uithalen. Ik ben daarvoor natuurlijk 
wel afhankelijk van de informatie die de commissieleden over hun dossiers hebben 
bewaard en hun goedkeuring om met de gegevens aan de slag te gaan. Bij de analyse zou 
gekeken worden naar dezelfde elementen die nu in het tijdelijk dossiersysteem worden 
geregistreerd zoals wijze van aanmelding, geslacht en leeftijd van de aanmelder en 
vermeende pleger zowel op moment van de feiten als op het moment van aanmelding, het 
soort geweld, de sector waar het geweld plaatsvond, het aantal gesprekken die hebben 
plaatsgevonden i.h.k.v. erkenning en/of bemiddeling, enz. De anonimiteit van aanmelders, 
slachtoffers en vermeende plegers worden daarbij te allen tijden gerespecteerd.
