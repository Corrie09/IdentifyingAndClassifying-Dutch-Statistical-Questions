title: Buitenlandse diploma's - Erkenning National Academic Recognition Information Centre (NARIC)-Vlaanderen
thema: Buitenlands beleid
Onderwijs en Vorming
pdf link: https://docs.vlaamsparlement.be/pfile?id=2048092
thema link: https://www.vlaamsparlement.be/parlementaire-documenten/schriftelijke-vragen/1803796
SCHRIFTELIJKE VRAAG
nr. 305 
van WILLEM-FREDERIK SCHILTZ
datum: 19 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Buitenlandse diploma’s  -  Erkenning National Academic Recognition Information Centre 
(NARIC)-Vlaanderen
Door de krapte op onze arbeidsmarkt is het aantrekken van buitenlands talent een absolute 
noodzaak. Om dat in de praktijk te realiseren is het cruciaal dat buitenlandse diploma’s 
snel worden erkend zodat de integratie op de arbeidsmarkt vlot kan verlopen.
De erkenning van buitenlandse diploma’s gebeurt vandaag door NARIC-Vlaanderen, dat 
alle aanvragen screent. Die screening neemt in de praktijk veel tijd in beslag. Veel meer 
in vergelijking met de screening bij de Nederlandse tegenhanger, de Netherlands 
Universities Foundation For International Cooperation (NUFFIC).
De minister gaf in het verleden aan dat de beslissingen van NARIC-Vlaanderen een veel 
grotere juridische waarde hebben omdat ze in tegenstelling tot NUFFIC geen vrijblijvende 
adviezen geven maar juridisch bindende beslissingen over de gelijkwaardigheid van 
buitenlandse diploma’s, wat een verklaring zou zijn voor de langere doorlooptijd. De 
minister erkende wel dat de procedures te lang duren. In het kader van de 
begrotingsbesprekingen gaf de minister aan dat de gemiddelde doorlooptijd drie maanden 
bedraagt voor specifieke diploma-erkenningen. Reden waarom de minister enige tijd 
geleden besliste om extra personeel in te zetten en te investeren in digitalisering van de 
aanvraagprocedures door de invoering van een e-loket. In het kader van Onderwijsdecreet 
(OD) XXXIV zouden er nog extra maatregelen worden genomen.
In de praktijk blijft er evenwel ongenoegen bestaan over de lange doorlooptijd, en ook 
frustratie over de lange opstarttijd. Veel dossiers blijken weken of soms maanden 
onaangeroerd op een bureau te blijven liggen.
1. a) Wat is vandaag de gemiddelde doorlooptijd van aanvragen bij NARIC-Vlaanderen? 
Graag een overzicht per jaar van de laatste drie jaar.
b) Is er een verschil in doorlooptijd gelet op het land van herkomst van het 
buitenlandse diploma? Zo ja, graag ook een overzicht van de gemiddelde 
doorlooptijd per land per jaar voor de afgelopen drie jaar.
2. Graag ook een opdeling per deciel van de doorlooptijd van de aanvragen (van de tien 
procent snelste doorlooptijd tot de tien procent traagste doorlooptijd). Indien relevant, 
ook hier een opsplitsing per land.
3. Wat is de gemiddelde opstarttijd alvorens een aanvraag wordt geanalyseerd? Wat is 
de oorzaak van het bestaan van een opstarttijd en hoe ziet de minister daar een 
oplossing voor te vinden?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 305 van 19 februari 2024
van WILLEM-FREDERIK SCHILTZ
1. Ik verwijs de Vlaamse volksvertegenwoordiger naar de jaarverslagen van NARIC-
Vlaanderen waarin de doorlooptermijnen worden opgenomen. De afhandeltijden (de 
periode die de administratie erover doet om het dossier af te handelen eens het 
volledig is) en de doorlooptijden (de periode waarop er moet worden gewacht op 
antwoorden bij onvolledige aanvragen en de periode die de administratie erover doet 
om het dossier af te handelen eens het volledig is) zijn sterk afhankelijk van 
verschillende factoren:
- de procedurekeuze (een specifieke gelijkwaardigheid met een Vlaams diploma 
kent een langere doorloop en afhandeltijd dan een niveaugelijkwaardigheid);
- de volledigheid van de aanvraag;
- de responstijd bij authenticiteits- en erkenningscontroles waarbij men afhankelijk 
is van buitenlandse instellingen en overheden; 
- de beschikbaarheid van Vlaamse adviesverleners om de diploma inhouden in detail 
te vergelijken;
- etc.
Het land van herkomst kan hierin dus een factor spelen. Voor sommige landen stellen 
zich vaker problemen voor met de authenticiteit en de erkenning dan andere, zij 
kennen dan ook een langere doorloop- en afhandeltijd.
2. Zie vraag 1.
3. Het verschil tussen het ogenblik waarop een aanvraag wordt opgestart en het ogenblik 
waarop ze wordt geanalyseerd kan veel verklaringen hebben. Ik neem hieronder de 3 
voornaamste redenen op.
-Perceptie. Dit kan een kwestie van perceptie vanuit de aanvrager zijn. Héél wat 
aanvragen worden begeleid opgestart en ingediend via intermediaire partners 
zoals de VDAB, AGII, Amal en Atlas. Vanuit het perspectief van de aanvrager is de 
aanmelding bij VDAB het ogenblik dat de aanvraag wordt opgestart. In de realiteit 
verzamelt men daar eerst nog héél wat nodige informatie vooraleer het dossier 
effectief aan NARIC-Vlaanderen te bezorgen.
-Volledigheid. De aanvragen werden onvolledig ingediend. Op verschillende 
momenten wordt de volledigheid van een aanvraag gecontroleerd. Zolang de 
aanvraag niet volledig is (documenten ontbreken, een betaling werd niet 
uitgevoerd, er wordt niet voldaan aan de reden van vrijstelling van betaling,…), 
wordt er niet overgegaan tot analyse van de aanvraag.
-Capaciteit. De dossierdruk op NARIC-Vlaanderen is de voorbije jaren fors 
toegenomen. Deze problematiek wordt ook in de andere NARIC-centra in Europa 
vastgesteld. Sinds de start van de legislatuur is het aantal aanvragen dan ook met 
45% toegenomen. Er zijn de voorbije jaren ook heel wat acties ondernomen om 
met deze forse stijging om te gaan. Zo is het e-loket dat werd gerealiseerd een 
oplossing op lange termijn, maar werden ook inspanningen geleverd om de 
bestaffing op te schalen. Hier mag niet uit het oog worden verloren dat extra 
bestaffing én financiering voor projecten een inspanning vragen en niet meteen 
hun rendement hebben. 
