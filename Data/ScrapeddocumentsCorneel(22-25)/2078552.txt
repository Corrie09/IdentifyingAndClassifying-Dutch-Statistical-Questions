title: Zomerscholen - Organisatie zomer 2024
thema: Onderwijs en Vorming
pdf link: https://docs.vlaamsparlement.be/pfile?id=2078552
thema link: https://www.vlaamsparlement.be/parlementaire-documenten/schriftelijke-vragen/1833172
SCHRIFTELIJKE VRAAG
nr. 19
van LOES VANDROMME
datum: 11 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Zomerscholen  -  Organisatie zomer 2024
Ook tijdens de vakantiemaanden juli en augustus werden er voor de vijfde keer opnieuw 
zomerscholen georganiseerd door scholen en lokale besturen. Dat gebeurde in het gewoon 
en buitengewoon basisonderwijs en het gewoon en buitengewoon secundair onderwijs 
(inclusief onthaalklas voor anderstalige nieuwkomers (OKAN) en duale 
structuuronderdelen).
Het ministerieel besluit zomerscholen 2024 gaf al aan waar de zomerscholen zullen 
plaatsvinden en gaf al een eerste inschatting van de leerlingenaantallen. De 
leerlingenaantallen zouden volgens het MB ingediend moeten zijn sinds 30 september.
Na vorige schriftelijke vragen wens ik graag een antwoord op volgende vragen:
1. Hoeveel leerlingen gingen naar de zomerschool in 2024? Graag een overzicht van het 
aantal leerlingen per onderwijsniveau en per provincie. Ook graag de bijlage bij het 
MB updaten met het exacte aantal leerlingen per initiatief.
2. Wanneer werden de meeste zomerscholen georganiseerd? Graag een overzicht van 
het aantal zomerscholen per vakantieweek in elke provincie.
3. Werden er initiatieven voor zomerscholen specifiek voor kleuters ingericht? Graag een 
overzicht per provincie met vermelding van de gemeenten, de organisator en het 
aantal kinderen.
4. Wat is de totale kostprijs van de zomerscholen nu de leerlingenaantallen bekend zijn?
5. Met welke contracten voor het personeel werd er gewerkt? De oproep vermeldt PWB-
systeem, vrijwilligersstatuut en arbeidscontracten. Graag een overzicht van 
contractkeuzes voor het personeel per initiatief. (PWB: personeel ten laste van het 
werkingsbudget)
6. Ook studenten uit de lerarenopleiding konden lesgeven. 
Hoeveel studenten waren deze zomer actief in de zomerscholen? Hoe staat dat in 
verhouding tot het andere personeel?
7. Welke locaties werden gebruikt voor de zomerscholen? Graag een overzicht waaruit 
duidelijk wordt hoeveel initiatieven al dan niet plaatsvonden in de bestaande 
schoolinfrastructuur.
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 19 van 11 oktober 2024
van LOES VANDROMME
1+3-4.Samen met mijn collega Crevits sta ik in voor de financiering van de zomerscholen. 
De administraties van de respectievelijke beleidsdomeinen werken daarvoor samen.
De organisatoren van zomerscholen 2024 dienden uiterlijk op 30 september 2024 
hun verantwoordingsdossiers in met de effectieve deelnemersaantallen en de 
gemaakte personeels- en werkingskosten. Op dit moment geef ik voorrang aan een 
correcte verwerking van deze dossiers zodat de organisatoren zo snel als mogelijk 
uitbetaald kunnen worden. Op basis van deze verwerking kan dan een beeld worden 
geschetst van de zomerscholen 2024. Ik voorzie dat deze verwerking is afgerond 
tegen eind dit jaar.
2+5-7.De administratie verzamelt enkel data in functie van een correcte toekenning van 
de subsidie zomerscholen en baseert zich hiervoor op de criteria, vastgelegd in het 
decreet zomerscholen en het daarbij horend uitvoeringsbesluit. In functie van de 
beperking van de planlast wordt er geen bijkomende informatie opgevraagd. 
Thomas More leverde dit voorjaar een onderzoeksrapport op waarin m.b.t. 
zomerscholen 2023 grondig onderzoek werd gedaan naar o.a. personeel, 
inhoudelijke invulling en spreiding van zomerscholen, dat inzichten kan bieden 
m.b.t. uw vraag.
