title: Agentschap voor Infrastructuur in het Onderwijs (AGION) - Energielening en subsidieprocedure Energie
thema: Onderwijs en Vorming
pdf link: https://docs.vlaamsparlement.be/pfile?id=2006120
thema link: https://www.vlaamsparlement.be/parlementaire-documenten/schriftelijke-vragen/1771160
SCHRIFTELIJKE VRAAG
nr. 47
van HILÂL YALÇIN
datum: 12 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Agentschap voor Infrastructuur in het Onderwijs (AGION)  -  Energielening en 
subsidieprocedure Energie
Om tegemoet te komen aan de hoge energieprijzen en om scholen te ondersteunen bij het 
realiseren van meer energiezuinige gebouwen, kunnen scholen sinds 1 januari 2023 
gebruikmaken van de subsidieprocedure Energie van het Agentschap voor Infrastructuur 
in het Onderwijs. Dat is een goede zaak want veel schoolgebouwen zijn verouderd en 
kunnen een upgrade gebruiken om de huidige energienormen bij te benen.
Via de subsidieprocedure Energie subsidieert AGION 60 of 70% van de subsidiale kostprijs, 
afhankelijk van het onderwijsniveau. Voor het eigen aandeel van respectievelijk 30 of 40% 
kunnen scholen een beroep doen op een renteloze energielening.
Uit mijn schriftelijke vraag nr.664 van 15 juni 2023 bleek dat in de eerste helft van dit jaar 
270 energieleningen voor een totaalbedrag van 10.331.857 euro werden toegekend. Een 
wachtlijst zou niet aanwezig zijn aangezien een budget van 100 miljoen euro daarvoor 
werd vrijgemaakt in de begroting.
1. Hoeveel van de 270 al toegekende energieleningen zijn in combinatie met de 
subsidieprocedure Energie?
2. In de eerste helft van dit jaar zou slechts 10 miljoen van de beschikbare 100 miljoen 
euro verdeeld zijn. Mogelijk is dat een verklaring voor het feit dat de uitbetaling van 
AGION op zich laat wachten.
Hoe ziet de minister dat?
3. Als de 100 miljoen niet gebruikt wordt, wat zal de minister dan met het overschot van 
dat budget doen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 47 van 12 oktober 2023
van HILÂL YALÇIN
1. AGION heeft tot op heden 90 aanvragen goedgekeurd voor de subsidieprocedure 
Energie. 12 aanvragen voor energielening hebben betrekking op een combinatie met 
de subsidieprocedure Energie.
2-3.Er is nog budget beschikbaar voor bijkomende energieleningen. Er blijkt de laatste tijd 
evenwel een aanzienlijk verhoogde belangstelling van de schoolbesturen hetgeen zich 
laat vertalen in de aanvragen. Dit is een erg positieve evolutie. 
Indien er resterende middelen zijn kunnen deze worden overgedragen naar 2024. 
