title: Personen met een handicap - Toegankelijkheid winkels en horecazaken
thema: Gelijke kansen
Welzijn en Gezin
pdf link: https://docs.vlaamsparlement.be/pfile?id=2064220
thema link: https://www.vlaamsparlement.be/parlementaire-documenten/schriftelijke-vragen/1825797
SCHRIFTELIJKE VRAAG
nr. 184
van YVES BUYSSE
datum: 3 mei 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Personen met een handicap  -  Toegankelijkheid winkels en horecazaken
Organisaties die opkomen voor de belangen van personen met een handicap wijzen er 
opnieuw op dat winkels niet altijd even toegankelijk zijn voor hun mensen. Dat komt 
vooral, maar niet uitsluitend, voor in de drukke winkelstraten. Als goede praktijk wordt het 
voorbeeld van Brugge genoemd waar het project ‘bellend vlak’ bestaat. Dat project bepaalt 
dat bij winkels die over een gemakkelijk te leggen loopplank beschikken, een zeer goed 
bereikbare bel geplaatst wordt. Zo kunnen personen met een handicap via de bel aangeven 
dat ze graag van die loopplank willen gebruikmaken om in die winkel inkopen te doen. 
Brugge subsidieert dat project waardoor de kost voor de winkelier gering is.
1. Welke initiatieven heeft de minister al genomen om de toegankelijkheid van winkels en 
horecazaken voor personen met een handicap te verbeteren?
2. Welke middelen werden ervoor uitgetrokken?
3. Acht de minister het nuttig om goede praktijken zoals het ‘bellend vlak’ onder de 
aandacht te brengen van andere lokale besturen en eventueel te subsidiëren?
4. Op welke manier overlegt de minister met de belangenverenigingen van de doelgroep 
om de toegankelijkheid verder te verbeteren?  
Deze vraag werd gesteld aan de ministers Gwendolyn Rutten (184), Jo Brouns (420)
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
GECOÖRDINEERD ANTWOORD 
op vraag nr. 184 van 3 mei 2024
van YVES BUYSSE
Minister Gwendolyn Rutten
1-2.Vanuit Gelijke Kansen wordt gestreefd naar integrale toegankelijkheid. Onder meer via 
Plan Samenleven konden gemeentebesturen intekenen op actie 18 rond de 
toegankelijkheid van de publieke ruimte. Per projectronde werd daarbij een 
cofinanciering van (50%) van 25.000 euro voorzien.
 
Rond de toegankelijkheid van handels- en horecazaken zette Inter, het agentschap 
Toegankelijk Vlaanderen een samenwerkingsverband op met CAWaB (Collectif 
Accessibilité Wallonie Bruxelles) en Comeos (vertegenwoordigt de Belgische handel en 
diensten). Vanaf 2021 tot 2023 werkten zij samen rond 4 grote thema’s:
- toegankelijkheid van winkels en horecazaken via een e-gids en webinars;
- toegankelijk en klantvriendelijk onthaal via getuigenissen, webinars en 
e-learnings;
- toegankelijkheid van websites en webshops via quick scans van websites en 
sensibilisering aan de hand van getuigenissen, webinars en e-learnings;
- de uitbouw van de campagnewebsite https://www.warmsteentree.be. 
Daarnaast werd het platform iedereenoveral.be gecreëerd die informatie over de 
toegankelijkheid van restaurants en cafés in Vlaanderen verzamelt. 
Horecaondernemers kunnen er niet alleen informatie delen over de toegankelijkheid 
van hun zaak. Ook klanten, met of zonder beperking, kunnen er hun 
toegankelijkheidservaringen delen na hun bezoek. Op deze manier weten mensen wat 
ze kunnen verwachten voor ze ergens naartoe gaan. De website werd gelanceerd op 
3 december 2023 en wordt  naar aanleiding van de Global Accessibility Awareness Day 
op 16 mei opnieuw in de kijker gezet. Er werd  250.000 euro geïnvesteerd in de 
ontwikkeling en bekendmaking van het platform die tevens stelselmatig uitgebreid zal 
kunnen worden met nieuwe sectoren. 
In het kader van het Plan Samenleven zijn lerende netwerken opgezet, waarbij lokale 
besturen onderling expertise delen rond toegankelijkheid. 
3. De bellende vlakken kunnen inderdaad een vlotte en goedkope oplossing zijn om het 
toegangsprobleem tot handelszaken op te lossen voor rolstoelgebruikers. Tegelijk zijn 
ze  slechts een tijdelijke opstap naar een betere en meer structurele oplossing. De 
persoon blijft bij een bellend vlak immers afhankelijk van de eigenaar of 
personeelsleden van de handelszaak en moet mogelijk wachten, terwijl andere 
bezoekers vlot en vrij binnen kunnen. Het Vlaamse gelijkekansenbeleid streeft naar 
een inclusieve samenleving waaraan iedereen volwaardig én zelfstandig kan 
deelnemen. Hoewel deze inspanningen al een wezenlijk verschil kunnen maken voor 
gebruikers, willen we dus winkeliers en horecaondernemers motiveren om steeds ook 
de haalbaarheid van meer structurele oplossingen te onderzoeken. Zij kunnen bij Inter 
terecht voor advies en ondersteuning. 
4. Vanuit Gelijke Kansen wordt structureel samengewerkt met belangenorganisaties door 
en voor mensen met een handicap. In  het kader van de ontwikkeling van het platform 
IedereenOveral.be was er uitgebreid overleg met meerdere belangenverenigingen. 
Minister Jo Brouns
Er werden vanuit mijn bevoegdheid geen specifieke initiatieven genomen ter bevordering 
van de toegankelijkheid van winkels en horecazaken voor klanten. Werknemers kunnen, 
net zoals werknemers in andere sectoren, beroep doen op tegemoetkomingen voor een 
gezondheidsprobleem of beperking. Het gaat bijvoorbeeld om een werkplekaanpassing, 
terugbetaling van verplaatsingskosten of premies via individueel maatwerk. 
