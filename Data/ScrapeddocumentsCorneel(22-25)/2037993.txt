title: Verstrenging regels sociale huur - Doelgroep
thema: Wonen
pdf link: https://docs.vlaamsparlement.be/pfile?id=2037993
thema link: https://www.vlaamsparlement.be/parlementaire-documenten/schriftelijke-vragen/1794890
SCHRIFTELIJKE VRAAG
nr. 130
van AN MOERENHOUT
datum: 17 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Verstrenging regels sociale huur  -  Doelgroep
De Vlaamse Regering keurde nieuwe, strengere maatregelen voor de sociale huur goed. 
Kandidaat-huurders die werken, krijgen vanaf 2025 voorrang om een sociale woning te 
huren. Ook zal het huren van een sociale woning niet meer levenslang zijn. Wie te veel 
verdient, kan na negen jaar zijn sociale woning verliezen.
1. Op hoeveel kandidaat-huurders zijn de nieuwe voorwaarden van toepassing? Hoeveel 
kandidaat-huurders die vandaag op de wachtlijst staan, werken niet en zouden volgens 
de voorwaarden van de minister van Wonen wel moeten werken om niet onderaan op 
de wachtlijst terecht te komen?
2. Ook zal het huren van een sociale woning niet meer levenslang zijn, ook niet voor de 
sociale huurders met een contract van voor 2017. Wie te veel verdient, moet ofwel 
bijbetalen of zal na negen jaar zijn sociale woning kunnen verliezen. 
Hoeveel sociale huurders met een contract van voor 2017 wonen vandaag al negen 
jaar of langer in een sociale woning en verdienen ‘te veel’?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 130 van 17 januari 2024
van AN MOERENHOUT
1. Deze informatie is vandaag nog niet beschikbaar. Vanuit het centraal 
inschrijvingsregister zal deze informatie in de toekomst wel beschikbaar zijn.
2. De gegevens met betrekking tot de sociale huurcontracten worden jaarlijks 
aangeleverd, de meest recente gegevens zijn deze van 31 december 2022. Op 31 
december 2022 waren er 73.471 lopende contracten met een begindatum voor 1 maart 
2017. 52.429 van deze contracten lopen al 9 jaar of langer. Voor 2.138 van deze 
contracten is het inkomen van het huishouden meer dan 25% hoger dan de 
inkomensgrens.
Het is wel relevant om aan te stippen dat binnen deze maatregel een uitzondering 
voorzien wordt voor 55-plussers, arbeidsongeschikten of ernstig gehandicapten.
