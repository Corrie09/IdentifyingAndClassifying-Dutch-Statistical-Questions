title: Fietsrapport Agentschap Wegen en Verkeer (AWV) - Stijging kwaliteit fietspaden
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2052868
thema link: https://www.vlaamsparlement.be/parlementaire-documenten/schriftelijke-vragen/1811350
SCHRIFTELIJKE VRAAG
nr. 753
van MARINO KEULEN
datum: 8 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Fietsrapport Agentschap Wegen en Verkeer (AWV)  -  Stijging kwaliteit fietspaden
Het nieuwe fietsrapport van het Agentschap Wegen en Verkeer toont aan dat de kwaliteit 
van onze fietspaden erop vooruitgaat. Het fietsrapport geeft scores op zowel de inrichting 
als de staat van de fietspaden langs gewestwegen, per provincie.
Er wordt op een nieuwe en strengere manier beoordeeld. Dat omdat de groei van het 
fietsverkeer ook leidt tot een toename aan verwachtingen. Mensen fietsen immers met 
verschillende snelheden door onder meer het elektrisch fietsen, waarbij een hogere 
snelheid zorgt voor een grotere gevoeligheid voor het rijcomfort. Maar de fietsen zelf 
worden ook breder, wat dan weer bredere fietspaden vraagt. Die nieuwe factoren zijn 
meegenomen in de nieuwe en dus strengere beoordeling.
Bijkomend is het de eerste keer dat ook de staat van vrijwel het volledige 
fietspadennetwerk van AWV opgemeten werd. Dat is goed voor net geen 7000 kilometer 
opgemeten fietspad.
In vergelijking met de vorige meting in 2021 blijkt dat alle provincies erop vooruitgaan op 
het vlak van inrichting. Op een haar na haalt 60% minstens een voldoende. Dat wil zeggen 
niet allemaal voldoende maar van matig tot goed en zelfs uitstekend.
Met uitstekend wordt bedoeld dat ze voldoen aan de nieuwe strengere richtlijnen voor een 
veilig ontwerp, die het ideale fietspad beschrijven.
De fietspaden die slecht scoren krijgen prioriteit om verbeterd te worden, met extra 
aandacht voor fietspaden met veel fietsverkeer, waar er ongevallen gebeuren, en in de 
buurt van scholen.
Qua inrichting ziet de score er als volgt uit:
- Antwerpen: + 1,9% (totaal: 71,7%);
- Limburg: + 1,1% (totaal: 56,4%);
- Oost-Vlaanderen: + 2,9% (totaal: 49,7%);
- Vlaams-Brabant: + 2,7% (totaal: 58,2%);
- West-Vlaanderen: + 1,2% (totaal: 59,7%);
- Vlaanderen: + 1,7% (totaal: 59,2%).
Qua comfort ziet de score er als volgt uit:
- Antwerpen: - 7,7% (totaal: 53,1%);
- Limburg: + 16,4% (totaal: 71,4%);
- Oost-Vlaanderen: + 5,7% (totaal: 68,7%);
- Vlaams-Brabant: + 3,8% (totaal: 60,8%);
- West-Vlaanderen: + 1,6% (totaal: 63%);
- Vlaanderen: + 3,3% (totaal: 63,8%).
Een van de redenen is dat er vaker asfalt komt in plaats van klinkers. Maar ook het 
onderhoud is erop vooruitgegaan, wat een dubbele inspanning vraagt want er zijn ook 
meer kilometers fietspad bijgekomen Daarnaast is ook de langsvlakheid verbeterd.
En niet onbelangrijk is dat AWV dankzij het fietsrapport weet waar investeringen nodig zijn 
en waar dus prioriteiten te stellen.
AWV zou het rapport nu gaan gebruiken om een meerjareninvesteringsplan per provincie 
op te stellen, waardoor Vlaanderen nog meer als fietsland kan groeien.
1. Welke conclusies trekt de minister uit het rapport?
2. Is er uit dat meetrapport ook informatie gekomen hoe de meting in de toekomst nog 
verbeterd kan worden, gezien de wijzigingen in het fietslandschap?
3. Wat zijn de principes die AWV en de minister wensen toe te passen om te komen tot 
het meerjareninvesteringsplan per provincie?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 753 van 8 maart 2024
van MARINO KEULEN
1. De conclusie is dat er vooruitgang is, maar ook nog veel werk. Er moet daarom blijvend 
ingezet worden op fietsinfrastructuur. Dat werd overigens extra voorzien in de 
Fietsambitie voor Vlaanderen (2023). Het fietspadenrapport maakt kenbaar waar 
investeringen hoognodig zijn en laat toe om prioriteiten in kaart te brengen. 
2. De vernieuwde methodiek voor de beoordeling van de inrichting van de fietspaden is 
ontwikkeld naar aanleiding van de richtlijnen zoals opgenomen in het nieuwe 
Vademecum fietsvoorzieningen. Dit in 2022 vernieuwde vademecum houdt rekening 
met de gewijzigde context en de diversiteit aan gebruikers. 
3. Het fietspadenrapport vormt de basis van een meerjareninvesteringsplan voor 
fietspaden. Het komende jaar zal er werk gemaakt worden van een grondige analyse 
van de fietspaden in onder meer de slechtste categorie, in combinatie met 
ongevallencijfers, schoolroutes, gevaarlijke punten, aantal fietsers, missing links, etc. 
Naast die analyse zal er een afwegingskader worden opgemaakt om prioriteiten te 
bepalen. De bedoeling is om zo tot een breed kader te komen dat richtinggevend is, 
dat een gestructureerde langeretermijnaanpak voor de fietsinfrastructuur weergeeft, 
en dat de prioriteiten en de aanpak weergeeft voor elk van de vijf territoriale 
afdelingen. 
