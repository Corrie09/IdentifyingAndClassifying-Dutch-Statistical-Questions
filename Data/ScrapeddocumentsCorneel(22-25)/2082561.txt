title: Gemiddelde prijs gefactureerd drinkwater voor klein- en grootverbruikers - Evolutie
thema: Natuur en Milieu
pdf link: https://docs.vlaamsparlement.be/pfile?id=2082561
thema link: https://www.vlaamsparlement.be/parlementaire-documenten/schriftelijke-vragen/1833505
SCHRIFTELIJKE VRAAG
nr. 21
van MIEKE SCHAUVLIEGE
datum: 15 oktober 2024
aan JO BROUNS
VLAAMS MINISTER VAN OMGEVING EN LANDBOUW
Gemiddelde prijs gefactureerd drinkwater voor klein- en grootverbruikers  -  Evolutie
Ik verwijs naar mijn schriftelijke vraag nr. 629 van 29 maart 2023. 
Graag had ik een update gekregen over de effectieve prijzen per kubieke meter die worden 
aangerekend aan kleinverbruikers en grootverbruikers.
1. Graag - per waterbedrijf voor 2022 en 2023 - zowel het volume als de effectieve 
gemiddelde prijs per m3 die aan kleinverbruikers gefactureerd werden voor de 
productie en levering van drinkwater.
2. Graag - per waterbedrijf voor 2022 en 2023 - zowel het totale volume als de effectieve 
gemiddelde prijs per m3 die aan grootverbruikers gefactureerd werden voor de 
productie en levering van drinkwater.
3. Graag - per waterbedrijf voor 2022 en 2023 - een opdeling van de categorie 
grootverbruikers in decielen van even grote groepen spelers, geordend naar gebruik, 
met voor elk deciel de volgende informatie: aantal spelers, totaalvolume verbruikt door 
dat deciel, effectieve gemiddelde prijs per m3 die werd aangerekend voor de productie 
en levering aan de spelers binnen dat deciel. 
4. In het activiteitenverslag van de Waterregulator 2022 wordt een studie op eigen 
initiatief aangekondigd: een onderzoek naar kostentoewijzing. Dat onderzoek heeft tot 
doel de kosten-opbrengstenverhouding van sub-doelgroepen (o.a. grotere 
aansluitingscapaciteit) te bepalen in uitvoering van de Kaderrichtlijn Water. In het 
verslag staat vermeld dat de uitkomst van dat onderzoek verwacht wordt eind 2023. 
Ook in het antwoord op mijn schriftelijke vraag nr. 629 van 29 maart 2023 verwees 
de toen bevoegde minister Demir naar die studie die in uitvoering was: 'studie 
Kostentoerekening' en opgeleverd zou worden in het najaar van 2023. 
Wat is de stand van zaken van die studie? En wat zijn de voornaamste conclusies? Kan 
de minister de studie bezorgen?  
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 21 van 15 oktober 2024
van MIEKE SCHAUVLIEGE
Voor het beantwoorden van deze vraag worden kleinverbruikers geïnterpreteerd als de 
geabonneerden waarvoor bij de doorrekening van de kosten voor drinkwatervoorziening 
de progressieve tariefstructuur werd toegepast. Grootverbruikers werden geïnterpreteerd 
als de geabonneerden waarvoor een vlakke of afwijkende tariefstructuur werd toegepast. 
Enkel het water dat de exploitanten leveren binnen de drinkwateractiviteit (openbaar 
waterdistributienetwerk) is onderworpen aan de tariefregulering. Daarom kan de 
Waterregulator de door u gevraagde informatie alleen verstrekken voor de 
drinkwateractiviteit, leveringen aan grootverbruikers buiten deze activiteit is niet 
opgenomen in de bijlagen bij dit antwoord. Indien u hierover toch informatie wenst, dan 
moet U zich wenden tot de waterbedrijven zelf.
Het jaar 2022 is het laatste jaar waarvoor momenteel gevalideerde data beschikbaar zijn, 
de gegevens 2023 heeft de WaterRegulator nog niet ter beschikking. 
1. Bijlage 1 bevat in werkblad 1 een overzicht per waterbedrijf van het aan 
‘kleinverbruikers’ gefactureerde verbruik, het totaal gefactureerde bedrag aan 
drinkwatercomponent en de berekende gemiddelde prijs per m³. 
2. Bijlage 1 bevat in werkblad 2 een overzicht per waterbedrijf van het aan 
‘grootverbruikers’ gefactureerde verbruik, het totaal gefactureerde bedrag aan 
drinkwatercomponent en de berekende gemiddelde prijs per m³.
3. Bijlage 2 bevat de gevraagde verdeling in decielen van de ‘grootverbruikers’ per 
waterbedrijf.
4. Voor het antwoord op deze vraag verwijs ik naar uw schriftelijke vraag nr. 18 van 15 
oktober 2024. 
BIJLAGEN
1. Gefactureerd verbruik per waterbedrijf aan klein- en grootverbruikers 2022 
2. Gefactureerd verbruik per waterbedrijf aan grootverbruikers per deciel 2022 
