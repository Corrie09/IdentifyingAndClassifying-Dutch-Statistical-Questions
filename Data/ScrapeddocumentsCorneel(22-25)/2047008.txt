title: Renovatiecoaches - Stand van zaken
thema: Energie
pdf link: https://docs.vlaamsparlement.be/pfile?id=2047008
thema link: https://www.vlaamsparlement.be/parlementaire-documenten/schriftelijke-vragen/1799996
SCHRIFTELIJKE VRAAG
nr. 297
van ROBRECHT BOTHUYNE
datum: 1 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Renovatiecoaches  -  Stand van zaken
Het takenpakket van de renovatiecoach omvat onder meer het volgende: 
- men begeleidt particulieren bij de energetische renovatie van hun woning; 
- men is het centraal aanspreekpunt voor vragen en problemen rond energetische 
renovatie. 
Het gaat hier om de renovatiecoaches die binnen een energiehuis werkzaam zijn.
1. In welke mate krijgen de renovatiecoaches geregeld opleidingen om mee te zijn met 
de nieuwste technieken én met de (vernieuwde) premiestelsels? 
2. Hoeveel renovatiecoaches zijn er actief verbonden aan een energiehuis in 2022-2023? 
Graag totaalaantal per jaar en opdeling naar:
a) provincie;
b) onafhankelijke renovatiecoach of verbonden aan energiehuis; 
c) energiehuis waaraan ze verbonden zijn.
3. Hoeveel vragen tot advies kregen de renovatiecoaches in 2022-2023? Graag overzicht 
per jaar en opdeling naar:
a) provincie;
b) onafhankelijke renovatiecoach of verbonden aan energiehuis; 
c) energiehuis waaraan ze verbonden zijn.
4. Hoeveel van die vragen tot advies hebben effectief tot een begeleiding naar renovatie 
geleid in 2022-2023? Graag overzicht en opdeling naar:
a) provincie;
b) onafhankelijke renovatiecoach of verbonden aan energiehuis; 
c) energiehuis waaraan ze verbonden zijn.
5. Wat is de doorlooptijd van aanvragen; met andere woorden wat is de wachttijd in 
2022-2023 tussen vraag naar advies en effectieve afspraak met een renovatiecoach? 
Graag doorlooptijd per jaar en opdeling naar:
a) provincie;
b) onafhankelijke renovatiecoach of verbonden aan energiehuis; 
c) energiehuis waaraan ze verbonden zijn.
6. Blijkt dat vele Vlamingen, maar ook gemeenten, nog steeds niet op de hoogte zijn van 
de mogelijkheden van renovatiecoaches 
Hoe zorgt de minister ervoor dat zij bekend raken bij alle Vlamingen, zowel lokale 
besturen als burgers?
7. Zijn er extra initiatieven gepland om de capaciteit aan renovatiecoaches te vergroten? 
Zo ja, in welke mate en met welk budget? Zo niet, waarom niet nu duidelijk is dat de 
Vlaming zich moet richten op renoveren en energiezuinig leven? 
8. Voor de modale Vlaming is het niet evident om door de bomen aan energieadvies het 
bos nog te zien. Er zijn benovatiecoaches, renovatiecoaches, energiehuizen, …. 
Zou ook hier, net als bij de premiestelsels, niet veeleer geopteerd moeten worden voor 
rationalisatie - éénmaking - van dit advies? Hoe ziet de minister dat? Op welke manier 
kan dat gestroomlijnd worden? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 297 van 7 februari 2024 
van ROBRECHT BOTHUYNE
1. De renovatiecoaches maken massaal gebruik van de opleidingen die het Vlaams 
Energie- en Klimaatagentschap (VEKA) organiseert over de nieuwe 
ondersteuningsinstrumenten. Sinds de zomer van 2021 is er een uitgebreid aanbod 
van opleidingen over de Mijn Verbouwpremie en de Mijn Verbouwlening. Zo zijn er 
enerzijds algemene opleidingen zoals over elk van de in aanmerking komende werken 
en over de doelgroepen die in aanmerking komen voor de premie en de lening. 
Anderzijds zijn er ook opleidingen over specifieke aspecten van deze instrumenten, 
zoals de aanvraag via het uniek loket en de behandeling van dossiers waar 
appartementen en verenigingen van mede-eigenaars (VME’s) in betrokken zijn. Bij het 
begin van het energieconsulentenproject renovatiecoaches in 2021 werden de nieuwe 
renovatiecoaches aangemoedigd om de BE-REEL online modulaire opleiding 
‘renovatiecoach’ te volgen. 91 gebruikers, zowel renovatiecoaches als ook bijvoorbeeld 
loketmedewerkers van de energiehuizen, hebben alle modules voor renovatiecoach 
doorlopen en hebben gemiddeld 15u36 aan de totale opleiding gespendeerd. 
Daarnaast organiseren de energiehuizen zelf, alsook andere organisaties zoals 
provinciale steunpunten duurzaam wonen en bouwen, opleidingen voor 
renovatiecoaches. 
2. Via de in 2021 door het VEKA gelanceerde subsidie-oproep energieconsulenten heeft 
elk energiehuis - op dat moment waren er 18 energiehuizen - minstens 1 VTE als 
renovatiecoach gedurende 3 jaar kunnen werven. In totaal worden via dit project 21,2 
VTE’s gedurende 3 jaar gesubsidieerd. De startdata van de projecten variëren in 
functie van de startdatum van de (meestal) nieuw aan te werven renovatiecoach; de 
meeste projecten zijn begin of midden 2022 gestart. In de tabel hieronder het 
overzicht per energiehuis. 
Aantal gesubsidieerde Renovatiecoaches (in VTE) bij de Vlaamse Energiehuizen per provincie
Antwerpen AG Energiebesparingsfonds Antwerpen 1,2
Antwerpen Energiepunt Mechelen 0,8
Antwerpen IGEMO 1
Antwerpen IOK 1,2
Antwerpen IGEAN 1
Antwerpen Stadsregio Turnhout 1
Limburg Energiehuis Limburg 2
Oost-Vlaanderen Beheer Energie Aalst 1
Oost-Vlaanderen SOLVA 1
Oost-Vlaanderen Energiecentrale Gent 1,2
Oost-Vlaanderen Veneco 1,1
Oost-Vlaanderen Woonwijzer Waasland 1
Vlaams-Brabant 3Wplus 2
Vlaams-Brabant IGO 1,14
West-Vlaanderen Energiehuis DVV Westhoek 1
West-Vlaanderen Energiehuis Warmer Wonen (W13) 1
West-Vlaanderen Energiehuis Oostende 1,15
West-Vlaanderen WVI 1,4
Totaal  21,2
Naast hun deelname aan het energieconsultenproject renovatiecoaches en hun 
samenwerkingen met renovatiecoaches en energiescanners leveren heel wat 
energiehuizen renovatie-advies en -begeleiding die ze financieren via andere kanalen 
zoals de basisfinanciering van het VEKA aan de energiehuizen, cofinanciering door de 
gemeenten in hun werkingsgebied en deelname aan EU-projecten. Het VEKA verzamelt 
geen cijfers over het aantal VTE dat hiervoor ingezet wordt. 
3. Van de renovatiecoaches die gefinancierd worden via het energieconsulentenproject 
ontvangt het VEKA een semestriële rapportering. Inmiddels hebben 12 projecten voor 
de vierde keer gerapporteerd, 5 projecten hebben er pas 3 semesters opzitten en 
hebben nog maar 3 keer gerapporteerd en het laatst gestarte project heeft nog maar 
2 keer gerapporteerd.
Samen hebben zij tijdens de afgelopen werkingsperiode 11.437 adviezen geleverd aan 
hun klanten. We vragen niet om het aantal aanvragen tot advies apart te rapporteren. 
In principe wordt elke vraag beantwoord, hetzij door de renovatiecoach, hetzij via een 
doorverwijzing naar een meer aangewezen adviesinstantie (zoals een steunpunt 
duurzaam wonen en bouwen, voor bv. planadvies).
Voor het overzicht van de energiehuizen per provincie met het aantal semesters 
waarover gerapporteerd werd en het aantal geleverde renovatieadviezen verwijs ik 
naar mijn antwoord op deelvraag 4.
4. Een deel van de klanten die om een renovatieadvies vragen, is hiermee voldoende 
geholpen en gaat zelf verder aan de slag met de renovatie. Een deel van de klanten is 
minder zelfredzaam en heeft extra ontzorging nodig in de vorm van een 
renovatiebegeleiding. Op basis van de rapporteringen die het VEKA heeft ontvangen, 
zoals toegelicht bij het antwoord op deelvraag 3, werden er in de voorbije 
werkingsperiode 6.169 ontzorgingstrajecten opgestart via het 
energieconsulentenproject. 
Zie hieronder het overzicht van de energiehuizen per provincie met het aantal 
semesters waarover gerapporteerd werd, het aantal geleverde renovatieadviezen en 
het aantal opgestarte ontzorgingstrajecten.
We beschikken niet over dergelijke detailcijfers voor de via andere kanalen 
gefinancierde renovatiecoaches.Provincie EnergiehuisAantal 
semesters Aantal 
renovatieadviezenAantal 
ontzorgingstrajecten
Antwerpen AG EBF Antwerpen 4 1403 1403
Antwerpen Energiepunt Mechelen 4 416 328
Antwerpen IGEMO 3 109 109
Antwerpen IOK 4 1894 780
Antwerpen IGEAN 2 78 11
Antwerpen Stadsregio Turnhout 4 335 124
Limburg Energiehuis Limburg 4 515 500
Oost-Vlaanderen Beheer Energie Aalst 3 212 58
Oost-Vlaanderen SOLVA 3 326 267
Oost-Vlaanderen Energiecentrale Gent 4 236 120
Oost-Vlaanderen Veneco 4 1893 1244
Oost-Vlaanderen Woonwijzer Waasland 3 745 102
Vlaams-Brabant 3Wplus 4 262 147
Vlaams-Brabant IGO 4 553 242
West-Vlaanderen Energiehuis DVV Westhoek 4 1009 112
West-Vlaanderen Energiehuis Warmer Wonen W13 3 511 352
West-Vlaanderen Energiehuis Oostende 4 356 81
West-Vlaanderen WVI 4 584 189
Totaal Alle Energiehuizen 65 11437 6169
5. Het VEKA verzamelt geen cijfers over de wachttijd tussen een adviesvraag en een 
afspraak met een renovatiecoach. Op de intervisiemomenten met de renovatiecoaches 
worden de laatste maanden geen problemen met betrekking tot wachttijden voor een 
renovatiecoach gemeld.
6. De mogelijkheden van renovatiecoaches worden steeds beter bekend. In 2023 
lanceerde het VEKA in samenwerking met de energiehuizen de campagne ‘Je weet het 
echt beter met het Energiehuis!’. Ook de energiehuizen zelf zetten lokale campagnes 
op, vaak in samenwerking met de gemeenten van hun werkingsgebied. Daarnaast 
organiseren ze infoavonden, maken ze hun aanbod bekend in het gemeentelijk 
infoblad en gebruiken ze andere kanalen zoals nieuwsbrieven van verenigingen, immo-
kantoren en notarissen. 
De lokale besturen zelf zijn in elk geval op de hoogte van de werking van de 
energiehuizen en hun aanbod van renovatiecoaches. Elk lokaal bestuur heeft een 
samenwerkingsovereenkomst met het energiehuis dat haar bewoners bedient.
7. In de loop van 2023 werd een hertekening en versterking van het 
renovatiebegeleidingsaanbod goedgekeurd door de Vlaamse Regering. Op basis van 
een evaluatie van onder andere de Huur- en isolatiepremie (HIP), de opvolgscan type 
2 (OS type 2) en de burenpremie, werd beslist om deze ontzorgende trajecten als op 
zichzelf staande maatregelen stop te zetten en te vervangen door een versterkt, 
geïntegreerd en in het energiehuis gecentraliseerd begeleidingsaanbod onder de 
noemer van de Mijn Verbouwbegeleiding. Dit begeleidingsaanbod zal bestaan uit drie 
pijlers: (1) het bestaande eerstelijnsadvies waarvoor alle doelgroepen bij het loket 
terecht kunnen, (2) een nieuwe doelgroepgerichte (basis)renovatiebegeleiding aan 
huis naar analogie met de burenpremie (MVB Basis), en (3) een nieuwe 
doelgroepgerichte begeleiding bij de totaalrenovatie van woningen met EPC-label E en 
F of appartementen met EPC-label D, E of F (MVB EPC). Hiermee kunnen de 
energiehuizen, aanvullend op hun huidige basistaken, welbepaalde doelgroepen 
resultaatgerichte begeleiding bieden bij de planning en uitvoering van renovaties, ook 
aan VME’s. Daarnaast worden ook doelgroepgerichte trajecten voor onderhoud en 
verduurzaming van verwarming en voor begeleiding bij de plaatsing van zonnepanelen 
toegevoegd aan de taken van de energiehuizen. 
Er is geen vervolg voorzien voor het energieconsulentenproject renovatiecoach in de 
vorm van tijdelijke projectfinanciering. Deze diensten kunnen en zullen verdergezet 
worden via de structurele prestatiegefinancierde Mijn Verbouwbegeleiding, aangevuld 
met de verhoogde basisfinanciering. De begeleiding zal aangestuurd worden vanuit de 
energiehuizen, die de uitvoering kunnen overlaten aan derden zoals bv. 
BENOvatiecoaches en renovatiecoaches. 
In 2024 is in totaal 28,8 miljoen euro begroot voor de werking van energiehuizen: 16 
miljoen euro voor hun basiswerking (waaronder het geven van renovatieadvies) en 
het verstrekken van de Mijn Verbouwlening en daarnaast 7,7 miljoen euro voor de 
doelgroepgerichte begeleiding voor onderhoud en verduurzaming van verwarming en 
begeleiding bij de plaatsing van zonnepanelen en tenslotte 5,4 miljoen euro voor de 
Mijn Verbouwbegeleiding. Ten opzichte van de situatie in 2021 met een budget van 
4,8 miljoen euro voor de energiehuizen en een budget van 2 miljoen euro in totaal 
voor de 3 begeleidingsinstrumenten die nu geïntegreerd worden, is dit een 
vermenigvuldiging met een factor 4. 
8. De verschillende types renovatiebegeleiding waarnaar u verwijst, worden, zoals 
vermeld bij het antwoord op vraag 7, geïntegreerd in de Mijn Verbouwbegeleiding en 
zullen voortaan gecentraliseerd vanuit het energiehuis worden aangestuurd. Deze 
eenmaking wordt momenteel voorbereid, en zal in het najaar gelanceerd worden. 
We streven ook naar een uniek (fysiek en digitaal) loket voor elke burger voor al zijn 
vragen in verband met wonen en energie in elke gemeente. We belonen de 
energiehuizen die stappen in de richting van integratie van de woon- en 
energieloketten zetten met een integratiebonus. Deze stappen zijn bv. het organiseren 
van een regelmatige permanentie van een energiespecialist in al de gemeentelijke 
woon- en energieloketten, het optimaliseren van de procesflow tussen deze 
eerstelijnsloketten en het energiehuis, het versterken van de basiskennis van de 
loketmedewerkers door vormingen enz.
Met de Mijn Verbouwbegeleiding en de integratie van de woon- en energieloketten 
maken we volop werk van de rationalisering en stroomlijning die u in uw vraag terecht 
bepleit.
