title: Hinderpremie - Stand van zaken
thema: Economie
Werk
pdf link: https://docs.vlaamsparlement.be/pfile?id=2033009
thema link: https://www.vlaamsparlement.be/parlementaire-documenten/schriftelijke-vragen/1782575
SCHRIFTELIJKE VRAAG
nr. 87
van ROBRECHT BOTHUYNE
datum: 28 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Hinderpremie  -  Stand van zaken
Wanneer een onderneming hinder heeft van werken die de toegang bemoeilijken, kan er, 
onder voorwaarden, een hinderpremie verkregen worden.
In sommige gevallen is de hinder door de openbare werken zo ernstig dat de onderneming 
- tijdelijk - moet te sluiten. Dan kan men, onder voorwaarden, een bijkomende 
sluitingspremie verkrijgen.
1. Hoeveel aanvragen voor het verkrijgen van de hinderpremie werden in 2021 en 2022 
ingediend? Graag totaalaantal per jaar en opdeling naar
a) provincie;
b) kmo of groot bedrijf;
c) sector waar de onderneming in actief is.
2. Hoeveel aanvragen voor het verkrijgen van de hinderpremie werden in 2021 en 2022 
aanvaard? Graag totaalaantal per jaar en opdeling naar
a) provincie;
b) kmo of groot bedrijf;
c) sector waar de onderneming in actief is.
3. Hoeveel aanvragen tot het verkrijgen van de hinderpremie werden in 2021 en 2022 
geweigerd? Graag totaalaantal per jaar en opdeling naar
a) provincie;
b) kmo of groot bedrijf;
c) sector waar de onderneming in actief is.
4. Graag top 3 per jaar van redenen waarom de aanvraag geweigerd werd.
5. Wat is het totale bedrag aan uitgekeerde hinderpremies in 2021 en 2022? Graag 
totaalbedrag per jaar en opdeling naar
a) provincie;
b) kmo of groot bedrijf;
c) sector waar de onderneming in actief is.
6. Hoeveel aanvragen voor het verkrijgen van de sluitingspremie werden in 2021 en 2022 
ingediend? Graag totaalaantal per jaar en opdeling naar
a) provincie;
b) kmo of groot bedrijf;
c) sector waar de onderneming in actief is.
7. Hoeveel aanvragen voor het verkrijgen van de sluitingspremie werden in 2021 en 2022 
aanvaard? Graag totaalaantal per jaar en opdeling naar
a) provincie;
b) kmo of groot bedrijf;
c) sector waar de onderneming in actief is.
8. Hoeveel aanvragen voor het verkrijgen van de sluitingspremie werden in 2021 en 2022 
geweigerd? Graag totaalaantal per jaar en opdeling naar
a) provincie;
b) kmo of groot bedrijf;
c) sector waar de onderneming in actief is.
9. Graag top 3 per jaar van redenen waarom de aanvraag geweigerd werd.
10. Wat is het totale bedrag aan uitgekeerde sluitingspremies in 2021 en 2022? Graag 
totaalbedrag per jaar en opdeling naar
a) provincie;
b) kmo of groot bedrijf;
c) sector waar de onderneming in actief is.
11. Hoe kijkt de minister naar de keuze van de NACE-codes tot toekenning van de 
hinderpremie? Wie beslist over de opname van deze of gene NACE-code? Worden die 
NACE-codes op regelmatige basis aangepast? Onder welke voorwaarden (NACE: 
Nomenclature Générale des Activités Économiques dans les Communautés 
Européennes)?
12. Een premie wordt maar uitgereikt aan zij “die activiteiten uitoefenen of diensten 
verlenen waarvoor een persoonlijk en direct contact met klanten vereist is en die 
moeilijk kan worden uitgevoerd op verplaatsing.” Voor podologen geeft dat een 
probleem. Zij vallen onder NACE-code 86905 - ambulante revalidatieactiviteiten, dit 
terwijl de patiënt wel degelijk bij de podoloog aan huis/in de onderneming moet 
komen. 
Hoe rijmt de minister dat? Hebben podologen met een onderneming die hinder 
ondervindt door openbare werken waardoor patiënten amper tot bij hen geraken, dan 
geen recht op een premie? Waarom niet?
JO BROUNS 
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 87 van 28 november 2023
van ROBRECHT BOTHUYNE
1-10.Voor het antwoord op deze vragen wordt ook verwezen naar de Exceltabellen in 
bijlage.
Er zijn drie types premies: de hinderpremie, de bijkomende sluitingspremie en de 
afzonderlijke sluitingspremie. Voor elk type is een aparte tabel voorzien.
Voor de hinderpremie en sluitingspremie openbare werken wordt gewerkt met een 
eigen definitie die is opgenomen in artikel 2 van het decreet van 15 juli 2016 
houdende toekenning van een hinderpremie aan kleine ondernemingen die ernstige 
hinder ondervinden van openbare werken in het Vlaamse Gewest welke losstaat 
van de Europese kmo-definitie.
Om in aanmerking te komen mag de onderneming maximum 9 werknemers in 
dienst hebben wat wel hetzelfde tewerkstellingsplafond is dat geldt voor een micro-
onderneming (minder dan tien werknemers).
Het mag daarbij gaan om een eenmanszaak of een vennootschap.
Middelgrote en grote ondernemingen zijn uitgesloten van deze steunmaatregel.
Voor de hinderpremie is het aantal aanvragen (tot uitbetaling) gelijk aan het aantal 
goedkeuringen of toekenningen. Er worden met andere woorden geen aanvragen 
geweigerd. Alleen ondernemingen die op basis van de gegevens in het GIPOD en de 
VKBO aan alle toekenningsvoorwaarden voldoen en die van VLAIO een 
kennisgevingsbrief hebben ontvangen kunnen de uitbetaling van de hinderpremie 
aanvragen. 
Voor de bijkomende en afzonderlijke sluitingspremie is er wel een verschil tussen 
het aantal aanvragen en het aantal goedkeuringen of toekenningen.
De belangrijkste redenen waarom de aanvraag van de sluitingspremie na onderzoek 
geweigerd werd zijn:
- er is geen (of geen volledige) sluiting van de vestiging;
- de vestiging voldoet niet aan alle toekenningsvoorwaarden (bijvoorbeeld geen 
fysieke winkelruimte aanwezig);
- de openbare werken voldoen niet aan alle toekenningsvoorwaarden (bijvoorbeeld 
met een te korte duur).
11. De lijst van aanvaardbare NACE-codes voor de hinderpremie is opgenomen in de 
bijlage bij het besluit van de Vlaamse Regering van 12 mei 2017 tot uitvoering van 
het decreet van 15 juli 2016 houdende toekenning van een hinderpremie aan kleine 
ondernemingen die ernstige hinder ondervinden van openbare werken in het 
Vlaamse Gewest.
De bevoegde minister kan die lijst aanpassen.
De initiële lijst van 2017, samengesteld met activiteiten die destijds in aanmerking 
kwamen voor de rentetoelage en inkomenscompensatievergoeding voor hinder bij 
openbare werken, is tot op heden zo goed als ongewijzigd gebleven.
Een vraag tot opname moet stroken met de finaliteit van de steunmaatregel van de 
hinderpremie die staat beschreven in de algemene toelichting bij het decreet van 15 
juli 2016. Voor het toekennen van de hinderpremie heeft de wetgever duidelijk 
gekozen voor de doelgroep van de ‘klassieke’ kleinhandel en horeca, maar ook voor 
bepaalde ondernemingen uit onder andere de dienstensector waar persoonlijk en 
direct contact met de klanten plaatsvindt. Voor die ondernemingen moet de 
hinderpremie van 2.000 euro worden gezien als een aanpassingsbudget om zich voor 
te bereiden op de aankomende hinder van de openbare werken en alzo concrete 
acties op het getouw te zetten om maximaal klanten te behouden. Volgens deze 
beschrijving primeren bij het aflijnen van de doelgroep van de hinderpremie het 
commerciële karakter van de onderneming en het feit of zij duurzame klantenrelaties 
onderhoudt bijvoorbeeld via het voeren van reclame en promotie of het geven van 
kortingen.  
12. Een erkend podoloog die zich als dusdanig positioneert naar de buitenwereld toe 
oefent een paramedische activiteit uit. Onder de NACE 86905 - ambulante 
revalidatieactiviteiten vallen ook kinesisten, logopedisten, etc. Alle activiteiten van 
paramedische beroepen, uitgeoefend onder deze 5-cijferige NACE-code, zijn 
uitgesloten van de hinderpremie. Bij het uitoefenen van een paramedische activiteit 
zijn aspecten zoals het voeren van reclame en promotie of het geven van kortingen 
immers niet aanwezig.
Deze activiteit staat wel op de lijst van de toelaatbare activiteiten maar dan onder 
groep 2. Dat houdt in dat men mogelijks wel in aanmerking komt voor de 
afzonderlijke sluitingspremie als men zijn praktijk tijdelijk moet sluiten vanwege de 
openbare werken. 
BIJLAGEN
 
1. Aantal aanvragen-weigeringen-goedkeuringen met steunbedrag per provincie
2. Aantal aanvragen-weigeringen-goedkeuringen met steunbedrag per NACE-code (2 
digits)
