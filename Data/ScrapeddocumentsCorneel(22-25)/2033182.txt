title: Onlinehulp- en informatieplatform voor kinderen en jongeren - WAT WAT
thema: Jeugdbeleid
Welzijn en Gezin
pdf link: https://docs.vlaamsparlement.be/pfile?id=2033182
thema link: https://www.vlaamsparlement.be/parlementaire-documenten/schriftelijke-vragen/1791942
SCHRIFTELIJKE VRAAG
nr. 52
van BRECHT WARNEZ
datum: 5 januari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Onlinehulp- en informatieplatform voor kinderen en jongeren  -  WAT WAT
Onlinehulp- en informatieplatformen blijven een belangrijk instrument om het mentaal 
welzijn van kinderen en jongeren, zeker van de meest kwetsbare groepen in de 
samenleving, te waarborgen en te ondersteunen. De vlotte bereikbaarheid van 
onlineplatformen is dus noodzakelijk. Dergelijke platformen bieden een goede 
ondersteuning aan diegenen die nog steeds gevolgen ondervinden van de crisissen, maar 
kunnen ook bij volgende crisissen de nodige mentale hulp bieden aan zij die het nodig 
hebben.
WAT WAT is een platform dat jongeren voorziet van essentiële informatie en ondersteuning 
bij vragen en zorgen die ze in hun dagelijks leven kunnen tegenkomen. In een tijd waarin 
jongeren worden geconfronteerd met een overweldigende hoeveelheid informatie en 
uitdagingen, speelt WAT WAT een cruciale rol bij het verstrekken van betrouwbare, niet-
sturende informatie om hen te helpen weloverwogen keuzes te maken. Het platform 
behandelt een breed scala aan vragen die kinderen en jongeren bezighouden, variërend 
van praktische zaken zoals de minimumleeftijd om auto te rijden tot meer gevoelige 
onderwerpen zoals het omgaan met vrienden die worstelen met emotionele problemen.
Wat WAT WAT nog waardevoller maakt, is dat het jongeren niet alleen voorziet van 
informatie, maar ook de weg wijst naar verdere hulp en ondersteuning via diverse kanalen 
zoals chat, telefoon, mail en persoonlijk contact. Dit alles met het doel om jongeren te 
empoweren en hen te helpen bij het nemen van beslissingen en het omgaan met 
uitdagingen die ze tegenkomen.
Het platform is een gezamenlijk initiatief van meer dan 80 organisaties, waaronder 
gerenommeerde namen zoals Awel, Sensoa, VDAB, Publiq en Child Focus. De 
samenwerking tussen deze organisaties zorgt ervoor dat WAT WAT een vertrouwde bron 
van informatie en ondersteuning wordt voor jongeren. De coördinatie van het initiatief is 
in handen van De Ambrassade, die dat doet in opdracht van de Vlaamse overheid.
Graag alle data in Excel ter beschikking stellen.
In opvolging van mijn schriftelijke vraag nr. 168 van 12 juli 2022 heb ik de volgende 
vragen.
1. Hoeveel kinderen en jongeren, die minderjarig waren op het moment van hun bezoek 
aan het communicatieplatform, wendden zich sinds 2020 tot op heden tot WAT WAT?
a) Graag een overzicht van het aantal unieke bezoekers en het aantal bezoekers per 
maand.
b) Hoe verhouden die cijfers zich tot de aantallen gedurende dezelfde periode in 
dezelfde referentieperiode in 2022? Indien een groot verschil werd gemeten, hoe 
evalueert de minister dat?
c) Is de minister tevreden met het bereik van WAT WAT, of is er nood aan meer 
promotie en bekendmaking??
i. Op welke manier probeerde de minister de kwetsbare doelgroep te bereiken?
ii. Wat zijn de resultaten van die campagne?
2. Heeft de minister zicht op de redenen waarom kinderen en jongeren contact opnemen 
met WAT WAT of de site bezoeken? Zo ja, graag een overzicht per deelaspect. 
3. Vraagt de minister feedback aan bijvoorbeeld CLB’s, Stuvo’s of andere actoren om zo 
te weten te komen wat kinderen en jongeren vinden van WAT WAT? 
Zo ja, hoe en op welke termijn koppelt de minister deze feedback terug naar deze 
hulplijnen?
Zo niet, lijkt dat de minister nuttig? Hoe zou de minister het organiseren?
4. In het antwoord op schriftelijke vragen nr. 119 van 21 april 2020 en nr. 176 van 20 
december 2021 gaf de minister aan dat het onlinehulpaanbod voor jongeren prioriteit 
krijgt wat betreft de uitbreidingsmogelijkheden. 
a) Zijn er sindsdien bijkomende concrete initiatieven, projecten of uitbreidingen 
gelanceerd die specifiek aan de hulpvraag van kinderen en jongeren 
tegemoetkomen?
b) Zijn nog uitbreidingen of nieuwe initiatieven gepland?
5. Uit cijfers blijkt dat kinderen al heel jong een beroep doen op onlineplatformen. 
a) Op welke manier probeert WAT WAT meer jonge kinderen te laten kennismaken 
met hun onlineplatform?
b) Wordt er ook nagedacht over offlinemethodes voor kinderen die geen mobiel 
toestel tot hun beschikking hebben? Zo ja, graag een overzicht en plan van 
aanpak.
6. Hoe apprecieert de minister de huidige werking en het bereik? Op welke manier wordt 
dit alles geëvalueerd?
a) In zijn antwoord op vraag nr. 168 van 12 juli 2022 gaf de minister aan dat WAT 
WAT in het jaar 2021 in hoge mate de doelstellingen en indicatoren verbonden 
aan de subsidieovereenkomst en de werkingssubsidie realiseert.
I. Geldt hetzelfde voor het jaar 2022? 
II. Welke doelstellingen en indicatoren werden niet of in mindere mate 
gerealiseerd, welke stappen onderneemt de minister om ook deze te - laten 
- realiseren?
b) Hoe evalueert de minister in het algemeen de huidige visie, werking en 
uitdagingen voor WAT WAT? Welke belangrijke aandachtspunten en uitdagingen 
ziet hij voor de toekomst?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 52 van 5 januari 2024
van BRECHT WARNEZ
1. Voor het overzicht van het aantal unieke bezoekers van WAT WAT per maand van 2020 
tot en met 2022 verwijs ik naar mijn antwoord op schriftelijke vraag nr. 81 van Freya 
Perdaens van 3 februari 2023, meer bepaald deelvraag 1. 
WAT WAT is een initiatief van de Ambrassade dat daarmee invulling geeft aan de taak 
van het steunpunt op vlak van jeugdinformatie. De Ambrassade moet uiterlijk op 31 
maart 2024 de jaarlijkse verslaggeving indienen om de aanwending van de 
werkingssubsidie 2023 te verantwoorden. Voor cijfergegevens omtrent de werking in 
2023 verwijs ik dan ook naar het nog in te dienen verslag.
Het is dus nog niet mogelijk om de cijfers van 2022 en 2023 te vergelijken en 
uitspraken te doen over de evolutie van het bereik. WAT WAT streeft naar 1.000.000 
unieke bezoekers in 2025, zoals is voorzien in de subsidieovereenkomst tussen de 
Vlaamse Gemeenschap en de Ambrassade.
WAT WAT levert – al dan niet in samenwerking met andere organisaties - verschillende 
inspanningen om diverse groepen jongeren te bereiken. In 2022 realiseerde ze 
bijvoorbeeld een campagne naar jonge vluchtelingen, onder meer naar aanleiding van 
de oorlogssituatie in Oekraïne. Ter voorbereiding daarvan voerde ze verschillende 
groepsgesprekken met jonge vluchtelingen. Een ander voorbeeld is dat ze drie keer per 
jaar diverse groepen jongeren betrekt bij de uitwerking van communicatieve acties.
2. Kinderen en jongeren bezoeken WAT WAT vanuit een nood aan informatie. Voor een 
overzicht van de meest bezochte subpagina’s en thema’s verwijs ik opnieuw naar mijn 
antwoord op schriftelijke vraag nr. 81 van Freya Perdaens van 3 februari 2023, meer 
bepaald deelvraag 3. Ik verwijs ook naar het antwoord op schriftelijke vraag nr. 141 
van Freya Perdaens van 16 mei 2023, meer bepaald deelvraag 1.
Voor meer zicht op de cijfers van 2023, verwijs ik naar het uiterlijk tegen 31 maart in 
te dienen werkingsverslag van de Ambrassade.
3. WAT WAT is een netwerk van intersectorale partners op het vlak van jeugdinformatie. 
De partners komen drie keer per jaar samen in de schoot van de commissie 
jeugdinformatie van de Ambrassade, zoals in de subsidieovereenkomst is voorzien. 
Deze commissie waakt mee over de kwaliteit en geeft feedback op de keuzes. WAT 
WAT evalueert geregeld de campagnes en producten. Ze realiseert daartoe om de twee 
jaar een bevraging bij kinderen en jongeren. U kan de partners raadplegen op de 
website van de Ambrassade. Het is niet aan de Vlaamse overheid om op het 
operationele niveau tussen te komen.
4. Ik herinner eraan dat WAT WAT geen hulplijn is. Hulplijnen worden ondersteund in het 
beleidsdomein Welzijn, Volksgezondheid en Gezin.
De opdracht inzake jongereninformatie behoort tot het beleidsdomein Jeugd. Het totale 
subsidiebedrag voor 2023 in het kader van de subsidieovereenkomst tussen de 
Vlaamse Gemeenschap en de Ambrassade bedroeg € 2.218.412. Daarvan is minstens 
€ 100.000 bedoeld om uitsluitend de werking van WAT WAT verder te versterken.
Wat bijkomende intiatieven betreft, verwijs ik naar de subsidiëring van de erkende 
verenigingen informatie en participatie, die partners zijn van WAT WAT. Naar aanleiding 
van de beleidsnotaronde in 2020, verhoogde ik de werkingssubsidies van verschillende 
organisaties, waaronder bv. Awel. Het totale bedrag steeg van € 3.061.623 in 2021 tot 
€ 3.373.429 in 2022. U vindt het overzicht op de website: 
https://www.vlaanderen.be/cjm/nl/jeugd/gesubsidieerde-organisaties/verenigingen-
informatie-en-participatie.
Daarnaast streeft de Ambrassade ernaar om een meerwaarde te putten uit de 
combinatie van haar opdrachten. Bv. bij de acties in het kader van de bijkomende 
opdracht naar aanleiding van de oorlogssituatie in Oekraïne hadden niet alleen 
betrekking op de ondersteuning van het jeugdwerk om kinderen en jongeren met een 
vluchtverhaal activiteiten vrije tijd te bieden, maar ook op jeugdinformatie voor 
jongeren met een vluchtverhaal.
5. WAT WAT richt zich in de eerste plaats tot kinderen van 11 jaar tot jongeren van 24 
jaar, samengevat tieners en jongeren. Enerzijds is het belangrijk om de doelgroepen 
af te bakenen om resultaten te boeken. Anderzijds zijn er andere initiatieven waar 
jongere kinderen terecht kunnen zoals bv. Awel. Ik wijs er ook op dat WAT WAT niet 
alleen een netwerk is, maar ook haar partners en andere organisaties ondersteunt om 
kwaliteitsvolle jeugdinformatie te maken. 
6. Naar aanleiding van het toezicht op de verantwoording van de subsidies voor 2022 
stelde de administratie vast dat de doelstellingen en indicatoren m.b.t. jeugdinformatie 
in voldoende mate werden gerealiseerd. De administratie haalt in de beoordeling o.m. 
het volgende punt aan: uit onderzoeken van de KU Leuven en het marketingbureau 
Trendwolves kan worden geconcludeerd dat tot 34% van de jongeren WAT WAT kent.
Ik herinner eraan dat WAT WAT streeft naar 1.000.000 unieke bezoekers in 2025, zoals 
is voorzien in de subsidieovereenkomst tussen de Vlaamse Gemeenschap en de 
Ambrassade. In de verantwoording voor 2022 is genoteerd dat ze 864.592 unieke 
gebruikers bereikte. Ik kijk uit naar de uitkomst van het toezicht op de verantwoording 
van de subsidies voor 2023. Op basis van het informatie over 2022, stel ik vast dat 
WAT WAT vooralsnog op de goede weg is om haar doelstellingen voor de beleidsperiode 
2021-2025 te realiseren.
