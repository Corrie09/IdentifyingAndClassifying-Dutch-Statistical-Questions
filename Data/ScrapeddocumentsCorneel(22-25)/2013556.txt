title: Stikstofproblematiek - Vergunning voor grote bouwprojecten - Spoorontsluiting Oude Landen Ekeren
thema: Natuur en Milieu
pdf link: https://docs.vlaamsparlement.be/pfile?id=2013556
thema link: https://www.vlaamsparlement.be/parlementaire-documenten/schriftelijke-vragen/1776782
SCHRIFTELIJKE VRAAG
nr. 103
van ANNICK DE RIDDER
datum: 6 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Stikstofproblematiek  -  Vergunning voor grote bouwprojecten  -  Spoorontsluiting Oude 
Landen Ekeren
De onzekerheid rond het uitblijven van een stikstofdecreet zorgt voor vergunningsperikelen 
bij grote bouwprojecten. 
Zo vernietigde de Raad voor Vergunningsbetwistingen (RvVb) recentelijk de vergunning 
voor de bovengrondse kruising van de spoorlijnen in Ekeren/Oude Landen, twee cruciale 
goederenlijnen voor de haven van Antwerpen. De RvVb beargumenteert dat er 
onduidelijkheid is omtrent de stikstofuitstoot tijdens de werken en het effect daarvan op 
de nabijgelegen natuur. Ironisch, aangezien het project er net voor zal zorgen dat er meer 
goederen per spoor vervoerd kunnen worden en zodus het aantal vrachtwagens op de weg 
zal verminderen. Lees: het project zal de stikstofuitstoot doen dalen. 
De onduidelijkheid rond de stikstofproblematiek wordt ook aangegrepen door verschillende 
buurtcomités en milieuorganisaties om vergunningen en projecten, die niet wensbaar 
worden geacht door hen, te dwarsbomen. Een recente illustratie daarvan wordt 
aangeleverd door de milieuorganisatie Dryade die ten strijde trekt tegen de geplande 
bedrijven- en winkelzone in Machelen, genaamd Uplace. De milieuorganisatie dient alvast 
bezwaar in tegen de nieuwe vergunningsaanvraag en kondigt aan naar de rechter te 
stappen als Vlaanderen de vergunning verleent. Ze beargumenteert als volgt: “Niet elke 
wetenschappelijke twijfel over de nefaste effecten van de stikstofuitstoot op het 
Floordambos kan worden weggewerkt.”
Volgens de minister zullen dergelijke eisen om risico’s en impact volledig uit te sluiten 
steeds radicaler worden zolang er geen stikstofdecreet is. Gezien het belang van de tweede 
spoorontsluiting Oude Landen en andere projecten die getroffen kunnen worden door de 
aanhoudende stikstofproblematiek, heb ik de volgende vragen aan de minister:
1. Kan de minister een stand van zaken geven met betrekking tot de vergunning van de 
tweede spoorontsluiting? Hoe moet het nu verder met dat cruciale 
infrastructuurproject?
2. Hoe kijkt de minister naar toekomstige, gelijkaardige projecten? Hoe zal de minister 
ervoor zorgen dat belangrijke economische en/of ecologische projecten niet eindeloos 
vertraagd of geschrapt worden door stikstof? 
3. Wordt de denkpiste onderzocht om de afbakening van de Vlaamse natuurgebieden te 
herzien in het kader van de hierboven beschreven problematiek? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 103 van 6 november 2023
van ANNICK DE RIDDER
1. De aanvrager onderzoekt momenteel nog of men kiest voor een aanpassing van het 
huidige dossier, dan wel voor het indienen van een nieuwe aanvraag. Van zodra 
daarover duidelijkheid is, zal het dossier opnieuw behandeld worden en zal ik beslissen 
over deze aanvraag.
2. De aangehaalde voorbeelden illustreren hoe belangrijk het is dat het stikstofdecreet zo 
snel als mogelijk in werking kan treden. Dat moet voor een rechtszeker kader zorgen, 
o.a. voor vergunningsaanvragen voor nieuwe projecten. Het is de bedoeling dat het 
Vlaams Parlement nog in 2023 over het stikstofdecreet kan stemmen.
3. Deze piste wordt momenteel niet onderzocht.
