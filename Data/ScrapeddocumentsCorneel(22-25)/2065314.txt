title: Arseenfabriek Reppel (Bocholt) en Ellikom (Oudsbergen) - Sanering
thema: Natuur en Milieu
pdf link: https://docs.vlaamsparlement.be/pfile?id=2065314
thema link: https://www.vlaamsparlement.be/parlementaire-documenten/schriftelijke-vragen/1825952
SCHRIFTELIJKE VRAAG
nr. 542
van JOHAN DANEN
datum: 6 mei 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Arseenfabriek Reppel (Bocholt) en Ellikom (Oudsbergen)  -  Sanering
Er werd al meermaals een datum vooropgesteld voor de start van de sanering van de 
arseenfabriek in Reppel en Ellikom. In 2001 werd de grond al afgedekt om de omgeving te 
beschermen tegen de arseenvervuiling. Dat was een voorlopige maatregel. Met de sanering 
die nu voorligt, zal men de grond afgraven en in een geïsoleerde berging onderbrengen. 
Het grondwater wordt gezuiverd. Het bodemsaneringsproject werd op 26 april 2024 
conform verklaard.
1. In 2001 (23 jaar geleden) werd de grond afgedekt om de omgeving te beschermen 
tegen arseenvervuiling.
Is die afdekking effectief gebleken? Kan men van dit soort afdekkingen leren voor 
dergelijke projecten?
2. Wanneer zullen de saneringswerken aanvangen? Wat is de duur van de werken? Hoe 
wordt de omgeving beschermd tegen vervuiling?
3. De verontreinigde grond wordt opgeslagen in een geïsoleerde berging.
Hoe wordt gegarandeerd dat ook in de toekomst die oplossing veilig blijft? Wordt daar 
een monitoringsprogramma voor opgezet?
4. De woordvoerder van de Openbare Vlaamse Afvalstoffenmaatschappij (OVAM) liet 
eerder weten dat ze ook bijkomend onderzoek plant om de vervuiling in diepere 
grondwaterlagen te bestuderen. 
Werd het onderzoek al opgestart? Zo ja, wat zijn de bevindingen?
5. De OVAM liet eerder weten dat ze wil kijken hoe het zit met de neerslag van vervuilde 
deeltjes in de omgeving.
a) Is in het verleden nog nooit onderzocht hoe het met de arseenvervuiling zit in de 
belendende percelen?
b) Wanneer wordt het onderzoek opgestart?
c) Er is ook landbouwactiviteit in de buurt. 
Is er samenwerking tussen de OVAM en het Federaal Agentschap voor de veiligheid 
van de voedselketen (FAVV) om de milieuveiligheid van particuliere moestuintjes 
(gewestelijke bevoegdheid) en landbouwgewassen (bevoegdheid van het FAVV) te 
garanderen? Hoe gebeurt die samenwerking? Is die samenwerking er ook in andere, 
soortgelijke dossiers?
d) Heeft de minister weet van het oppompen van grondwater binnen de 
vervuilingsparameter? Wie houdt daar controle op, om te vermijden dat 
gecontamineerd grondwater voor gewasberegening wordt gebruikt?
6. Wat wordt de nabestemming van de gesaneerde site? Wie is verantwoordelijk voor de 
implementatie daarvan?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 542 van 6 mei 2024
van JOHAN DANEN
1. Door de afdek van het terrein (naast de saneringsberging) met een folie waarop een 
propere leeflaag werd aangelegd, wordt verdere infiltratie van het regenwater op de 
met zware metalen verrijkte bodem van de voormalige arseenfabriek verhinderd. 
Daardoor wordt verdere uitloging naar het grondwater en verdere verspreiding van de 
grondwaterpluim verhinderd evenals verspreiding van verontreinigde bodem door 
stofopwaai. 
De inrichting van een dergelijke saneringsberging is enkel mogelijk als er ruimte is en 
er dus eerst afbraak van gebouwen plaatsvindt. Dit moet met andere woorden dossier 
per dossier bekeken worden.  
2. Begin juni starten de voorbereidende werken: werfinrichting, opbouw van de 
waterzuiveringsinstallatie en ontgraven van de toplaag.
Na het bouwverlof zal de folie worden verwijderd en wordt gestart met de graafwerken 
van de met arseen verontreinigde grond en puin.
 
De huidige saneringswerken omschreven in het recent goedgekeurde gefaseerd 
bodemsaneringsproject omvat 2 jaar actieve saneringsmaatregelen. Hieronder vallen 
onder andere de ontgraving van de bronpercelen en de inrichting en afwerking van de 
saneringsberging. Nadien volgt nog een monitoring van het grondwater.
Volgende maatregelen en opvolging tijdens de werken zijn voorzien:
•Opvolgen van de bodemvochtigheid;
•Snelheid vrachtwagens op de werf: snelheidsbeperking conform Vlarem (20 
km/u);
•Lading steeds afdekken;
•Wielwas indien transport buiten de werfzone plaats vindt;
•Graaffront in de mate van het mogelijk zoveel mogelijk beperken;
Rekening houden met windrichting (afstand van de ontgravingszone tot de 
terreingrens zo groot mogelijk houden in functie van de windrichting);
•Deponie vochtig houden en op einde werkdag afdekken met propere grond of folie;
•Inzet van vernevelaar (graaffront, gestockeerde gronden,…);
•Inzet van sproeikar voor het vochtig houden van de werf(wegen);
•Inzet van borstelwagen (openbare wegen, …);
•Gebruik van stofdoeken op werfafsluiting;
•Afsluiten fietsweg Grote Baan z/n;
•Monitoring van stofemissies.
3. De nazorg voor de voorgestelde sanering bestaat uit het vrijwaren, behoud en 
onderhoud van de berging en bijhorende afdek en begroeiing. Er dient voorkomen te 
worden dat de afdek op termijn beschadigd geraakt waardoor lekkage in de berging kan 
ontstaan. Hiervoor dient de begroeiing en het gebruik van de berging beheerd te 
worden. Een jaarlijkse inspectie van de berging en onderhoud van de vegetatie en 
afwateringsgrachten wordt voorzien gedurende een periode van 30 jaar. 
De ingerichte onder- en bovenafdek zijn gelijkwaardig aan de voorschriften zoals 
opgenomen in de Vlarem voor stortplaatsen. Na actieve saneringswerken gebeurt nog 
een langdurige monitoring van het grondwater.
4. Het beschrijvend bodemonderzoek voor de diepere grondwaterlagen in de 
verontreinigingspluim is in opmaak, in opdracht van de OVAM. 
5. a-b) Het gefaseerde beschrijvend bodemonderzoek van 2019 over de verspreiding van 
de verontreiniging via atmosferische depositie is goedgekeurd op 28 maart 2019. 
In dit beschrijvend bodemonderzoek werd de verontreiniging aan de hand van 
resultaten van bodemstalen van verschillende jaren opgenomen. Dit gefaseerd 
beschrijvend bodemonderzoek heeft aangetoond dat voor beperkt aantal gronden 
actieve sanering nodig is. Dit werd toegelicht tijdens bewonersvergaderingen eind 
april 2019 en begin mei 2019. Bodemattesten werden verstuurd na goedkeuring 
van dit gefaseerd beschrijvend bodemonderzoek. Het bodemsaneringsproject voor 
de verontreinigingen in het vaste deel van de aarde veroorzaakt door 
atmosferische depositie die moeten gesaneerd worden, is in opmaak.
c) Het FAVV is betrokken bij de opmaak van de beschrijvende bodemonderzoeken. Naar 
aanleiding van de indiening van het gefaseerde bodemsaneringsproject dat 
betrekking heeft op vaste deel aarde en grondwater (diep en ondiep) van de 
bronpercelen en de ondiepe (boven 33 m TAW) grondwaterpluim is er advies 
gevraagd aan o.a. het FAVV en AZG. 
Vorig jaar ondertekenden OVAM en Departement Zorg het samenwerkingsprotocol 
bodem en gezondheid. Binnen dit protocol wordt er een nieuw kader 
(flowsheet/draaiboek) uitgewerkt.
d) Er gelden gebruiksadviezen voor alle percelen binnen de grondwaterpluim. 
Per perceel hebben de betrokken eigenaars een bodemattest ontvangen met de 
vermelding van de gebruiksadviezen. Voor 2 eigenaars werd op het bodemattest een 
verbod voor oppompen en gebruik grondwater voor alle doeleinden opgenomen.  
Tijdens de bewonersvergaderingen in 2019 en in 2023 waarop alle inwoners van 
Reppel en Ellikom werden uitgenodigd, werden de gebruiksadviezen toegelicht. 
6. De focus van de OVAM, de bodemdeskundige en de aannemer ligt nu op de sanering 
van het terrein. De nabestemming van het terrein zal in samenwerking met de 
gemeente worden bepaald.
