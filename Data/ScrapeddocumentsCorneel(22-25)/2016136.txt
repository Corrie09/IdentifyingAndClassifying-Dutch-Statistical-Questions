title: Sociale huurders - Taalkennisvereiste
thema: Wonen
pdf link: https://docs.vlaamsparlement.be/pfile?id=2016136
thema link: https://www.vlaamsparlement.be/parlementaire-documenten/schriftelijke-vragen/1779618
SCHRIFTELIJKE VRAAG
nr. 53
van NADIA SMINATE
datum: 16 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huurders  -  Taalkennisvereiste
Sinds 1 januari 2023 heeft de minister enkele nieuwe verplichtingen ingevoerd in het kader 
van het huren van sociale woningen. Zo werd onder meer de taalkennisvereiste van het 
Nederlands verhoogd van niveau A1 naar A2. Een verbeterde kennis van het Nederlands 
moet immers bijdragen tot verdere emancipatie van de sociale huurder.
1. Heeft de minister een overzicht van het aantal sociale huurders (of het aantal dossiers) 
dat de verplichting m.b.t. de taalvereiste A1 (dus tot 1 januari 2023) niet nagekomen 
is? Kunnen die cijfers zowel provinciaal als per woonmaatschappij worden uitgesplitst?
2. In hoeveel boetes resulteerde dat? Wat was de totale som (graag per provincie en per 
woonmaatschappij) van de geïnde boetes?
3. Welke redenen voor het niet naleven van die verplichte maatregel gaven sociale 
huurders? 
4. Welke tendensen zou de minister kunnen inschatten, nu het taalniveau verhoogd is 
naar A2?
5. Wanneer denkt de minister de eerste resultaten te krijgen van de verscherpte 
taalmaatregel, namelijk dat sociale huurders nu bijna één jaar aan taalniveau A2 
moeten voldoen?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 53 van 16 november 2023
van NADIA SMINATE
1-2.In de bijlage vindt u een oplijsting met de gevraagde gegevens tot en met het jaar 
2022. Er zijn echter geen aparte gegevens per actor beschikbaar over het bedrag van 
de boetes, wel over het aantal boetes. Het laatste tabblad geeft een algemeen 
overzicht over het totaal aantal boetes en de bedragen. 
3. Niet alle sociale huurders geven een reden bij het niet voldoen aan de 
taalkennisverplichting. Indien ze dit wel doen, zijn de voornaamste redenen vaak 
gerelateerd aan de moeilijke combinatie van werk en het volgen van lessen 
(beroepsmatige redenen), persoonlijke of medische redenen. In vele gevallen hebben 
de huurders de mogelijkheid om dan een uitstel van hun taalkennisverplichting te 
verkrijgen. Huurders die blijvend belemmerd worden in het verwerven van een 
basistaalvaardigheid Nederlands wegens medische redenen, dienen een medisch attest 
voor te leggen om in aanmerking te komen voor een vrijstelling. 
4. Met het recent verhoogde taalniveau naar A2 zie ik diverse mogelijke ontwikkelingen. 
Deze verbetering in taalkennis zal niet alleen de zelfredzaamheid van huurders 
vergroten, maar ook hun actieve deelname aan de samenleving stimuleren. Het 
bevordert duidelijkere communicatie tussen huurders en verhuurders, wat op zijn beurt 
bijdraagt aan een effectievere oplossing van problemen en een beter begrip van rechten 
en plichten.
De verhoogde taalvaardigheid opent ook de deur naar een bredere toegang tot 
informatie, waaronder informatie over sociale voorzieningen. Bovendien kan het 
verhoogde A2-niveau de toegang tot de arbeidsmarkt vergroten, met gunstige effecten 
op werkgerelateerde vaardigheden en kansen voor individuen.
Deze verbetering in taalniveau draagt ook bij aan een versterking van sociale integratie 
en cohesie. Huurders kunnen gemakkelijker met elkaar communiceren en deelnemen 
aan lokale gemeenschapsactiviteiten en evenementen. Kortom, de verhoging van het 
taalniveau heeft niet alleen individuele voordelen, maar draagt ook bij aan een meer 
inclusieve samenleving.
5. Boetes als gevolg van het niet behalen van het A2-taalniveau zullen pas vanaf 1 januari 
2025 mogelijk worden opgelegd. Sociale huurders die huurder werden vanaf 1 januari 
2023, hebben namelijk twee jaar de tijd om te voldoen aan de verscherpte 
taalkennisvereiste, die op dat moment van kracht werd als huurdersverplichting.
BIJLAGE
Aantal onderzoeken, ingebrekestellingen en administratieve boetes voor de jaren 2019 tot 
en met 2022
