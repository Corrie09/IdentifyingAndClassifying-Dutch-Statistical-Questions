title: Ministers - Vergoeding voor huisvesting
thema: Vlaamse Regering
pdf link: https://docs.vlaamsparlement.be/pfile?id=2063860
thema link: https://www.vlaamsparlement.be/parlementaire-documenten/schriftelijke-vragen/1823792
SCHRIFTELIJKE VRAAG
nr. 182
van JOS D'HAESE
datum: 25 april 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Ministers  -  Vergoeding voor huisvesting
Volgens artikel 4 van het Statuut van de leden van de Vlaamse Regering hebben de 
ministers recht op een forfaitaire maandelijkse vergoeding voor huisvesting van 247,89 
euro. Daarnaast hebben de leden van de Vlaamse Regering ook recht op een forfaitaire 
maandelijkse vergoeding van 867,63 euro voor de huishoudkosten van het huis of 
appartement dat zij bewonen en van de eventuele tweede woning.
1. Wat is het totale bedrag van de vergoeding die de minister tijdens de afgelopen 
legislatuur, onder de geschetste rechten, heeft ontvangen? Graag ook per jaar.
2. Graag een onderverdeling in kosten voor huisvesting, huishoudkosten en kosten voor 
de tweede woning. 
Deze vraag werd gesteld aan de ministers Jan Jambon (202), Hilde Crevits (345), 
Gwendolyn Rutten (182), Ben Weyts (379), Zuhal Demir (524), Matthias Diependaele 
(262), Lydia Peeters (857), Benjamin Dalle (105), Jo Brouns (387)
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
GECOÖRDINEERD ANTWOORD 
op vraag nr.182 van 25 april 2024
van JOS D’HAESE
Het huidig statuut van de leden van de Vlaamse regering - zoals opgemaakt in 1998 op 
basis van de (toenmalige) bezoldigings- en vergoedingsregeling van de federale 
regeringsleden -, voorziet in een forfaitaire maandelijkse vergoeding voor huisvesting van 
247,89 euro. 
Voor de huishoudkosten van het huis of appartement dat zij bewonen, en van de eventuele 
tweede woning, krijgen de leden van de Vlaamse Regering een forfaitaire maandelijkse 
vergoeding van 867,63 euro. 
Beide vergoedingen vallen ten laste van de kabinetsbegroting. 
Zodoende ontvangt elk lid van de Vlaamse Regering voor deze beide vergoedingen samen 
maandelijks een onveranderlijk vast bedrag van resp. 247,89 euro en 867,63 euro. Dit 
wordt op het einde van elke maand uitbetaald. In voorkomend geval gebeurt de betaling 
naar rata van de duur van de functie; de afrekening gebeurt bij dertigsten. Aantreden of 
aftreden van een minister in de loop van een maand impliceert dus dat er geen recht is op 
het volledige maandbedrag, maar slechts op een gedeelte. 
Ter informatie: Deze vergoedingen zijn niet meer geïndexeerd sinds de opmaak van het 
huidig statuut, zoals opgemaakt bij beslissing van de Vlaamse Regering van 3 maart 1998. 
Ter vergelijking: Deze onkostenvergoedingen kunnen beschouwd worden als een vorm van 
forfaitaire vergoeding van kosten, zoals die ook voor Vlaamse volksvertegenwoordigers 
van toepassing is. 
Zie meer specifiek artikels 5 en 6 van het statuut van de Vlaamse volksvertegenwoordiger 
waarin resp. bedrag en ook een indexatieclausule m.b.t. de forfaitaire vergoeding van 
kosten zijn voorzien.
