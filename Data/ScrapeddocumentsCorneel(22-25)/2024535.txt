title: Autosnelwegparkings provincie Antwerpen - Capaciteitsuitbreiding
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2024535
thema link: https://www.vlaamsparlement.be/parlementaire-documenten/schriftelijke-vragen/1785229
SCHRIFTELIJKE VRAAG
nr. 365 
van KATRIEN SCHRYVERS
datum: 6 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Autosnelwegparkings provincie Antwerpen  -  Capaciteitsuitbreiding
In het verleden diende ik al heel wat vragen in over autosnelwegparkings en het 
capaciteitsprobleem ervan. Wat de uitbreiding van de capaciteit en de opwaardering van 
de infrastructuur betreft, zijn in de provincie Antwerpen de voorbije vijf jaar al 
verschillende ingrepen gebeurd, namelijk in Minderhout, Gierle, Vorselaar en Postel. De 
noden blijven nochtans groot. Heel vaak blijken de beschikbare plaatsen te beperkt, en 
staan er ’s avonds en ’s nachts tal van vrachtwagens geparkeerd op de pechstroken.
De eerstvolgende concessievernieuwingen zijn, volgens de principes van het netplan (dat 
streeft naar een netwerk waarbij de dienstenzones per gebruikerstype/rol uitgerust worden 
met een specifieke lay-out, veiligheidsvoorzieningen en basisuitrusting), Ranst (beide 
richtingen) en Waarloos (beide richtingen). In antwoord op mijn schriftelijke vraag nr. 1256 
van 16 mei 2023 vernam ik dat de procedure voor de concessievernieuwing van Ranst liep. 
De publicatie van de concessievernieuwingen voor de parkings in Waarloos zou gebeuren 
in het derde kwartaal van 2025.
Behalve de dienstenzones in Waarloos en Ranst worden er de komende tien jaar geen 
herinrichtingen in provincie Antwerpen meer verwacht, zo vernam ik nog. Grenzend aan 
de provincie Antwerpen zullen in Stekene twee nieuwe dienstenzones worden gerealiseerd. 
Er werd gewerkt aan een nieuw ministerieel besluit om de nog niet minnelijk verworven 
noodzakelijke percelen te verwerven.
De minister stipte ook aan dat het mogelijk noch wenselijk is dat alle vrachtwagens op de 
dienstenzones langs de snelwegen worden opgevangen en dat er bijkomende initiatieven 
nodig zijn van andere actoren. De minister verwees daarbij naar een studie over de 
algemene parkeerproblematiek met de verschillende stakeholders. Die studie werd eind 
2022 afgerond. De administratie is bezig met het uitwerken van vervolgstappen en 
verduidelijkingen. Zo zou er een overlegplatform worden opgericht dat zich structureel 
buigt over de problematiek. In de studie zijn ook een aantal korte- en 
langetermijnscenario’s opgenomen, waarover nog verduidelijking nodig was.
1. Wat is de stand van zaken met betrekking tot de concessievernieuwing van de 
autosnelwegparking in Ranst? 
Hoeveel parkeerplaatsen voor vrachtwagens zullen er daar bijkomen?
2. Wat is de stand van zaken met betrekking tot de onteigeningen voor het creëren van 
een nieuwe dienstenzone in Stekene en het ministerieel besluit daarrond?
3. Welke zaken werden al opgenomen door het overlegplatform waarvan sprake?
Kan de minister een overzicht geven van de werkzaamheden ervan?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 365 van 6 december 2023
van KATRIEN SCHRYVERS
1. De aanbesteding voor de concessievernieuwing in Ranst is in opmaak en zal begin 
2024 gepubliceerd worden. 
2. Zoals eerder vermeld, werd de onteigeningsprocedure stopgezet. Voorafgaand aan de 
opstart van een nieuwe procedure dient er een gedetailleerd ontwerp opgemaakt te 
worden. Dit ontwerp zal in de loop van het 2e kwartaal 2024 volledig uitgewerkt zijn. 
Nadien zal een MB worden opgemaakt voor het verwerven van de overige gronden.
3. Het overlegplatform is tot op heden tweemaal bijeengekomen: in september en 
december 2023. De volgende bijeenkomst is gepland voor februari 2024.
 
Binnen het overlegplatform werden reeds verschillende acties gedefinieerd die verder 
worden uitgewerkt. Het gaat met name om het verder definiëren van een taakverdeling 
per stakeholder, het uitwerken van een ondersteuningsvoorstel om de aanleg van en 
het dubbel gebruik van parkeerplaatsen op bestaande infrastructuur te stimuleren, het 
onderzoeken van het potentieel van leegstaande douaneterreinen, het uitwerken van 
een norm die bepaalt hoeveel parkeerplaatsen per terrein kunnen worden voorzien 
wanneer een vergunning wordt aangevraagd, en ten slotte onderzoek naar het 
potentieel van ongebruikte snippers van bedrijventerreinen om vrachtwagens op te 
laten parkeren.
