title: N367 Jabbeke-Oudenburg - Fietspaden
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2082256
thema link: https://www.vlaamsparlement.be/parlementaire-documenten/schriftelijke-vragen/1835939
SCHRIFTELIJKE VRAAG
nr. 40
van BERT MAERTENS
datum: 24 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
N367 Jabbeke-Oudenburg  -  Fietspaden
De N367 maakt deel uit van het Bovenlokaal Functioneel Fietsroutenetwerk en is een 
belangrijke verbindingsweg voor fietsverkeer. 
Het Agentschap Wegen en Verkeer (AWV) en de stad Brugge plannen de herinrichting van 
de Gistelse Steenweg (N367), met als doel de verkeersveiligheid en doorstroming op die 
belangrijke toegangsweg naar Brugge grondig te verbeteren, zowel voor fietsers als voor 
automobilisten. 
Ik verwijs naar mijn schriftelijke vraag nr. 720 van 26 maart 2020 aan toenmalig minister 
Peeters. Toen werd duidelijk dat de werken niet zouden starten voor 2024. 
1. Wat is de stand van zaken van de herinrichting? Wat is het huidige projectgebied?
2. Welke stappen werden al ondernomen in het dossier? Welke stappen en procedures 
moeten er nog doorlopen worden vooraleer de werken op het terrein kunnen starten? 
Welke timing wordt daarbij gehanteerd?
3. Voor de realisatie van de ruime, veilige fietspaden zijn langs het hele trac√© innames 
nodig. 
Hoeveel innames zijn er in totaal nodig voor het project? Wat is het budget dat wordt 
gereserveerd voor het totale aantal innames? Welke timing wordt daarbij gehanteerd?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD 
op vraag nr. 40 van 24 oktober 2024
van BERT MAERTENS
Het projectgebied omvat de gewestweg N367 op het grondgebied van Jabbeke en 
Oudenburg tussen kmpt. 9.75 en kmpt. 13.8.
De projectnota en het voorontwerp werden goedgekeurd door de Regionale
Mobiliteitscommissie in april 2019. Volgens het voorontwerp zouden er een 300-tal 
innames zijn. De structurele herinrichting van dit wegvak is evenwel nog niet concreet 
ingepland. Het vervolgtraject, waarbij in samenwerking met de lokale besturen en de 
rioolbeheerders het detailontwerp wordt uitgewerkt, werd nog niet opgestart. Ook de 
onteigeningsprocedure is dus niet concreet opgestart. Het project wordt mee bekeken in 
het geheel van het meerjarig GIP.
