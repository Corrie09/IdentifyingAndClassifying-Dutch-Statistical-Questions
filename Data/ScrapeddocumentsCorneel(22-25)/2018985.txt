title: Plattelandsbeleid - Herstel na coronapandemie
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2018985
thema link: https://www.vlaamsparlement.be/parlementaire-documenten/schriftelijke-vragen/1782268
SCHRIFTELIJKE VRAAG
nr. 161
van EMMILY TALPE
datum: 24 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Plattelandsbeleid  -  Herstel na coronapandemie
De minister pakte in 2022 uit met 4 miljoen euro om te investeren in projecten die 
plattelandsgemeenschappen ondersteunen bij het herstel na de coronapandemie. Volgens 
de toenmalige beleids- en begrotingstoelichting (BBT) zou dat geld gaan naar groene 
ontmoetingsplekken, trage wegen, de ontwikkeling van voedselstrategieën en de 
ondersteuning van agrobiodiversiteit.
1. De middelen konden gespendeerd worden in de periode 2022-2024. 
Hoeveel van die middelen werden gespendeerd in 2022 en 2023? 
2. Kan de minister een overzicht bijvoegen van de concrete projecten en het bedrag dat 
daarvoor uitgetrokken werd?
3. Werden er al middelen toegewezen om te spenderen in 2024? Graag een overzicht van 
de goedgekeurde projecten en het bedrag dat telkens toegekend wordt.
4. Ziet het ernaaruit dat de volledige gereserveerde som van 4 miljoen euro zal worden 
gebruikt?
Zo niet, welk bedrag dreigt onbenut te blijven en wat zijn daarvan de redenen?
5. Op welke manier hebben deze legitieme doelstellingen bijgedragen tot het herstel na 
de coronapandemie?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 161 van 24 november 2023
van EMMILY TALPE
1. Op 7 december 2023 was reeds 211.440,62 euro uitbetaald aan de verschillende 
projecten, gespendeerd in het jaar 2023. De projecten zijn gestart op 1 juni 2022 en 
de aanvragers dienden in februari 2023 een declaratie in waarbij ze de eerste kosten 
en een voortgangsverslag via het plattelandsloket indienden. Na controle van die 
kosten en het voortgangsverslag werd de subsidie uitbetaald, maar zelden werden er 
in de eerste fase van de projecten veel kosten gemaakt.
2. Voor een overzicht verwijs ik naar het Ministerieel Besluit voor de toekenning van de 
Europese cofinanciering voor de maatregel “Versterken Omgevingskwaliteit en vitaliteit 
van het platteland” (OKW) in het kader van de EURI-verordening ter ondersteuning van 
het herstel na de COVID-19-crisis – oproep 2021, begrotingsjaar 2022. 
3. Voor de goedgekeurde projecten kunnen de middelen gespendeerd worden gedurende 
de goedgekeurde projectperiode, vastgelegd in het Ministerieel Besluit.
4. Het gereserveerde budget van 4 miljoen euro zal opgebruikt worden door 
reserveprojecten te subsidiëren met middelen die niet door de goedgekeurde projecten 
worden gebruikt. Deze reserveprojecten keurde ik eveneens goed. 
5. Een projectaanvraag doorliep tijdens het goedkeuringsproces een provinciale 
Technische Werkgroep die op basis van criteria, waaronder ook de bijdrage tot het 
herstel na de coronapandemie, een advies gaf aan het Provinciaal Management Comité 
(PMC). Deze PMC’s gaven op hun beurt een advies aan mij en op basis daarvan kende 
ik de subsidies toe via het Ministerieel Besluit. De beheersdienst van de Vlaamse 
Landmaatschappij (VLM) en de provincies controleren de projecten zowel tijdens de 
projectperiode als bij afronding van de projecten op het behalen van de doelstellingen 
zoals beschreven in de projectaanvraag.
 
Elk project is gelinkt aan een of meerdere thema’s die een link hebben met het herstel 
na de coronapandemie. De thema’s zijn:
•‘Aanleg, ontwikkeling en/of beheer van Groene Ontmoetingsplekken’;
•‘Herstel en/of uitbreiding van fiets-, of wandelpaden en/of trage wegen (inclusief 
het eventueel landschapsherstel)’;
•‘Tegengaan van Vereenzaming’;
•‘Lokale Voedselstrategieën en diversificatie van landbouwactiviteiten’.
