title: Geïntegreerd investeringsprogramma (GIP) 2024 - Geluidswerende verharding E40 Aalst
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2016590
thema link: https://www.vlaamsparlement.be/parlementaire-documenten/schriftelijke-vragen/1779421
SCHRIFTELIJKE VRAAG
nr. 206
van STIJN DE ROO
datum: 15 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Geluidswerende verharding E40 Aalst
In mijn schriftelijke vraag nr. 1421 van 15 juni 2023 informeerde ik naar de in het GIP 
2023 geplande investering voor geluidswerende verharding op de 40 in Aalst, waarvoor in 
het GIP 2023 voor de eerste fase 350.000 euro was gereserveerd.
Op mijn vragen antwoordde de minister: “Om de bewoners van de Italiënweg in afwachting 
van een definitieve brugvervanging (met geluidsschermen erbovenop) toch reeds een 
oplossing te kunnen bieden, zal er op de E40 in de betrokken zone een extra geluidsarm 
asfalt geplaatst worden dat van innovatieve aard is en waarvan al een lokaal positief 
resultaat verwacht wordt. 
De uitvoering van de asfaltvervanging wordt verder in detail uitgewerkt, en de uitvoering 
is voorzien in het voorjaar 2024, aansluitend op de werken op de E40 in Erpe-Mere.”
In het ontwerp GIP 2024, Agentschap Wegen en Verkeer, lees ik dat voor Aalst, voor de 
E40 (Italiënweg), voor geluidswerende verharding voor het jaar 2024 350.000 euro wordt 
gereserveerd op het reservebudget.
Ik stel deze vraag in opvolging van mijn schriftelijke vraag nr. 1421 van 15 juni 2023.
1. In het GIP 2023 was voor de eerste fase van de geluidswerende verharding 350.000 
euro gereserveerd. Op mijn schriftelijke vraag nr. 1421 daarover antwoordde de 
minister: “De uitvoering is voorzien in het voorjaar 2024”. In het ontwerp GIP 2024 is 
in die investering voorzien op het reservebudget.
Wat is de reden dat de investering nu op het reservebudget staat?
2. Wat is de huidige timing voor de aanleg van de geluidswerende verharding op de E40 
in Aalst ter bescherming van de inwoners van de Italiënweg? Is het mogelijk deze 
geplande investering - in het belang van de inwoners - alsnog te laten uitvoeren in het 
voorjaar van 2024? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 206 van 15 november 2023
van STIJN DE ROO
Om reden van verkeersveiligheid en beheersing van verkeershinder, zal het project, zoals 
eerder gemeld, aansluiten op de werken op de E40 in Erpe-Mere. Daarvan loopt de 
uitvoering door omstandigheden enigszins langer dan voorzien. 
Bijgevolg zal de geluidswerende verharding op de E40 t.h.v. de Italiënweg iets later 
uitgevoerd worden. Volgens de huidige inzichten wordt de uitvoering redelijkerwijs 
voorzien na het zomerbouwverlof van 2024, dus rond begin augustus. Dit verklaart ook 
de verschuiving van het budget naar het GIP 2024.
