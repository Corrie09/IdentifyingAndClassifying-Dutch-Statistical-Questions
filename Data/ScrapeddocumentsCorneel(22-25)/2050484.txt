title: Asbestattesten - Geldigheidstermijn
thema: Natuur en Milieu
pdf link: https://docs.vlaamsparlement.be/pfile?id=2050484
thema link: https://www.vlaamsparlement.be/parlementaire-documenten/schriftelijke-vragen/1801731
SCHRIFTELIJKE VRAAG
nr. 331
van CHRIS JANSSENS
datum: 7 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Asbestattesten  -  Geldigheidstermijn
Sinds 1998 is het verboden om asbesthoudende materialen te produceren, te verhandelen 
of te hergebruiken. Enkel in woningen en gebouwen die voor 2001 werden gebouwd of 
verbouwd zijn er mogelijk asbesthoudende materialen aanwezig. Wie een gebouw van voor 
2001 verkoopt moet verplicht een asbestinventarisatieattest (doorgaans asbestattest 
genoemd) voorleggen dat informatie bevat over asbest in het gebouw en toetst of het 
asbestveilig is. Voor appartementen is er overigens nog eens een apart attest nodig voor 
de private en de gemeenschappelijke delen.
Er is vandaag geen algemene verplichting om asbesthoudende toepassingen in een gebouw 
of woning te verwijderen, maar als het asbest in slechte staat is of als het ingesloten zit 
en bij renovatiewerken bloot komt te liggen, moet het worden verwijderd. Vanaf 2032 zal 
het voor elke toegankelijke constructie die gebouwd is voor 2001 verplicht zijn een 
asbestattest te hebben, ook als er geen plannen zijn voor een overdracht.
De standaard geldigheidstermijn van een asbestattest is 10 jaar of tot er een recenter 
asbestattest wordt opgesteld (Vlaams reglement betreffende het duurzaam beheer van 
materiaalkringlopen en afvalstoffen, ingevoegd bij besluit van de Vlaamse Regering van 2 
juli 2021). In sommige gevallen kan een kortere geldigheidstermijn worden toegekend. 
Dat is het geval wanneer er een beperking was tijdens het onderzoek, waardoor de 
asbestdeskundige niet het hele inspectiegebied heeft kunnen onderzoeken.
Volgens de Vlaamse Regering is de standaard geldigheidsduur van 10 jaar “billijk om 
overhead in administratie en kosten voor de gebouweigenaar te beperken”. Ook wordt 
gesteld: “De geldigheidsduur van tien jaar geldt ook voor asbestinventarisatieattesten met 
als conclusie `asbestveilig' aangezien de uitgevoerde asbestinventaris niet-destructief is 
en er bij latere werken dus steeds nieuwe asbesthoudende materialen kunnen worden 
aangetroffen.”
Nu rijst de vraag of die beperking tot 10 jaar niet leidt tot nodeloze kosten voor al te veel 
eigenaren (400 tot 700 euro per keuring). Immers, het besluit stelt ook dat “bij gewijzigde 
toestand binnen een termijn van 1 jaar na vaststelling van die wijziging een geactualiseerd 
asbestinventarisatieattest opgemaakt moet worden”. “Op die manier is men steeds zeker 
dat het asbestinventarisatieattest steeds op de meest huidige toestand van de 
toegankelijke constructie met risicobouwjaar betrekking heeft”, luidt het. 
Wijzigingen moeten dus gemeld worden, waarom dan nog structureel aan iedereen na elke 
tien jaar telkens weer een nieuw attest opleggen? Volgens de Openbare Vlaamse 
Afvalstoffenmaatschappij (OVAM) zou het gaan om ruim 2,8 miljoen woningen en 354.000 
niet-residentiële gebouwen die voor 2001 gebouwd zijn en mogelijk dus asbest bevatten. 
Op die manier zouden de Vlamingen collectief opgezadeld worden met een totale kostprijs 
van zo’n 1,5 miljard euro, en dat voor het overgrote deel voor overbodige asbestkeuringen.
1. Kan de minister meedelen op basis van welke overwegingen ze is overgegaan tot de 
beperking van de geldigheid van een asbestattest tot 10 jaar?
2. Kan de minister meedelen waarom ze van mening is dat de voordelen van de beperking 
van de geldigheid van een asbestattest tot 10 jaar opwegen tegen de grote kostprijs 
voor de eigenaren, temeer daar er ook een verplichting is om bij een gewijzigde 
toestand een nieuw attest op te maken?
3. Is sensibilisering omtrent de risico’s van de aanwezigheid van asbest (onder meer naar 
aanleiding van het eerste asbestattest) niet meer aangewezen dan elke 10 jaar 
bureaucratisch vaak overbodige nieuwe opvolgattesten op te leggen?
4. Welke initiatieven zal de minister nog nemen in dat verband?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 331 van 7 februari 2024
van CHRIS JANSSENS
1. Omdat de toestand van asbestmaterialen en een gebouw kan wijzigen, heeft het 
asbestattest een standaard geldigheidsduur van 10 jaar. In gebouwen waar 
werknemers tewerkgesteld worden, verplicht de federale arbeidswetgeving zelfs om 
jaarlijks de asbestinventaris te actualiseren: dus in elke school, kantoor, supermarkt, 
enzovoort. De arbeidsinspectie controleert dit. Het bindmiddel van asbestmaterialen 
verandert bij beschadiging of veroudering waardoor asbestvezels kunnen vrijkomen. 
De geldigheidsduur is voor het Vlaamse Gewest enkel van belang bij een overdracht. 
Om te voldoen aan de mijlpaal 2032 volstaat ook een asbestattest waarvan de 
geldigheidsduur is verstreken. Indien geen asbest werd aangetroffen, dan is de 
geldigheidsduur onbeperkt. Mij lijkt de Vlaamse regelgeving rond de geldigheidsduur 
dan ook proportioneel.
2. Een eigenaar moet enkel bij overdracht het asbestattest laten actualiseren als de 
geldigheidsduur is verstreken. Zo’n actualisatie kost meestal maar een fractie van het 
initiële onderzoek. Alles is al in kaart gebracht; er zijn meestal geen nieuwe 
monsternames nodig. De asbestdeskundige gaat bij een actualisatie dus vooral 
nakijken of de toestand van het bindmiddel van de asbestmaterialen niet gewijzigd is 
en controleert of gebouwdelen niet gewijzigd zijn. Bijvoorbeeld voorheen bedekte 
materialen die nu bloot liggen of asbestresten van een onzorgvuldige verwijdering. De 
verplichting om een asbestattest te actualiseren bij een gewijzigde toestand geldt enkel 
in het geval de eindconclusie wijzigde naar ‘asbestveilig’ of indien nieuwe 
asbestmaterialen werden ontdekt. Niet na elke asbestverwijdering. Het is ook voor de 
eigenaar logisch en voordelig om over een asbestattest met eindconclusie ‘asbestveilig’ 
te beschikken en voor de overheid is het noodzakelijk om de voortgang van het 
asbestafbouwbeleid te kunnen opvolgen. 
3. Het asbestattest is het sensibiliseringsinstrument bij uitstek dat de eigenaar duidelijk 
informeert over welke maatregelen nodig zijn om voor zijn woning, school, kantoor, 
enzovoort een asbestveilige toestand te bekomen. 
4. Als er gegronde redenen zijn om de richtlijnen rond de geldigheidsduur te verfijnen, 
dan zal ik die zeker in overweging nemen. Het asbestattest is vrij recent ingevoerd en 
de werking ervan wordt constant geëvalueerd.
