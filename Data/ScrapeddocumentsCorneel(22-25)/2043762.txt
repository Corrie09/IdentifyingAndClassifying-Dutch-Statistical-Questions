title: Trajecten tijdelijke werkervaring (TWE) OCMW - Stand van zaken
thema: Werk
pdf link: https://docs.vlaamsparlement.be/pfile?id=2043762
thema link: https://www.vlaamsparlement.be/parlementaire-documenten/schriftelijke-vragen/1803087
SCHRIFTELIJKE VRAAG
nr. 250
van AXEL RONSE
datum: 9 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Trajecten tijdelijke werkervaring (TWE) OCMW  -  Stand van zaken
Bij de OCMW’s wordt het instrument artikel 60, §7, gebruikt vanuit het wettelijk kader van 
de maatschappelijke integratie. Het instrument heeft een dubbele doelstelling, namelijk 
het activeren van de betrokkene en het opbouwen van sociale rechten. De activerende 
maatregel ‘TWE OCMW’ is sinds januari 2017 van kracht. Daarmee werd de focus gelegd 
op de doorstroom naar het normaal economisch circuit (NEC). Alleen als een artikel 60, 
§7, gekoppeld wordt aan een TWE OCMW-traject, ontvangt het OCMW een loontoelage van 
de programmatorische federale overheidsdienst Maatschappelijke Integratie (POD MI).
1. Hoeveel TWE OCMW-trajecten werden in 2020, 2021, 2022 en 2023 opgestart? Graag 
een overzicht van het aantal opgestarte trajecten per jaar, de duurtijd van het traject 
en dat per gemeente/stad. 
2. Wat is het profiel van de cliënten die in een TWE OCMW-traject stappen? Graag een 
overzicht sinds 2017 tot vandaag, per jaar en per gemeente volgens: a) geslacht; b) 
leeftijd; c) werkloosheidsduur; d) diploma; e) migratieachtergrond.
3. Graag een overzicht van het aantal loontoelagen en de concrete bedragen die sinds 
2020 tot vandaag werden aangevraagd en uitbetaald. Graag een overzicht per jaar en 
per gemeente/stad. 
4. Hoeveel trajecten werden sinds januari 2017 tot vandaag beëindigd, vroegtijdig 
beëindigd, stopgezet of opgeschort? Graag een overzicht per jaar, de duurtijd van het 
traject en dat per gemeente/stad.
5. Hoeveel trajecten hebben geleid tot een tewerkstelling in het NEC? Wat zijn de andere 
resultaten van het TWE-traject (bijvoorbeeld opleiding, (langdurig) ziek, sociale 
economie, verhuizing naar een ander gewest enzovoort)? Graag een overzicht per jaar 
sinds 2020 tot vandaag en dat per gemeente/stad.
6. Hoeveel dossiers werden doorverwezen voor transmissie naar VDAB? Graag een 
overzicht per jaar sinds 2020 tot vandaag en dat per gemeente/stad. Welk gevolg werd 
aan het dossier telkens gegeven? 
Graag ontvang ik de gegevens in Excel.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 250 van 9 februari 2024
van AXEL RONSE
1. In bijlage 1 kunt u een overzicht vinden van het aantal in 2020, 2021, 2022 en 2023 
opgestarte TWE-OCMW-trajecten met de vermoedelijke duur (in maanden) per 
gemeente/stad.
2. In bijlage 2 kunt u een overzicht vinden van het aantal in 2017, 2018, 2019, 2020, 
2021, 2022 en 2023 opgestarte TWE-OCMW-trajecten naar geslacht, leeftijd, 
werkloosheidsduur, scholingsniveau (al dan niet kortgeschoold) en 
migratieachtergrond per gemeente/stad. VDAB beschikt niet over gegevens m.b.t. het 
diploma van de klant. Ik geef daarom mee of de cliënt al dan niet kortgeschoold was 
bij de start van zijn/haar TWE-OCMW-traject.
3. In bijlage 3 kunt u een overzicht vinden van de in 2020, 2021, 2022 en 2023 
uitbetaalde loontoelagen per gemeente/stad. Deze bedragen kunnen nog veranderen, 
aangezien OCMW’s tot 10 jaar later de tijd hebben om correcties door te voeren. VDAB 
beschikt niet over gegevens m.b.t. de aangevraagde bedragen. Deze gegevens zitten 
bij de POD MI die als uniek loket de operationele dienstverlening op zich neemt.
 
4. In bijlage 4 kunt u een overzicht vinden van de in 2017, 2018, 2019, 2020, 2021, 
2022 en 2023 uitgevoerde en vroegtijdig beëindigde TWE-OCMW-trajecten per 
gemeente/stad naargelang de duurtijd. Opschortingen kunnen technisch gezien niet 
geregistreerd worden, dus VDAB beschikt niet over data hieromtrent.
5. In bijlage 5 kunt u een overzicht vinden van de uitstroom naar werk in NEC, NEC in 
een sociaal economiebedrijf, SEC en werk als zelfstandige. Daarnaast geef ik de 
uitstroom naar pensioen, ziekte,... mee. Tot slot geef ik mee hoeveel klanten er 
hebben deelgenomen aan een vorm van competentieversterking (opleiding of 
werkplekleren). Deze data betreffen de uitstroom exact 12 maanden na het einde van 
een TWE-OCMW-traject. De tabel bevat enkel gegevens voor trajecten met een 
meetdatum in 2020, 2021, 2022 of 2023 (vb.: het TWE-OCMW-traject was dus in 2020 
12 maanden geleden beëindigd).
6. In bijlage 6 kunt u een overzicht vinden van het aantal TWE-OCMW-trajecten waarbij 
er in de loop van 12 maanden na het einde van het traject een transmissie is gebeurd. 
Het gaat hierbij om cijfers voor trajecten die in 2020, 2021, 2022 of 2023, 12 maanden 
geleden beëindigd werden. De Controledienst van VDAB beslist over het gevolg dat 
aan de transmissie kan verbonden worden, rekening houdend met alle elementen en 
het sanctiekader dat federaal bepaald is, zie ook 
https://www.vdab.be/rechtenenplichten/sanctie.
BIJLAGEN
1.Overzicht van het aantal in 2020, 2021, 2022 en 2023 opgestarte TWE-OCMW-
trajecten met de vermoedelijke duur (in maanden) per gemeente/stad
2.Overzicht van het aantal in 2017, 2018, 2019, 2020, 2021, 2022 en 2023 opgestarte 
TWE-OCMW-trajecten naar geslacht, leeftijd, werkloosheidsduur, scholingsniveau (al 
dan niet kortgeschoold) en migratieachtergrond per gemeente/stad
3.Overzicht van de in 2020, 2021, 2022 en 2023 uitbetaalde loontoelagen per 
gemeente/stad
4.Overzicht van de in 2017, 2018, 2019, 2020, 2021, 2022 en 2023 uitgevoerde en 
vroegtijdig beëindigde TWE-OCMW-trajecten per gemeente/stad naargelang de 
duurtijd
5.Overzicht van de uitstroom naar werk in NEC, NEC in een sociaal economiebedrijf, SEC 
en werk als zelfstandige
6.Overzicht van het aantal TWE-OCMW-trajecten waarbij er in de loop van 12 maanden 
na het einde van het traject een transmissie is gebeurd
