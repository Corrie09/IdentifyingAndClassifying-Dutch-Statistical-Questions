title: Huisvesting arbeidsmigratie - Wetgeving modulair bouwen
thema: Natuur en Milieu
Werk
Wonen
pdf link: https://docs.vlaamsparlement.be/pfile?id=2016671
thema link: https://www.vlaamsparlement.be/parlementaire-documenten/schriftelijke-vragen/1787676
SCHRIFTELIJKE VRAAG
nr. 192 
van MARINO KEULEN
datum: 13 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Huisvesting arbeidsmigratie  -  Wetgeving modulair bouwen
De krapte op de arbeidsmarkt is een gekend probleem. Ondanks de veeleer negatieve 
conjunctuur kent het aantal openstaande vacatures recordhoogtes. In mijn eigen provincie 
zijn op het moment bijna 40.000 vacatures nog steeds niet ingevuld en dat zijn dan enkel 
die die aan VDAB werden gemeld.
Naast het activeren van de inactieven en het re-integreren van zieken, schuiven de 
ondernemingen gerichte arbeidsmigratie naar voren als oplossing. Voor projecten als de 
nieuwe ethaankraker van INEOS, Oosterweel of de aanleg van de Noord-Zuidverbinding in 
Limburg kan men bijna niet anders dan rekenen op arbeidsmigranten.
Voor de werknemer zelf blijkt voldoende en kwalitatieve huisvesting een cruciale 
voorwaarde om te komen. Onze woningmarkt is echter verzadigd. Er is een gebrek aan 
aangepaste woningen voor specifieke doelgroepen, waaronder arbeidsmigranten. Voor de 
bouw van de nieuwe glasfabriek in Lommel zullen woningen in Eindhoven worden 
aangesproken.
Nochtans zijn er in Vlaanderen heel wat mogelijkheden met modulair wonen. Snelle en 
kwalitatieve woningen, maar het gebrek aan wetgeving en de verschillende interpretaties 
binnen lokale besturen maakt modulair bouwen moeilijk.
Daarnaast is er in Nederland een specifiek systeem van flexwonen waarbij snel 
toegankelijke woonruimte ter beschikking wordt gesteld, zowel voor de eerste opvang als 
voor arbeidskrachten die langer willen blijven.
1. Is de minister bekend met het gebrek aan wetgeving rond modulair wonen?
2. Is de minister bekend met de initiatieven in het buitenland? Kunnen die voorbeelden 
in Vlaanderen worden gevolgd?
3. Recent werd de Vlaamse Codex Wonen aangepast, waardoor steden en gemeenten 
meer mogelijkheden kregen om een beleid te voeren dat beter is afgestemd op 
woningen voor de groeiende groep arbeidsmigranten. 
Wat is het beleid van de minister om dat initiatief voldoende bekendheid te geven bij 
de lokale besturen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 192 van 13 december 2023
van MARINO KEULEN
1. Vanuit de regelgeving ruimtelijke ordening worden eigenlijk geen beperkingen 
opgelegd aan materialen, afmetingen en dergelijke van woningen. Het gaat om een 
vergunningsplichtige constructie, bestemd voor wonen. Het kan gaan om een 
permanente constructie of woning, maar evengoed om een tijdelijke constructie met 
het oog op huisvesting van bv. arbeidskrachten.
Ik zou dus niet durven spreken van een gebrek aan wetgeving ter zake.
De woonfunctie is natuurlijk wel gericht op de woongebieden. Zomaar overal 
woningen – permanent of tijdelijk – gaan toestaan strijdt fundamenteel met de regels 
van de ruimtelijke ordening.
Het Departement Omgeving krijgt regelmatig vragen over het omvormen van hotels 
voor huisvesting, tijdelijke huisvesting in wooncontainers, of omvorming van 
bestaande gebouwen voor tijdelijke huisvesting van arbeidsmigranten.
Voor zover deze vragen zich richten op het woongebied zijn dergelijke vormen van 
huisvesting dus mogelijk. Uiteraard steeds voor zover de regels inzake woonkwaliteit 
of lokale voorschriften van BPA’s of RUP’s gevolgd worden. In die zin kunnen ook 
tijdelijke woonunits of modules principieel aanvaard worden binnen de woongebieden.
Ik wil wel nog even wijzen op de mogelijkheid van een tijdelijke plaatsing van 
modulaire woningen voor arbeidskrachten tijdens de uitvoering van vergunde 
stedenbouwkundige handelingen van algemeen belang, waarbij conform het 
uitvoeringsbesluit “werken van algemeen belang” afgeweken kan worden van 
stedenbouwkundige voorschriften. Het moet in dat geval wel gaan om de 
gegroepeerde tijdelijke huisvesting van arbeiders in clusters van minstens 30 
slaapplaatsen. De constructies moeten bovendien geplaatst worden op openbaar 
domein in de buurt van de vergunde handelingen. Dit kan bv. een oplossing bieden 
voor grote werken van algemeen belang, zoals Oosterweel of de Noord-Zuid in 
Limburg straks.
Aangezien buitenlandse arbeidskrachten vaak gehuisvest worden voor een langere 
periode is het bewaken van de woonkwaliteit en de kwaliteit van de leefomgeving 
uiteraard essentieel. 
Collega Diependaele wijst erop dat er in het Vlaamse Woonbeleid weinig specifieke 
regelgeving bestaat met betrekking tot flexibele of modulaire woonvormen. Alle 
woningen in het Vlaams Gewest moeten voldoen aan de woningkwaliteitsnormen 
ongeacht de bouwmethode.
Die beleidskeuze is ook logisch en terecht. We mogen niet uit het oog verliezen dat 
het slechts gaat om minimale kwaliteitsnormen die de ondergrens aangeven van 
menswaardig wonen. De bouwmethode is daarbij niet relevant. 
Wel voorziet de regelgeving bepaalde afwijkingen voor doelgroepen, met name voor 
studenten, seizoenarbeiders en vluchtelingen uit Oekraïne. Vergeleken met de 
algemeen geldende woningkwaliteitsnormen gelden voor deze groepen enigszins 
afwijkende normen, gegeven hun specifieke noden. 
Sinds kort kunnen ook voor arbeidskrachten specifieke normen gelden indien de 
betrokken gemeente dat wil (zie ook deelvraag 3). 
Dat alles geeft voldoende ruimte om een afgestemd woningkwaliteitsbeleid te voeren.
Maar uiteraard kunnen dergelijke woonunits enkel binnen het woongebied, of via de 
uitzondering voor handelingen algemeen belang.
2. Een van de zaken waar collega Diependaele naar verwijst, is het zogenaamde 
‘flexwonen’ uit Nederland. Het concept leunt zeer dicht aan bij het modulair bouwen 
waarvoor het Agentschap Wonen in Vlaanderen net een raamovereenkomst heeft 
gesloten met drie private partners. Binnen deze formule worden woningen in een 
fabriek in verschillende modules gebouwd, waarna ze op locatie op en in elkaar 
worden gezet. 
Wat de huisvestingsnood van arbeidskrachten betreft, wil ik verder nog meegeven 
dat Wonen in Vlaanderen rond dit thema een werkgroep heeft opgericht. In deze 
werkgroep zitten:
•een aantal vertegenwoordigers van lokale besturen, intergemeentelijke 
samenwerkingsverbanden Lokaal Woonbeleid en de VVSG.
•beleidsmedewerkers van Wonen in Vlaanderen, het Departement Omgeving, 
het Departement Werk en Sociale economie en het Agentschap Toerisme 
Vlaanderen.
De deelnemers van de werkgroep delen kennis, wisselen goede praktijken uit, buigen 
zich over knelpunten en detecteren onduidelijkheden en onzekerheden in de 
regelgeving.
3. Ik verwees in mijn antwoord op deelvraag 1 al even kort naar het afwijkend kader 
voor de tijdelijke huisvesting van arbeidskrachten binnen de Vlaamse Codex Wonen.
Collega Diependaele wijst erop dat er reeds heel wat campagnes zijn geweest om de 
mogelijkheden van dit afwijkend kader bekend te maken. Er zijn meerdere 
nieuwsberichten verspreid en er is een specifieke webpagina. Het Agentschap Wonen 
in Vlaanderen organiseerde webinars en zorgde voor de nodige aanpassingen in VLOK 
(het Vlaams loket woningkwaliteit). 
Daarnaast wordt er in de voornoemde werkgroep zoals gezegd in overleg gegaan met 
stakeholders om antwoorden te bieden op de uitdagingen die zich stellen met 
betrekking tot de huisvesting van arbeidskrachten. Zo wordt deze werkgroep 
betrokken bij de uitwerking van een richtlijnenkader om gemeenten te ondersteunen 
die initiatieven willen nemen rond de huisvesting van arbeidskrachten. Ook dit 
richtlijnenkader zal uiteraard een aanleiding zijn om te communiceren en de 
mogelijkheden die de Vlaamse Codex Wonen biedt verder bekend te maken.
