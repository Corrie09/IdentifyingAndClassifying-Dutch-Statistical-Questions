title: Geïntegreerd investeringsprogramma (GIP) 2024 - Jaagpad IJzer Popering-Stavele-Roesbrugge
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2064878
thema link: https://www.vlaamsparlement.be/parlementaire-documenten/schriftelijke-vragen/1825863
SCHRIFTELIJKE VRAAG
nr. 885
van BERT MAERTENS
datum: 3 mei 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Jaagpad IJzer Poperinge-Stavele-
Roesbrugge
In het ontwerp GIP 2024 onder GIP-nummer 003202/01 werd het project ‘IJzer – herstellen 
halfverharding jaagpad in Poperinge-Stavele-Roesbrugge’ opgenomen. De Vlaamse 
Waterweg (DVW) voorziet in een budget van 1.000.000 euro voor de uitvoering van dat 
project.
1. Wat is de exacte scope van dit project? Wat is de exacte locatie waar de ingrepen zullen 
plaatsvinden?
2. Wat is de huidige stand van zaken?
3. Welke fasering en timing zullen worden gehanteerd? Wat is de realisatietermijn?
4. Blijkt het geraamde budget van 1.000.000 euro dat uitgetrokken is, voldoende?
5. Zijn er andere partners die instaan voor cofinanciering? Over welke partners gaat het 
en wat is hun respectieve inbreng?
6. Wanneer vond het laatste overleg plaats en welke betrokken partners waren daarop 
aanwezig? Welke afspraken werden daarbij gemaakt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 885 van 3 mei 2024 
van BERT MAERTENS
1. Het jaagpad op de linkeroever van de IJzer tussen Stavele en Roesbrugge wordt 
vernieuwd, er worden 11 jaagpadbruggetjes vervangen door nieuwe bruggetjes.
2. Het voorziene ontwerp werd aangepast op basis van randvoorwaarden van en in 
overleg met het Agentschap voor Natuur en Bos (ANB). Hierdoor werd de 
bouwvergunningsaanvraag in nauwe samenwerking met de diensten van de provincie 
West-Vlaanderen (die na heraanleg door De Vlaamse Waterweg nv (DVW) het beheer 
zal opnemen van dit jaagpad) opnieuw opgemaakt en ingediend. Alle adviezen binnen 
de huidige lopende omgevingsvergunningsprocedure zijn ontvangen, de vergunning 
wordt verwacht deze zomer. Start van de werken kan aansluitend ingepland worden, 
dit is niet vroeger dan na de zomerperiode.
3. De aanstelling en het opstarten van de aannemer is voorzien na de zomer. Het einde 
van de werken tegen eind 2025. Er zal moeten rekening gehouden worden met 
perioden waarin niet mag gewerkt worden gelet op het broedseizoen of andere 
randvoorwaarden die opgelegd worden in de omgevingsvergunning of met de toestand 
op het terrein (door bv. weersomstandigheden), wat de mogelijke uitvoeringsperiode 
voor de aannemer ter plaatse zal beperken en een gefaseerde uitvoering zal 
noodzaken.
4. Dit was het initieel vastgelegde budget, intussen reeds een paar jaar geleden. Door 
technische wijzigingen na aanpassingen van ontwerp om tegemoet te komen aan ANB, 
en ook door gestegen materiaalprijzen, zullen prijsherzieningen tijdens de effectieve 
uitvoering tot een verhoging leiden die onder een generieke titel (herzieningen of 
diversen) budgettair worden opgevangen binnen het GIP van DVW.
5. De Provincie West-Vlaanderen staat in voor een cofinanciering van 150.000 euro bij 
het vervangen van de bruggetjes.
6. Eind 2023 vonden nog diverse overlegmomenten plaats tussen DVW, de Provincie 
West-Vlaanderen en ANB, om uiteindelijk in december de laatst aangepaste 
omgevingsvergunningsaanvraag te kunnen indienen. Periodiek wordt er ook overleg 
gepleegd tussen de diensten van DVW en de provincie, in goede samenwerking op tal 
van dossiers zoals ook dit dossier voor het jaagpad Stavele Roesbrugge.
