title: Asbestafbouwbeleid - Procedure tegen asbestproducent Eternit
thema: Gezondheid
Natuur en Milieu
pdf link: https://docs.vlaamsparlement.be/pfile?id=2073119
thema link: https://www.vlaamsparlement.be/parlementaire-documenten/schriftelijke-vragen/1834841
SCHRIFTELIJKE VRAAG
nr. 31
van ANDY PIETERS
datum: 18 oktober 2024
aan JO BROUNS
VLAAMS MINISTER VAN OMGEVING EN LANDBOUW
Asbestafbouwbeleid  -  Procedure tegen asbestproducent Eternit
De voorganger van de minister heeft, via de Openbare Vlaamse Afvalstoffenmaatschappij 
(OVAM) en specifiek aangestelde advocaten, Eternit, de voormalige asbestproducent uit 
Kapelle-op-den-Bos, in gebreke gesteld dit voorjaar. 
Sinds 1998 is het verboden om asbest te produceren, te gebruiken of te hergebruiken. In 
2014 sloot Eternit een deal met de toenmalige minister van Omgeving Joke Schauvliege 
en de OVAM. Het bedrijf moet tot 2030 4,8 miljoen euro betalen. In het akkoord was sprake 
van een proefproject voor negentien gemeenten, al werd opgetekend dat het bedrag 
voldoende moest zijn om het asbestafval in heel Vlaanderen op te ruimen. Het document 
bevatte ook een afstand van verhaal ten aanzien van de Vlaamse overheid.
Omdat 4,8 miljoen euro volgens de minister van Omgeving veel te weinig was om 
Vlaanderen asbestveilig te maken, werd de nieuwe procedure opgestart.
Kan de minister een update geven van het dossier?
1. Lopen er nog onderhandelingen tussen de OVAM, de advocaten en het betrokken 
bedrijf? Hebben die onderhandelingen al kunnen leiden tot concrete voorstellen op de 
onderhandelingstafel?
2. Deelt de minister de intentie van zijn voorganger om, ondanks de juridische 
moeilijkheden, te komen tot een bijkomend bedrag van Eternit voor het 
asbestafbouwbeleid in Vlaanderen?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 31 van 18 oktober 2024
van ANDY PIETERS
1. Met de overgang naar een regering in lopende zaken zijn de onderhandelingen tijdelijk 
opgeschort. Het spreekt voor zich dat we - nu de nieuwe regering nog maar pas 
gevormd is - het dossier eerst bestuderen voor verdere stappen.  
2. Het Regeerakkoord stelt expliciet dat we het asbestafbouwbeleid verderzetten en 
hiervoor jaarlijks de benodigde middelen beschikbaar stellen om zo uiterlijk tegen 2040 
een asbestveilig Vlaanderen te realiseren. 
Producentenverantwoordelijkheid is in de huidige milieuwetgeving een sleutelbegrip. In 
de geest hiervan wordt ook bekeken hoe historisch verantwoordelijke producenten 
kunnen bijdragen in de vergoeding van de maatschappelijke kosten die veroorzaakt 
worden door de in het verleden door hen geproduceerde asbesthoudende materialen. 
De overeenkomst die in 2014 met Eternit werd afgesloten, kaderde in de specifieke 
regionale problematiek van het lokaal gebruik van asbestproductieafval waarvoor de 
OVAM een ambtshalve saneringsprojectwerking opstartte. De huidige 
onderhandelingen kaderen in een ruimer geheel, namelijk een bijdrage voor de 
vergoeding voor het verwijderen van asbestcementen producten in en rondom 
gebouwen om deze op die manier asbestveilig te maken.  
