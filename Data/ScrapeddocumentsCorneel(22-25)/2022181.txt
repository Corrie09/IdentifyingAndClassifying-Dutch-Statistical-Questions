title: Herinrichting N8 Ninove - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022181
thema link: https://www.vlaamsparlement.be/parlementaire-documenten/schriftelijke-vragen/1784429
SCHRIFTELIJKE VRAAG
nr. 330
van GUY D'HAESELEER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Herinrichting N8 Ninove  -  Stand van zaken
In haar antwoord op mijn schriftelijke vraag nr. 777 van 10 februari 2023 bevestigde de 
minister dat de intentie er was om de vergunningsaanvraag voor de herinrichting van het 
kruispunt Tramstatie (N8-N28) medio 2023 te lanceren. De aanbesteding zou gepland 
worden in 2024.
De minister gaf aan: “De onteigeningsfase voor de uitvoering van het segment N8 tussen 
de Tramstatie en de grens met Roosdaal is nog lopende, simultaan wordt er gewerkt aan 
het hydraulisch model en het rioleringsontwerp. In een volgende fase volgt dan het 
detailontwerp (3D-ontwerp met uitwerking van dwarsprofielen en lengteprofielen van de 
gewestweg), omgevingsvergunningsaanvraag en uiteindelijk opmaak 
aanbestedingsbundel (bestek, plannen, meetstaat en andere bijlagen). Rekening houdend 
met het minder hinder plan (werken N8 Elisabethlaan + werken Tramstatie N8 x N28) en 
nog een vrij hoog aantal te realiseren voortuinstroken zullen deze werken niet voor 2025 
aanbesteed kunnen worden.”
De administratie van de minister mikte op dit najaar om de aanbestedingsprocedure voor 
de sloopwerken van de woningen af te ronden. De effectieve sloopwerken worden geacht 
te kunnen beginnen in 2024.
1. Wat is de huidige stand van zaken inzake het project van de Tramstatie? Is de 
vergunningsaanvraag ingediend? Is de aanbesteding nog steeds gepland voor 2024?
2. Wat is de stand van zaken van de uitvoering van het segment N8 tussen de Tramstatie 
en de grens met Roosdaal? Heeft de minister er al een idee van wanneer dat project 
aanbesteed zou worden?
3. Wat is de stand van zaken van de innames voor de uitvoering van het segment N8 
tussen de Tramstatie en de grens met Roosdaal? Graag een overzicht met onderscheid 
tussen woningen en voortuinstroken. Welk voorlopig totaalbedrag gaat ermee 
gepaard? Zal het restbudget voor de voortuinstroken toereikend zijn?
4. Is de aanbestedingsprocedure voor de sloopwerken van de woningen inmiddels 
afgerond? Zullen de effectieve sloopwerken beginnen in 2024? Welk tijdpad wordt 
daarbij gevolgd? Verwacht de minister hinder voor het verkeer tijdens de sloopwerken? 
Zullen er rijstroken afgesloten worden?
5. Is de verlichtingsstudie afgerond? Waar en hoe zal er verlicht moeten worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 330 van 1 december 2023
van GUY D’HAESELEER
1. Er is vertraging opgetreden bij het finaliseren van het detailontwerp. Dat werd  eind 
september afgerond. Daarnaast werden de rioleringsplannen nog aangepast en diende 
er nog archeologisch onderzoek verricht te worden. Dat is intussen allemaal afgerond, 
maar de effectieve indiening van de vergunningsaanvraag schuift op naar het voorjaar 
van 2024. De aanbesteding van de werken zelf is dan voorzien voor het najaar of einde 
van 2024.  
2. Zoals verduidelijkt in mijn antwoord op uw schriftelijke vraag nr. 777 van 10 februari 
2023, vinden eerst de werken plaats op respectievelijk de Elisabethlaan en vervolgens 
het kruispunt N8 x N28 Tramstatie. Vanwege de nog lopende onteigeningen, het nog 
uit te voeren detailontwerpwerk en het minder-hinder aspect kan de 
Brusselsesteenweg pas uitgevoerd worden na deze twee andere projecten en vangt de 
uitvoering zeker niet voor 2026 aan.
3. Alle woningen werden intussen onteigend. De resterende onteigeningen zijn dus enkel 
nog voortuinstroken, waarvan er nog 69 niet gerealiseerd zijn. De gerealiseerde 
innames zijn louter gebaseerd op getekende aktes, dus wellicht is het aantal 
openstaande innames kleiner dan 69, omdat recente minnelijke akkoorden die nog 
geen getekende akte hebben, ontbreken in het aantal gerealiseerde innames.
4. Deze aanbestedingsprocedure is volop lopende. Er wordt verwacht de gunning en 
contractsluiting rond te hebben tegen het einde van 2023. De planning is inderdaad 
nog steeds om de sloopwerken aan te vangen in het voorjaar van 2024.
5. De verlichtingsstudie is nog niet opgestart en vangt pas aan tijdens het detailontwerp 
van het dossier Brusselsesteenweg.
