title: Lokaal vuilnisbakkenplan - Subsidiëring
thema: Natuur en Milieu
pdf link: https://docs.vlaamsparlement.be/pfile?id=2082610
thema link: https://www.vlaamsparlement.be/parlementaire-documenten/schriftelijke-vragen/1841397
SCHRIFTELIJKE VRAAG
nr. 97
van BRECHT WARNEZ
datum: 14 november 2024
aan JO BROUNS
VLAAMS MINISTER VAN OMGEVING EN LANDBOUW
Lokaal vuilnisbakkenplan  -  Subsidiëring
Mooimakers voorziet in een financiële ondersteuning voor lokale besturen of 
afvalintercommunales om een vuilnisbakkenplan uit te werken met als doel het beheer van 
de straatvuilnisbakken te optimaliseren. Dat project voor de aanpak van het 
vuilnisbakkenplan kan worden aangevraagd door de gemeente zelf of door de 
afvalintercommunale.
Voor het project wordt in een forfaitair bedrag voorzien per gemeente, gebaseerd op het 
aantal inwoners:
­voor gemeenten tot 10.000 inwoners: 7000 euro;
­voor gemeenten met meer dan 10.000 inwoners: 7000 euro + 1000 euro per 
bijkomende schijf van 10.000 inwoners;
­voor gemeenten met 240.000 inwoners of meer: 30.000 euro;
­voor kustgemeenten en centrumsteden wordt een correctie toegepast, waarbij het 
forfaitaire bedrag op basis van het aantal inwoners verdubbeld wordt tot maximaal 
30.000 euro.
Een goed uitgewerkt vuilnisbakkenplan is een must voor elk lokaal bestuur. In de moderne 
samenleving is een doeltreffend afvalbeheer van essentieel belang voor het behoud van de 
leefomgeving en het waarborgen van een gezonde en aantrekkelijke levensstijl voor alle 
inwoners. Een cruciaal onderdeel van dat afvalbeheer is het juiste beheer van 
straatvuilnisbakken, aangezien die een directe invloed hebben op het gedrag van mensen 
ten aanzien van het wegwerpen van afval en de algehele netheid van de openbare ruimtes. 
Daarom is het opstellen en implementeren van een doordacht vuilnisbakkenplan van vitaal 
belang is.
Een goed vuilnisbakkenplan gaat verder dan alleen het plaatsen van vuilnisbakken op 
strategische locaties. Het omvat een grondige analyse van de behoeften en patronen van 
afvalproductie in een gemeente. Daaruit kunnen ze bepalen waar de vuilnisbakken het 
meest effectief geplaatst kunnen worden om ervoor te zorgen dat mensen gemakkelijk 
toegang hebben tot die voorzieningen en dat de kans op zwerfafval aanzienlijk wordt 
verminderd. Bovendien kunnen vuilnisbakkenplannen educatieve elementen bevatten, 
zoals bewustmaking van afvalreductie en het belang van verantwoordelijk afvalbeheer.
Een goed beheerd en doordacht vuilnisbakkenplan draagt bij aan een schonere en meer 
aantrekkelijke omgeving voor zowel inwoners als bezoekers. Daarnaast heeft een effectief 
vuilnisbakkenplan een positieve invloed op het milieu. Door afval op de juiste manier te 
verzamelen en te scheiden, vermindert men de impact van vervuiling op ecosystemen en 
helpt men de biodiversiteit te behouden. Dat draagt bij aan de duurzaamheid en 
leefbaarheid van Vlaanderen op lange termijn.
In het antwoord op mijn schriftelijke vraag nr. 269 van 25 januari 2024 gaf minister Demir 
aan dat de projectoproep nog aan de gang was.
Gelieve alle gegevens in een Excel-bestand weer te geven.
1. Hoeveel gemeenten of intercommunales hebben al een aanvraag ingediend voor die 
subsidie?
a) Graag een overzicht per provincie.
b) Welke West-Vlaamse gemeenten of intercommunales deden een aanvraag?
2. Hoeveel gemeenten of intercommunales kregen een toekenning van de subsidie?
a) Graag een overzicht per provincie.
b) Welke West-Vlaamse gemeenten of intercommunales kregen goedkeuring? Graag 
met een korte projectbeschrijving.
3. Beschikt de nieuwe minister wel over de voornaamste redenen van afwijzing?
4. Is de nieuwe minister tevreden over het aantal toegekende subsidies en de effecten 
van de oproep?
a) Zo niet, wat onderneemt de minister om de subsidie meer te belichten opdat er 
meer aanvragen komen vanuit gemeenten en intercommunales?
b) Is de minister tevreden met de geografische spreiding van de aanvragen?
c) Zal de minister goede praktijkvoorbeelden uit de oproep delen met andere lokale 
besturen? Zo ja, graag plan van aanpak met timing.
5. Het bedrag dat gemeenten of intercommunales krijgen is een forfaitair bedrag, 
gebaseerd op het aantal inwoners.
a) Zijn er gemeenten of intercommunales die sinds de vorige schriftelijke vraag 
daarover hun ontevredenheid hebben uitgedrukt dat dat forfaitaire bedrag te laag 
is?
b) Vindt de minister het verschil tussen de forfaitaire bedragen (7000 euro voor een 
gemeente met minder dan 10.000 inwoners in tegenstelling tot 30.000 euro voor 
een gemeente met 240.000 of meer inwoners) net zoals vorig minister Demir 
evenredig?
6. Acht de minister het vooropgestelde budget voor de subsidie voldoende?
7. Plant de minister bijkomende of nieuwe initiatieven om lokale besturen te ondersteunen 
bij het uitwerken van een vuilnisbakkenplan? Zo ja, welke en waarom?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 97 van 14 november 2024
van BRECHT WARNEZ
 
1. Zie in bijgevoegde Excel de aanvragen van vuilnisbakkenplannen in 2024.
2. Alle aanvragen voor vuilnisbakkenplannen werden toegekend.
a) Zie in bijgevoegde Excel.
b) Een vuilnisbakkenplan verloopt telkens volgens een vastgelegde methodiek met 
een inventaris, metingen, analyse en maatregelen. Gemeenten dienen bijgevolg 
ook geen eigen projectbeschrijving in.
3. Er zijn geen aanvragen afgewezen. 
4. a) Het aantal aanvragen (17) wordt positief beoordeeld. Ook de voorgaande jaren 
hebben heel wat gemeenten en intercommunales werk gemaakt van een 
vuilnisbakkenplan, zowel via projecten als binnen coachingtrajecten.
  
b) De aanvragen komen elk jaar uit verschillende provincies, zowel van kleine 
gemeenten als grotere steden.
c) Mooimakers deelt goede praktijkvoorbeelden via verschillende kanalen zoals de 
website met de online Kenniswijzer, de nieuwsbrief voor lokale besturen en de 
opleiding vuilnisbakkenplan.
5. a) Ik heb geen weet van gemeenten of intercommunales die hun ontevredenheid 
hebben uitgedrukt over de forfaitaire bedragen.
b) De forfaitaire bedragen zijn gebaseerd op het aantal inwoners en zorgen voor een 
evenredige verdeling.
6. Het totale budget voor de vuilnisbakkenplannen was voldoende om alle aanvragen 
goed te keuren. De financiële ondersteuning vanuit Mooimakers is bedoeld als een 
ondersteuning voor lokale besturen om werk te maken van een kwalitatief 
vuilnisbakkenplan. Gezien het aantal jaarlijkse aanvragen lijken we dit doel ook te 
bereiken.
 
7. Ook in 2025 zal ik vuilnisbakkenplannen blijven ondersteunen op verschillende 
manieren: via de projecten, via de coachingtrajecten die ook een vuilnisbakkenplan 
omvatten, via de gratis opleiding vuilnisbakkenplannen, via de vuilnisbakkenmodule 
van het gratis platform Mijn Mooie Straat en via de verspreiding van goede praktijken.
BIJLAGE
Aanvragen vuilnisbakkenplannen 2024
