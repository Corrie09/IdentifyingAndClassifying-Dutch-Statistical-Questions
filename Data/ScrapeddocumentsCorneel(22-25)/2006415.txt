title: Praktisch rijexamen B - Rijden met gps
thema: Mobiliteit en Verkeer
pdf link: https://docs.vlaamsparlement.be/pfile?id=2006415
thema link: https://www.vlaamsparlement.be/parlementaire-documenten/schriftelijke-vragen/1765648
SCHRIFTELIJKE VRAAG
nr. 32
van SOFIE MERTENS
datum: 2 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Praktisch rijexamen B  -  Rijden met gps
Vanaf 1 oktober 2023 vormt rijden met gps een verplicht onderdeel van het praktisch 
rijexamen voor de auto (categorie B). Sinds 1 juni 2017 moeten kandidaat-bestuurders 
bewijzen dat ze zelfstandig een op voorhand aangegeven bestemming kunnen bereiken 
zonder aanwijzingen van de examinator. Tot 1 oktober 2023 hadden kandidaten de keuze 
tussen het volgen van de aanwijzingsborden langs de weg of het volgen van een gps.
Vanaf 1 oktober zullen kandidaten tijdens het onderdeel zelfstandig rijden verplicht de 
richtlijnen van een gps moeten volgen om vlot en veilig op een bestemming te geraken. 
Kandidaat-bestuurders hebben de keuze tussen de gps van hun voertuig of een gps via 
hun smartphone in een daartoe bestemde houder.
1. Hoe zal dit onderdeel van het examen beoordeeld worden door de examinator? Welke 
criteria zullen worden gehanteerd bij de evaluatie van dit onderdeel? 
2. Het rijden met een gps zal moeilijker zijn in een stad dan op het platteland. 
Zal daar rekening mee gehouden worden? Zo ja, hoe? 
3. Het komt voor dat een navigatietoestel niet meer actueel is en niet meer aangepast is 
aan de laatste wijzigingen op de weg. Zo kan het gebeuren dat een kandidaat-
bestuurder de gps volgt terwijl dat volgens de borden langs de weg niet toegestaan is. 
Hoe zullen dergelijke fouten beoordeeld worden?  
4. Heeft dit nieuwe examenonderdeel invloed op de duurtijd van het rijexamen? 
5. Wanneer kandidaat-bestuurders niet beschikken over een eigen gps zal de examinator 
in een toestel moeten voorzien. 
a) Zullen de rijexamencentra voorzien worden van extra middelen om die toestellen 
aan te kopen? Zo ja, hoeveel? 
b) Heeft deze nieuwe regelgeving een financiële impact op de kostprijs van het 
rijexamen voor de kandidaat-bestuurder? Zo ja, welke? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 32 van 2 oktober 2023
van SOFIE MERTENS
1-2.Het beoogde doel van zelfstandig rijden is dat de kandidaat tijdens zijn scholing 
aanleert om zelfstandig zijn weg te vinden naar een bepaalde bestemming. 
Tijdens het zelfstandig rijden moet de kandidaat dus aantonen dat hij meerdere 
rijtaken tegelijkertijd kan uitvoeren. Dat het rijden hierbij steeds voldoende veilig 
verloopt, is het belangrijkste beoordelingscriterium. 
Wanneer de kandidaat meerdere opeenvolgende instructies negeert, dan wordt ervan 
uitgegaan dat het rijden onvoldoende geautomatiseerd is om alle taken tegelijkertijd 
uit te voeren en zal dit als dusdanig beoordeeld worden.
3. Bij het begin van het examen wordt de kandidaat er door de examinator steeds op 
gewezen dat de geldende verkeersregels altijd primeren op de informatie die hij via 
het navigatietoestel krijgt en dat hij zich er dus van bewust moet zijn dat er een 
verschil kan zijn tussen dus een aangeleverde informatie (bv. de aangegeven max. 
snelheid).  
De examinator mag altijd de instructies van het navigatietoestel overnemen, in alle 
omstandigheden waarin hij dit nodig acht. 
Wanneer bijzondere omstandigheden de kandidaat niet toelaten om de instructies uit 
te voeren (bv. wegenwerken verhinderen het volgen van de instructies en de 
omleidingsroute is onduidelijk …) dan zal de examinator de situatie neutraliseren en 
zal hij in een memo bij het examen de omstandigheden toelichten. 
4. De duurtijd van het praktijkexamen categorie B op de openbare weg bedraagt nog 
steeds minimum 40 minuten. 
De duurtijd van het onderdeel ‘zelfstandig rijden’ werd behouden op 10 à 15 minuten.
5. Indien de kandidaat zelf geen navigatietoestel bij heeft, of indien dit toestel niet 
correct functioneert, zal het examencentrum inderdaad een toestel ter beschikking 
stellen. Er werden geen extra middelen voorzien voor de examencentra om deze 
toestellen aan te kopen.
Het praktijkexamen categorie B kost nog steeds € 47,00.
