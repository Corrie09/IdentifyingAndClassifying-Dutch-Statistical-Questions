title: Wateroverlast Westhoek - Project Mageteaux
thema: Mobiliteit en Verkeer
Natuur en Milieu
Openbare werken
pdf link: https://docs.vlaamsparlement.be/pfile?id=2050468
thema link: https://www.vlaamsparlement.be/parlementaire-documenten/schriftelijke-vragen/1803547
SCHRIFTELIJKE VRAAG
nr. 683
van MAXIM VEYS
datum: 15 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Wateroverlast Westhoek  -  Project Mageteaux
Het poldergebied is een grensoverschrijdend gebied. Water stroomt er van Frankrijk naar 
België en omgekeerd. Vandaag dwingt de klimaatverandering de actoren van die regio om 
zich te mobiliseren en het huidige systeem in heroverweging te nemen opdat het meer 
aangepast zou zijn aan de toekomstige context. 
Tijdens perioden van hoge waterstanden en hoge debieten bereiken de kunstwerken voor 
de lozing van water in zee in Duinkerke en Nieuwpoort hun limieten. Dat leidt tot 
overstromingen in de grensoverschrijdende kustzone, meer bepaald in de Binnen- en 
Buitenmoeren. Het project Mageteaux wil de wateroverlast beperken door de afwatering 
bij hoogwater te verbeteren. Bij de wateroverlast begin dit jaar bleek echter dat er geen 
garantie was betreffende het inzetten van Mageteaux in Duinkerke.
Welke concrete afspraken zijn er gemaakt met buurland Frankrijk in het kader van het 
project Mageteaux om bij wateroverlast de afvoer van pand Veurne-Duinkerke via 
Duinkerke te verzekeren?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 683 van 15 februari 2024
van MAXIM VEYS
Vlaanderen en Frankrijk werken structureel samen om de afwatering bij hoogwater in de 
grensoverschrijdende Frans-Vlaamse kustzone tussen Duinkerke en Nieuwpoort te 
verbeteren. Dit gebeurt door, in geval van perioden van wateroverlast, het water van het 
kanaal Nieuwpoort-Duinkerke/Canal de Furnes tijdelijk in beide richtingen te laten 
afwateren. Die tijdelijke afwatering in beide richtingen is mogelijk dankzij een noodpomp 
op de Speievaart en een schuifsysteem in Duinkerke, naast een gemeenschappelijke 
grensoverschrijdende aanpak van beheer en werking van de te bouwen kunstwerken. 
De Frans-Belgische overeenkomst van 1890 en zijn avenant van 1968 werden aangevuld 
om de bouw van de kunstwerken te regelen en afwatering in beide richtingen mogelijk te 
maken. Daarnaast werd een samenwerkingsovereenkomst opgesteld die de modaliteiten 
van beheer en werking preciseert, samen met een aanvulling van overeenkomst van 
1890. Ten slotte wordt grensoverschrijdend de uitwisseling van gegevens geregeld om 
het beheer van de kunstwerken te faciliteren, om de transparantie op vlak van beheer te 
waarborgen, en om de coördinatie tussen waterbeheerders aan beide zijden van de grens 
te borgen. Dit alles werd uitgevoerd binnen het project Mageteaux, in het kader van de 
INTERREG-programmalijn ‘Frankrijk-Wallonië-Vlaanderen’.
De samenwerkingsovereenkomst bepaalt het waterbeheer in de Frans-Belgische Moeren, 
op de Basse-Colme/Bergenvaart en op de Veurnevaart/ kanaal Nieuwpoort-Duinkerke. In 
geval van wateroverlast wateren de Binnenmoeren af via de Ringsloot en het Canal des 
Moëres naar de kunstwerken Quatres Ecluses en Tixier in Duinkerke. De Buitenmoeren 
wateren bij overlast af via de Bergenvaart, de Basse-Colme, de kunstwerken van St.-
Winoksbergen en het Bergenkanaal naar de kunstwerken van Jonction en van Tixier in 
Duinkerke. De kustzone Duinkerke-Veurne wordt afgewaterd naar zee via het kanaal 
Nieuwpoort-Duinkerke/Veurnevaart naar de Nieuwpoortsluis in Veurne en de sluizen van 
de Ganzenpoot naar de havengeul in Nieuwpoort.
Als het kanaal Nieuwpoort-Duinkerke niet is verzadigd door water afkomstig van de IJzer 
via het Lokanaal, zal het water van het kanaal Nieuwpoort-Duinkerke/Veurnevaart 
afgevoerd worden naar Nieuwpoort, zal het water van de Ringsloot naar Duinkerke 
worden afgevoerd via het Canal des Moëres en zal het water van de Bergenvaart en de 
Basse-Colme naar Duinkerke worden afgevoerd via St.-Winoksbergen. De mogelijkheid 
bestaat tevens om de Binnen- en Buitenmoeren bij ernstige wateroverlast gedeeltelijk af 
te wateren naar het kanaal Nieuwpoort-Duinkerke dankzij het noodpompstation 
Speievaart.
Afgezien van de afwatering naar Nieuwpoort, is de bouw voorzien van een schuif in 
Duinkerke op de site van Quatre Ecluses voor de afwatering van het water van het kanaal 
Nieuwpoort-Duinkerke/Veurnevaart naar het Canal Exutoire. Als het water van de 
Veurnevaart niet meer kan worden afgevoerd via Nieuwpoort, worden specifieke 
beheermodaliteiten op de Veurnevaart aangesproken, in wederzijdse afstemming tussen 
Frankrijk en Vlaanderen. Het kunstwerk dat de Veurnevaart verbindt met het Canal 
Exutoire wordt automatisch geopend zodra aan de volgende cumulatieve voorwaarden is 
voldaan:
1. Bij gravitaire afwatering in Tixier.
2. Het peil van het Canal Exutoire ligt onder het peil -0,20 IGN of 2,50 CMDK of 1,495 
TAW (om de afvoer te kunnen garanderen van het water van het Canal de 
Bourbourg en het Bergenkanaal en de afwatering van de stedelijke rioleringen).
3. Het peil van de Veurnevaart zakt niet onder het peil 0,4 IGN of 3,10 CMDK of 
2,095 TAW (om de stabiliteit van de oevers te garanderen, de bevaarbaarheid en 
de wateropname van de Usine des Dunes-Ascometal).
Zodra er niet meer aan een van de drie voorwaarden wordt voldaan, wordt de schuif 
gesloten.
Als het niveau van het kanaal Nieuwpoort-Duinkerke het peil 1 IGN of 3,70 CMDK of 
2,695 TAW overschrijdt, wordt het pompstation op de Speievaart automatisch stilgelegd 
en overleggen de waterbeheerders meteen. Na het overleg wordt al dan niet besloten om 
de pomp opnieuw op te starten en zo de kritische grens op te heffen. Bij uitzonderlijke 
omstandigheden beleggen de provinciegouverneur van West-Vlaanderen en de 
onderprefect van Duinkerke een crisisoverleg.
Een opvolgingssysteem dat werd opgezet bij de bouw van de kunstwerken, houdt de 
bevoegde autoriteiten permanent op de hoogte van de evolutie van het peil van de 
Veurnevaart en van de beheermodaliteiten aan beide kanten van de grens. Dankzij een 
uitwisselingsplatform wordt het waterpeil geregistreerd en worden de instanties aan beide 
kanten van de grens onafgebroken op de hoogte gehouden.
