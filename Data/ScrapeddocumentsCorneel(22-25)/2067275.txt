title: N368 Beernem - Fietspadenproject
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2067275
thema link: https://www.vlaamsparlement.be/parlementaire-documenten/schriftelijke-vragen/1830157
SCHRIFTELIJKE VRAAG
nr. 23
van GIJS DEGRANDE
datum: 20 augustus 2024
aan LYDIA PEETERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN MOBILITEIT, OPENBARE 
WERKEN, BINNENLANDS BESTUUR, BESTUURSZAKEN, INBURGERING EN GELIJKE KANSEN
N368 Beernem  -  Fietspadenproject
In zijn schriftelijke vraag met nummer 839 van 10 februari 2022 ondervroeg collega Bert 
Maertens de minister van Mobiliteit over het fietspadenproject langs de Wellingstraat 
(N368) in Beernem. Deze gewestweg loopt vanaf de rotonde met de Hubert 
dâ€™Ydewallestraat tot aan de gemeentegrens met Oostkamp.
Het gemeentebestuur van Beernem had in zijn meerjarenplan in 2019 als actie opgenomen 
om samen met het Vlaamse Gewest langs deze gewestweg een nieuw vrijliggend fietspad 
aan te leggen en daarvoor ook de nodige grondverwervingen te realiseren. Datzelfde 
gemeentebestuur besliste begin 2022 om dit project op te schuiven naar de periode na 
2025.
Uit het antwoord van de minister op de verschillende deelvragen van collega Maertens 
bleek dat op dat moment de projectnota goedgekeurd was en dat de gemeente Oostkamp 
trekker was van het project. Verder bleek dat de gesprekken over de onteigeningen waren 
opgestart en dat pas na afloop van die gesprekken een definitief ontwerpplan afgewerkt 
kon worden. 
Hierover de volgende opvolgingsvragen.
1. Wat is de huidige stand van zaken van dat fietsproject? Welke stappen (administratief, 
procedureel, juridisch enzovoort) werden sinds 10 februari 2022 in dit fietsdossier 
gezet?
2. Is er intussen een definitief ontwerp voor dit fietspad? Hoe ziet dat ontwerp eruit? Aan 
welke zijde van de weg zal het nieuwe fietspad zich situeren? Kan de minister dit 
ontwerp toevoegen in haar antwoord op deze vraag?
3. Wanneer vond het laatste overleg plaats met alle betrokken actoren in dit dossier? Wie 
was daarbij aanwezig? Welke afspraken werden daarbij gemaakt?
4. Wat is het totale budget dat nodig is voor de aanleg van deze fietspaden? Wat is het 
aandeel van het Agentschap Wegen en Verkeer (AWV) daarin? Wat is het aandeel van 
de andere partners die instaan voor de cofinanciering?
5. Welke stappen moeten er nog gezet worden voor de werken aan dit fietspad effectief 
zullen starten? Welke nieuwe timing en fasering zullen daarbij worden gehanteerd?
6. Hoeveel onteigeningen moeten er gebeuren voor de aanleg van dit fietspad? Wat is de 
huidige stand van het onteigeningsdossier?
7. Is er al een studie gemaakt over de impact op fauna en flora in dit project? Zo ja, wat 
is de ingeschatte schade? Welke mitigerende maatregelen zullen daarbij worden 
genomen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 23 van 20 augustus 2024
van GIJS DEGRANDE
Zoals u aangeeft is het lokale bestuur trekker. Mijn administratie, het Agentschap Wegen 
en Verkeer, deelt mij mee dat de bespreking en eventuele planning van dit dossier zal 
worden besproken met het desbetreffende bestuur in de komende lokale legislatuur, dit 
n.a.v. mogelijke veranderde eisen en inzichten, bijvoorbeeld inzake waterhuishouding en 
verkeerskundig wegontwerp. 
