title: Wonen in Vlaanderen - Ondersteuning thuiswerkend personeel
thema: Vlaamse administratie
Wonen
pdf link: https://docs.vlaamsparlement.be/pfile?id=2019744
thema link: https://www.vlaamsparlement.be/parlementaire-documenten/schriftelijke-vragen/1782109
SCHRIFTELIJKE VRAAG
nr. 62
van BRECHT WARNEZ
datum: 24 november 2023
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Wonen in Vlaanderen  -  Ondersteuning thuiswerkend personeel
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …).
De ondersteuning werd bij besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tussenkomst in het 
internetabonnement via een derdebetalersregeling. 
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij Wonen in 
Vlaanderen:
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)? 
a) Hoeveel ambtenaren hebben de thuiswerkvergoeding voor internet gekregen? 
Hoeveel hebben andere financiële vergoedingen gekregen? Graag absolute 
aantallen en procentuele aantallen.
b) Hoeveel budget werd daarvoor gereserveerd? Graag een overzicht voor de 
afgelopen drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Hoeveel budget werd daarvoor gereserveerd? Graag een overzicht voor de 
afgelopen drie jaar.
b) Hoeveel ambtenaren hebben de afgelopen jaren van die initiatieven genoten? 
Graag een overzicht van de afgelopen drie jaar.
3. Indien bij Wonen in Vlaanderen nog geen maatregelen genomen zijn zoals in vraag 1, 
zijn er dan extra initiatieven gepland? Graag met vermelding van motivatie alsook van 
timing en budget.
4. Indien bij Wonen in Vlaanderen nog geen initiatieven genomen zijn over materiële 
ondersteuning zoals in vraag 2, zijn er dan extra initiatieven gepland? Graag met 
vermelding van motivatie alsook timing en budget.
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 62 van 24 november 2023
van BRECHT WARNEZ
1. Het agentschap Wonen in Vlaanderen bestaat sinds 1 januari 2023 en is de 
rechtsopvolger van ‘Wonen Vlaanderen’ en de ‘Vlaamse maatschappij voor Sociaal 
Wonen’. Personeelsleden hebben sinds de fusie de keuze tussen een tegemoetkoming 
in het internetabonnement via een derdebetalersregeling (enkel voor voor Proximus of 
Telenetklanten) of een forfaitaire vergoeding van 20 euro per maand. Bij Wonen 
Vlaanderen genoten de meeste personeelsleden voorheen een tegemoetkoming in het 
internetabonnement terwijl bij VMSW enkel de forfaitaire vergoeding werd toegekend. 
De gevraagde cijfers zijn terug te vinden in de bijlage.
2. De personeelsleden van het agentschap Wonen in Vlaanderen kunnen beroep doen op 
een jaarlijks budget van 120 euro om hun thuiswerkplek functioneel in te richten met 
aandacht voor veiligheid en ergonomie. Nieuwe collega’s krijgen het eerste werkjaar 
een eenmalig budget van 360 euro. Men heeft de keuze tussen terugbetaling van zelf 
aangekocht ergonomisch materiaal of afname van één van de vijf standaardpakketten 
die de werkgever aanbiedt.
In 2023 kregen alle personeelsleden met oog op de doorstart als ééngemaakt 
agentschap eenmalig 360 euro ter beschikking om de werkplek thuis, die vaker gebruikt 
wordt dan de kantoorplek, voldoende kwaliteitsvol in te richten. De bijlage geeft een 
overzicht van het aantal personeelsleden dat reeds een aanvraag indiende voor een 
thuiswerkpakket of een terugbetaling van kosten aanvroeg.
Bij de rechtsvoorgangers kregen de personeelsleden eveneens een tweede scherm, 
klavier, laptop, koptelefoon, muis, USB-hub of docking-station ter beschikking. Dit 
pakket had ongeveer dezelfde waarde als de standaardpakketten voor nieuwe 
personeelsleden. Het is echter niet mogelijk een budgetoverzicht per jaar te bezorgen 
omdat de aankoop van dit materiaal niet afzonderlijk werd geboekt van de aankoop van 
materiaal dat voor de werkvloer werd aangekocht.
3-4.Niet van toepassing.
BIJLAGE
Detailcijfers ondersteuning thuiswerkende personeelsleden
