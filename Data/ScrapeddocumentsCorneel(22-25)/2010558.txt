title: Versterking handelskernen - De Profploeg
thema: Economie
Lokale overheden en Binnenlands bestuur
pdf link: https://docs.vlaamsparlement.be/pfile?id=2010558
thema link: https://www.vlaamsparlement.be/parlementaire-documenten/schriftelijke-vragen/1778370
SCHRIFTELIJKE VRAAG
nr. 58
van MAAIKE DE VREESE
datum: 9 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Versterking handelskernen  -  De Profploeg
Gemiddeld één op de tien winkelpanden in Vlaanderen staat leeg. Eén op de vijf winkels is 
de laatste tien jaar verdwenen. De leegstand in de handelskernen zet de leefbaarheid onder 
druk. Om die leegstand een halt toe te roepen en de gemeentekernen te versterken, werd 
in het Vlaams Parlement een resolutie voor een kernversterkend handelsbeleid in 
Vlaanderen goedgekeurd (Parl.St. Vl.Parl. 2020-2021, nr. 704/3). 
Een van de punten in de resolutie was de uitbouw van een multifunctionele en diverse 
Profploeg om de lokale besturen bij te staan. Elke gemeente heeft immers een eigen 
verhaal en een specifieke dynamiek voor het aanpakken van de problematiek van 
leegstand en het aantrekken van bedrijvigheid in de kernen. De Profploeg heeft de 
afgelopen twee jaar 93 gemeenten bijgestaan voor het ontwikkelen en uitbouwen van 
bedrijvige kernen. De bedoeling is om via kernwijzers de kennis en ervaringen te bundelen 
en ter beschikking te stellen. 
1. Hoeveel gemeenten tekenden in voor financiële ondersteuning voor de aankoop van 
leegstaande panden? Welke gemeenten?
2. Graag ontvang ik een overzicht van alle gemeenten die hebben ingetekend voor de 
Profploeg en het ondersteuningsbedrag per gemeente. Welke projecten zijn al 
afgerond en welke zijn nog lopende? 
3. Wat zijn de resultaten bij de gemeenten waar het project van de Profploeg werd 
afgerond? Welke lessen neemt de minister daarbij mee? Op welke manier zullen de 
goede praktijken, de ervaringen en de kernwijzers worden gebruikt om de andere 
gemeenten te ondersteunen?
4. Heeft de Profploeg ook gefocust op het in kaart brengen van regelgevende drempels? 
Werden aanbevelingen gericht naar de overheid rond het aanpassen van regelgeving? 
5. Graag ontvang ik een overzicht van de leegstandscijfers (handelspanden) in de 
gemeenten en dat voor de afgelopen vijf jaar.
6. Graag ontvang ik een overzicht van het aantal baanwinkels dat de afgelopen vijf jaar 
is verdwenen en/of bijgekomen. Graag de cijfers voor Vlaanderen en per gemeente.
7. Wat is het effect op het terrein van het project van de Profploeg en andere initiatieven? 
Zijn de kernen levendiger geworden? 
8. Kernversterking is een werk van lange adem. 
Op welke manier zal er een vervolg komen? Worden er nieuwe oproepen voor de 
Profploeg gelanceerd? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 58 van 9 november 2023
van MAAIKE DE VREESE
1. Binnen de eerste oproep voor de aankoop van handelspanden van deze legislatuur 
(2021-2022) werden 28 projecten gesubsidieerd voor de aankoop en/of de 
transformatie van leegstaande panden in de kernen. In 2023 kwamen er daar met een 
volgende oproep nog 20 bij. In totaal zijn er daarmee 48 gemeenten die deze subsidie 
ontvingen van de 61 gemeenten die een aanvraag indienden. Als bijlage 1 bij dit 
antwoord kan je een overzicht van de deelnemende steden en gemeenten terugvinden. 
Zoals je kan zien konden er 13 projecten van de eerste oproep niet gesubsidieerd 
worden met het toenmalig budget, deze projecten werden terug meegenomen ter 
beoordeling bij de oproep van 2023. 
2. In totaal deden 93 gemeenten beroep op de ondersteuning van de Profploeg. 92 
trajecten zijn inmiddels afgerond of zijn nog lopende. 1 Gemeente haakte af tijdens 
het traject vanwege een tekort aan personeel om het traject voldoende te kunnen 
opvolgen. Als bijlage 2 bezorg ik u een overzicht van alle gemeenten die zich 
inschreven voor ondersteuning door de Profploeg. Er zijn momenteel nog 12 trajecten 
lopende, alle andere trajecten zijn afgerond. De gemeenten die nog aan de slag zijn, 
zijn de volgende: Asse, Arendonk, Scherpenheuvel-Zichem, Bilzen, Schoten, 
Meulebeke, Vilvoorde, Dendermonde, Nijlen, Poperinge, Wemmel en Zandhoven. 
Voor de Profploeg werd er voor elke deelnemende gemeente een bepaald bedrag 
voorzien afhankelijk van het type traject. Er waren twee types trajecten, de ‘algemene 
trajecten’ waarbij eerst nog samen met de gemeente moest uitgezocht worden welke 
ondersteuning van de Profploeg het meeste meerwaarde zou opleveren en de 
‘specifieke trajecten’. Bij de specifieke trajecten hadden de gemeenten bij de aanvraag 
zelf al een duidelijke vraag voor de Profploeg. 
Voor de algemene trajecten werd er een budget van 20.871 euro voorzien, voor de 
specifieke een budget van 16.696,8 euro. Dit is inclusief twee dagen die we extra 
voorzien hebben per gemeenten voor verdieping en nazorg. 
3. De bedoeling van de Profploeg was om alle deelnemende gemeente een stap 
voorwaarts te laten zetten in hun beleid bedrijvige kernen. De trajecten van de 
Profploeg zijn daarbij gericht geweest op vijf sleutelthema’s: bekendheid, beleving en 
bedrijvigheid, beeldkwaliteit, bereikbaarheid en betrokkenheid en beleid. Aangezien 
het om individuele trajecten op maat gaat, zijn de resultaten ook specifiek per 
gemeente. Wat ik over het algemeen kan zeggen over de resultaten van de Profploeg 
is dat er in veel gemeenten interdisciplinair gewerkt is binnen het traject. Dit was een 
doelstelling van VLAIO en de inzet van de Profploeg heeft daar in veel gemeenten aan 
bijgedragen. In veel steden en gemeenten heeft de begeleiding door een externe partij 
geholpen om focus te bepalen en richting te geven aan het beleid van de komende 
jaren. Door een onafhankelijke partij in te brengen zijn vaak stellingen verlaten en 
nieuwe inzichten ontstaan. De Profploeg heeft ook de focus gelegd op het effectief 
uitvoeren van beleid: ‘van idee tot realisatie en van nood naar oplossing’ was daarbij 
het motto. Er is vorig jaar in november/december een tussentijdse evaluatie gebeurd. 
Hierin werden verbeterpunten aangebracht voor de trajecten die nog liepen, het ging 
dan onder andere over een snellere opvolging na de start van het traject en meer 
fysieke bijeenkomsten. De Profploeg heeft deze punten meegenomen in zijn verdere 
werking. Bij de tussentijdse evaluatie zagen we dat zo goed als alle steden en 
gemeenten die deelnamen zich opnieuw zouden inschrijven voor begeleiding door de 
Profploeg als die mogelijkheid er zou zijn. Dat stemt mij zeer positief over dit initiatief. 
Een eindevaluatie staat deze maand nog gepland. 
De resultaten van de Profploeg zullen verder gedeeld worden via de Vitrine, ons online 
platform met inspiratie rond bedrijvige kernen. Maar de resultaten werden ook 
samengebracht in zes ‘Kernwijzers’. In elke kernwijzer vind je praktische info, tips en 
sjablonen waarmee de gemeenten aan de slag kunnen. Er werd voor zes thema’s een 
kernwijzer opgesteld: 
•Identiteit
•Duurzame mobiliteit
•Samenwerking
•Etnisch ondernemerschap
•Leegstand
•Ruimtelijke beleving
Over deze kernwijzers werd de voorbije maanden bericht via de nieuwsbrief lokale 
besturen en op de Vitrine. Ze zijn allemaal samen terug te vinden op de website van 
VLAIO (vlaio.be/kernwijzers). Naast de begeleiding die de gemeenten individueel 
kregen, kunnen ze zo dus ook leren van de lessen uit andere projecten. De kernwijzers 
worden uiteraard ook gebruikt in de collectieve leertrajecten die door VLAIO worden 
georganiseerd. 
Op ons event ‘partners voor morgen’ dat doorging op 7 november in Beringen, gaf de 
Profploeg zelf ook nog wat tips mee voor steden en gemeenten. Ik heb daaruit vooral 
onthouden dat ze de gemeenten aanspoorden om voldoende tijd te nemen om de 
ambities die ze hebben scherp te stellen en dit ook te doen aan de hand van cijfers. 
Ze stelden ook heel duidelijk dat kernversterking niet enkel vanuit economie kan 
getrokken worden, het is bij uitstek een thema dat over verschillende sectoren heen 
tezamen moet opgenomen worden. Dat is niet nieuw, maar heel wat gemeenten 
hebben door het doorlopen van een Profploegtraject wel verder ingezet op deze 
samenwerking, waar ik zeer tevreden over ben. 
4. De Profploeg heeft niet gefocust op regelgevende drempels, dat was ook niet de opzet. 
Er werden wel verschillende modellen opgemaakt waar gemeenten mee kunnen 
werken om correcte reglementen, contracten en brieven op te maken. Zo is er een 
voorbeeld opgemaakt van een huishoudelijk reglement dat de samenwerking regelt 
tussen verschillende partijen rond het beleid bedrijvige kernen en zijn aan de 
kernwijzers ook voorbeelden toegevoegd van een lastgevingscontract en een contract 
bezetting ter bede alsook een voorbeeldbrief voor de opvolging van leegstand en 
verwaarlozing. Op die manier moet niet elke ambtenaar het warm water opnieuw 
uitvinden en de regelgeving door en door kennen om er correct mee aan de slag te 
gaan.
5. Het aantal leegstaande handelspanden per gemeente voor de jaartallen van 2018 tot 
2022 wordt weergegeven in de tabel die is toegevoegd als bijlage 3. In de voorlaatste 
kolom staat het verschil in percentage tussen 2018 en 2022. In de laatste kolom is het 
verschil weergegeven in absolute aantallen. Voor het jaartal 2023 zijn de gegevens 
nog niet volledig. Deze cijfers zijn afkomstig van Locatus-databank en worden jaarlijks 
geactualiseerd. 
6. Het aantal baanwinkels per gemeente de afgelopen vijf jaar wordt weergegeven in de 
tabel in bijlage 4. Deze baanwinkels worden bekomen uit de afbakening die Locatus 
gebruikt van bestaande baanconcentraties. Wanneer er in een gemeente geen 
baanconcentraties bestaan, worden deze niet weergeven in de tabel. De afname en/of 
toename wordt in de voorlaatste kolom weergegeven in percentage en in de laatste 
kolom in absolute aantallen. Voor het jaartal 2023 zijn de gegevens nog niet volledig. 
Deze cijfers zijn afkomstig van Locatus-databank en worden jaarlijks geactualiseerd.
7. Met de Profploeg, de collectieve leertrajecten, de oproepen en onze initiatieven rond 
verweving hebben we er in ieder geval voor gezorgd dat kernversterking in veel 
gemeenten bovenaan de agenda is komen te staan en dat er veel initiatieven zijn 
uitgevoerd die zonder ondersteuning misschien dode letter waren gebleven. 
8. Op dit moment zijn alle initiatieven die we deze legislatuur namen nog in uitvoering. 
De Profploeg loopt dan wel stilaan op zijn einde, de collectieve leertrajecten zijn nog 
volop aan de gang en alle projecten waarvoor we subsidie gaven de voorbije jaren zijn 
ook nog in uitvoering. Steden en gemeenten kunnen sinds 16 november ook 
inschrijven op de volgende zes collectieve leertrajecten die zullen gaan over de 
thema’s: 
a) Doorvertalen van het DNA van de kern in (city)marketing, publiek domein en 
producten
b) Leegstand aanpakken én voorkomen
c) Creëren van een toegankelijke kern voor de actieve weggebruiker
d) Slimme belevering 
e) Innovatieve samenwerkingsvormen, centrummanagement en gedragen 
visievorming
f) Samenwerking met de vastgoedsector. 
Het aanvraagformulier staat open tot 22 december. Nadien bekijkt VLAIO aan de hand 
van de inschrijvingen of er een aanpassing moet gebeuren in de aangeboden trajecten. 
Bijvoorbeeld als er teveel inschrijvingen zijn voor één thema, maar te weinig voor een 
ander. Dan kan er beslist worden om de leertrajecten aan te passen. 
VLAIO heeft vorige week een onderzoek gegund waarin een analyse zal gemaakt 
worden van de ruimtelijke en economische evolutie van publiek toegankelijke functies 
in Vlaanderen. Met deze studie willen we zicht krijgen op de ruimtelijke evolutie van de 
kleinhandel en van andere activiteiten en functies die gericht zijn op bezoekers, 
consumenten en passanten. Naast de ruimtelijke evolutie ervan in Vlaanderen willen 
we de verklarende variabelen voor deze ruimtelijke dynamieken kennen evenals de 
noodzaak en kritieke succesfactoren voor een toekomstig beleid. De studie zal 
opgestart worden eind november en heeft een looptijd van 6 maanden. 
Daarnaast heb ik ook opnieuw 6,73 miljoen euro vrijgemaakt ter ondersteuning van 
het kernversterkend beleid. Een groot deel hiervan vloeit opnieuw door naar de lokale 
besturen, meer bepaald 3 miljoen extra in de bereikbaarheid van kernen, een zeer 
succesvolle oproep waarbij 37 projecten werden ingediend en nog 730.000 euro voor 
de laatste projectvoorstellen voor de transformatie van leegstaande (handels)panden. 
In 2024 zal 2,5 miljoen euro aangewend worden voor projecten rond emissievrije 
belevering in steden. 
Verder willen we ook vanuit economie ons steentje bijdragen aan een Green Deal rond 
verweving. We trekken hiervoor 0,5 miljoen euro uit om een lerend netwerk te 
ondersteunen zodat data over het reële economisch ruimtegebruik, intervisies over 
oplossingen voor concrete cases en eerder opgedane kennis kunnen doorsijpelen in 
nieuwe beleidspraktijken. 
BIJLAGEN
1.Overzicht gemeenten aankoop en transformatie
2.Overzicht deelnemende gemeenten Profploeg
3.Tabel leegstaande handelspanden per gemeente 2018-2023
4.Tabel baanwinkels per gemeente 2018-2023
