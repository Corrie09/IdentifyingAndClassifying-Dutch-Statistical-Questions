title: DBFM-programma 'Scholen van Vlaanderen' - Derde projectoproep
thema: Onderwijs en Vorming
pdf link: https://docs.vlaamsparlement.be/pfile?id=2006123
thema link: https://www.vlaamsparlement.be/parlementaire-documenten/schriftelijke-vragen/1771179
SCHRIFTELIJKE VRAAG
nr. 45
van HILÂL YALÇIN
datum: 12 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
DBFM-programma ‘Scholen van Vlaanderen’  -  Derde projectoproep
Om tegemoet te komen aan de achterstand inzake scholenbouw, startte de Vlaamse 
overheid in 2010 het DBFM-programma Scholen van Morgen. Eind 2021 bekrachtigde de 
Vlaamse Regering het decreet voor een nieuw DBFM-investeringsprogramma, ‘Scholen van 
Vlaanderen’. Dit om 1 miljard extra te investeren voor scholenbouw. 
De investeringsimpuls zal worden gespreid over drie programma’s van een gelijkaardige 
omvang die door de Vlaamse Regering in de markt worden gezet. Twee oproepen zijn er 
al geweest (november 2021 en oktober 2022) en die realiseerden respectievelijk 27 
splinternieuwe scholen en 38 bijkomende projecten voor Scholen van Vlaanderen’ Op de 
website van het Agentschap voor Infrastructuur in het Onderwijs (AGION) kunnen we lezen 
dat de derde projectoproep zal volgen in het najaar van 2023.
1. Wanneer zal de derde oproep door de Vlaamse Regering in de markt worden gezet? 
Heeft de minister al een duidelijk zicht op de timing?
2. Het totale DBFM-programma Scholen van Vlaanderen is goed voor 1 miljard euro. 
Hoeveel van dat budget is er nog beschikbaar om te investeren in de derde 
projectoproep?
3. De derde en voorlopig laatste projectoproep voor Scholen van Vlaanderen zal dus 
vermoedelijk dit najaar nog gelanceerd worden.
Wat zijn de plannen voor nadien? Heeft de minister daarvoor een langetermijnvisie 
uitgetekend? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 45 van 12 oktober 2023
van HILÂL YALÇIN
1. Ik zal de derde oproep voor het DBFM-programma Scholen van Vlaanderen dit najaar 
lanceren.
2. De Vlaamse Regering heeft destijds voor het DBFM-programma Scholen van 
Vlaanderen een totale gebouwoppervlakte van 465 163 m² vooropgesteld, dit voor de 
drie onderwijsnetten samen. Na de eerste en tweede oproep zijn er respectievelijk 
voor 164 329 m² en 161 898 m² aan projecten geselecteerd. Hierdoor is er voor de 
drie onderwijsnetten samen nog 138 936 m² aan gebouwoppervlakte beschikbaar 
binnen het totale DBFM-programma.
3. De voor Scholen van Vlaanderen geselecteerde projecten worden de komende jaren in 
de markt gezet en gerealiseerd. De volgende legislatuur wordt beste verder/opnieuw 
ingezet op het initiëren en in de markt plaatsen van nieuwe ontzorgende DBFM-
programma’s.
