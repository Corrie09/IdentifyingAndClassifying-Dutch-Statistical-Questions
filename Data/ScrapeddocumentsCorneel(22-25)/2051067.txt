title: Samenstelling lerarenkorps - Diversiteit
thema: Gelijke kansen
Onderwijs en Vorming
pdf link: https://docs.vlaamsparlement.be/pfile?id=2051067
thema link: https://www.vlaamsparlement.be/parlementaire-documenten/schriftelijke-vragen/1808085
SCHRIFTELIJKE VRAAG
nr. 328
van BRECHT WARNEZ
datum: 29 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Samenstelling lerarenkorps  -  Diversiteit
In het memorandum van de Vlaamse Onderwijsraad (Vlor) van 2019 wordt vastgesteld dat 
de samenstelling van het lerarenkorps de realiteit niet weerspiegelt. Heel wat takken van 
het onderwijs zijn sterk vervrouwelijkt, al blijft er in het secundair onderwijs nog een grote 
minderheid van mannen lesgeven: 40% van het lerarenkorps in het secundair onderwijs is 
mannelijk. Verder stelt de Vlor dat er zorgen bestaan rond een vastgesteld gebrek aan 
diversiteit van het lerarenkorps.
Dit is een opvolgvraag van mijn schriftelijke vraag nr. 412 van 3 maart 2023.
1. De cijfers rond diversiteit geven aan dat er een groeiende diversiteit in het lerarenkorps 
is.
a) De minister ziet diversiteit niet als een doel, maar gaf terecht aan dat de match 
tussen de persoon en de job belangrijk is. 
Hoe ondersteunt hij die afweging?
b) Hoe evalueert de minister de resultaten van eerdere campagnes?
2. Beschikt de minister over cijfers van de samenstelling van de studentenpopulatie die 
een lerarenopleiding volgt in het hoger onderwijs in het academiejaar 2023-2024?
a) Hoe apprecieert de minister de cijfers over het geslacht en/of het gender van de 
huidige studenten en die evolutie?
b) Beschikt de minister over cijfers betreffende de aan- of afwezigheid van studenten 
met een migratieachtergrond?
i. Acht de minister het niet raadzaam om dat via initiatieven of steekproeven na 
te gaan of bij te houden? Waarom wel of niet?
c) Heeft de minister cijfers over studenten met een beperking in de lerarenopleiding? 
Graag voor de voorbije 5 academiejaren.
d) Welke conclusies trekt de minister uit die cijfers?
3. Plant de minister initiatieven in die zin? Zo ja, graag plan van aanpak, met timing en 
budget.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 328 van 29 februari 2024
van BRECHT WARNEZ
1. Ik neem in beleidsinitiatieven zoveel mogelijk het aspect diversiteit mee. Ik verwijs 
ook graag naar de SV nr. 593 van Hilâl Yalçin.
De effecten van de recente campagnes op de diversiteit van het lerarenkorps zullen 
pas zichtbaar worden op langere termijn. Met de vernieuwde monitor voor de 
lerarenopleiding is er alvast een tool om de diversiteit onder student-leraren in de 
toekomst verder te monitoren. 
2. Cijfergegevens van het academiejaar 2022-2023 (voorlopige cijfers) en 2023-2024 
(begin academiejaar) over het aantal studenten in de educatieve opleidingen en hun 
genderverhouding kan de Vlaamse volksvertegenwoordiger vinden in de 
dataloeptoepassing. 
a) De genderverhoudingen in de educatieve opleidingen liggen in het academiejaar 
2022-2023 en 2023-2024 in lijn met de voorgaande academiejaren. In de opleidingen 
voor secundair onderwijs zien we dat de genderverhoudingen meer in evenwicht zijn 
dan in de educatieve opleidingen voor kleuter- en lager onderwijs. In de educatieve 
graduaatsopleidingen en in de educatieve master in de wetenschappen en technologie 
zien we al een aantal jaren een iets groter aandeel mannelijke dan vrouwelijke 
studenten. 
b) We beschikken niet over gegevens over de aan- of afwezigheid van studenten met 
een migratieachtergrond. 
We beschikken echter wel over informatie over de nationaliteit van studenten die zich 
inschrijven (zie dataloeptoepassing). Daarom zijn bijkomende initiatieven of 
steekproeven voor mij op dit moment niet nodig. Zo’n 86% van de studenten heeft de 
Belgische nationaliteit. Van het aantal studenten met een niet-Belgische nationaliteit, 
zijn de meeste studenten afkomstig uit de Europese Unie.
c) Wat de studenten met een functiebeperking betreft gaat het om de definitie zoals 
opgenomen in art. I.3 62° in de Codex Hoger Onderwijs, nl. de studenten met een 
functiebeperking volgens het Vlaams Agentschap voor Personen met een Handicap 
(VAPH). 
We hebben nog geen gegevens voor het academiejaar 2022-2023 over 
functiebeperking volgens het VAPH. Deze informatie wordt pas beschikbaar na de 
officiële validatie van de gegevens (na publicatie van de Vlaamse Openbare 
Statistieken) en zullen te vinden zijn in de dataloeptoepassing ‘ monitor 
lerarenopleiding’. 
d) De cijfers liggen in lijn met voorgaande academiejaren (zie ook hoger). Dit is 
volgens mijn verwachtingen aangezien diversiteit in de studentenpopulatie iets is wat 
eerder geleidelijk aan evolueert. Door de verschillende campagnes proberen we een 
zo een breed mogelijk publiek te bereiken en aan te trekken om leraar te worden. 
3. Waar mogelijk blijf ik er deze legislatuur naar streven om in beleidsinitiatieven zoveel 
mogelijk het aspect diversiteit mee te nemen, zonder hier een doel op zich van te 
maken. 
