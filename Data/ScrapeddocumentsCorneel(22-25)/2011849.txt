title: Kapitaalsverhoging Finocas - Impact op begroting en schuldprognose
thema: Begroting
Economie
Financiën
pdf link: https://docs.vlaamsparlement.be/pfile?id=2011849
thema link: https://www.vlaamsparlement.be/parlementaire-documenten/schriftelijke-vragen/1782464
SCHRIFTELIJKE VRAAG
nr. 82
van MAURITS VANDE REYDE
datum: 27 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Kapitaalsverhoging Finocas  -  Impact op begroting en schuldprognose
Finocas is het vehikel waarin de Vlaamse overheid participeert ter ondersteuning van 
investeringen van Arcelor Mittal in een nieuwe hoogoven.
Dat werd eerder besproken tijdens een gedachtewisseling in de commissie Economie.
Het Rekenhof wijst in het begrotingsrapport op een toename van de financieringsnood van 
de initieel vooropgestelde 1,1 miljard euro naar 1,6 miljard euro. Rekenhof blz 44: 
“Uit het recente basisrapport van de Vlaamse Regering over grote projecten en 
programma’s 2023 blijkt dat de geraamde investeringskost om een hoogoven te vervangen 
door een Direct Reduction of Iron (DRI) faciliteit bij Arcelor Mittal Belgium, werd aangepast 
van 1,1 miljard euro naar 1,6 miljard euro. Om tegemoet te komen aan die gewijzigde 
financieringsnoden van Arcelor Mittal, ondertekende de Vlaamse Regering op 5 juni 2023 
een letter of intent met een nieuw engagement voor een bijkomende kapitaalverhoging 
van Finocas nv voor een bedrag van 250 miljoen euro vanuit het Vlaams Gewest. Het 
Rekenhof stelt vast dat de meerjarenraming in 370 miljoen euro voorziet voor 
kapitaalsverhoging bij Finocas voor 2024-2026, waarmee globaal alleen de nog 
openstaande vastlegging van 330 miljoen euro uit 2022 kan worden vereffend. Die 
vastlegging omvat het engagement uit de inschrijvingsovereenkomst van 28 juni 2022. 
Aangezien het eventuele bijkomende engagement nog niet verder geconcretiseerd is, 
houdt de meerjarenraming er nog geen rekening mee.”
Het Vlaamse Gewest zou dus 250 miljoen euro extra ESR8-middelen investeren volgens 
het Rekenhof, bovenop de eerst voorziene 370 miljoen euro.
1. Kan de minister dat bijkomend toelichten? 
a) Zal er inderdaad in bijkomend budget voorzien worden? Hoeveel? Om welke 
redenen? Onder welke vorm zal dat desgevallend gebeuren?
b) Werd dat al formeel beslist door de regering?
c) Hoeveel bedraagt thans het totale engagement van Vlaanderen? Welke investering 
staat daar tegenover? 
2. Met betrekking tot de begroting:
a) Zijn die middelen al opgenomen in de begroting?
b) Zijn die middelen al opgenomen in de schuldprognose van de meest recente 
meerjarenraming?
c) Is er zicht op wanneer deze middelen kunnen terugvloeien naar de Vlaamse 
overheid (bv. na x jaar van de investering), en zo de schuld kan worden 
afgebouwd?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 82 van 27 november 2023
van MAURITS VANDE REYDE
1. Antwoord a, b en c) Op 24 juni 2022 besliste de Vlaamse Regering (VR 2022 2406 
DOC.0713) om de nieuwe aandeelhoudersovereenkomst tussen ArcelorMittal Belgium 
nv, ArcelorMittal Holding and Services Belgium nv en het Vlaams Gewest met 
betrekking tot hun participatie in Finocas nv goed te keuren. Daarnaast keurde de 
Vlaamse Regering een kapitaalverhoging van Finocas goed voor een bedrag van 350 
miljoen euro, bestemd voor decarbonisatiegerelateerde projecten op de site van 
ArcelorMittal Gent. Er werd een inschrijvingsovereenkomst gesloten (de “eerste 
inschrijvingsovereenkomst”) met betrekking tot een kapitaalverhoging van 700 
miljoen euro, onder opschortende voorwaarde van goedkeuring door de Europese 
Commissie. 
Omdat er een beduidende vertraging zat op de goedkeuring door Europa, besliste de 
Vlaamse Regering op 14 oktober 2022 om akkoord te gaan om onmiddellijk een 
kapitaalverhoging van 40 miljoen euro (20 miljoen vanuit het Vlaamse Gewest en 20 
miljoen euro vanuit ArcelorMittal Holding and Services Belgium nv), door te voeren, 
die in mindering gebracht zal worden op het totaal van geplande kapitaalverhoging 
van 700 miljoen euro. Er werd hiervoor een addendum bij de eerste 
inschrijvingsovereenkomst en een nieuw inschrijvingsovereenkomst (de “tweede 
inschrijvingsovereenkomst”) goedgekeurd. Deze kapitaalverhoging van 40 miljoen 
euro moest Finocas nv in staat stellen om een marktconforme lening toe te staan aan 
ArcelorMittal Belgium nv, teneinde een voortraject te starten aangaande de 
decarbonisatie van de site ArcelorMittal Gent. Deze marktconforme lening aan AMB is 
niet verstrekt geweest. Finocas heeft beslist om toch te wachten op de definitieve 
goedkeuring van de Europese Commissie.
Gezien de huidige economische context en de inzichten verkregen uit de 
preFEEDstudie, blijken de geraamde kosten van het decarbonisatieproject van de site 
van ArcelorMittal Gent gewijzigd te zijn. De raming van de investeringskost van 1,1 
miljard euro wordt aangepast naar 1,6 miljard euro. 
• DRI: Uit de preFEEDstudie blijkt dat zowel de aankoop van de DRI-fabriek als het 
installeren van deze DRI bij ArcelorMittal Belgium, duurder geworden zijn mede als 
gevolg van de inflatie. De absolute toename bedraagt 46 miljoen euro voor de DRI-
fabriek en 57 miljoen euro voor het installeren ervan. 
• Elektrische smeltovens: Aangezien de vraag van de klanten naar groen staal zeer 
sterk toegenomen is, heeft de ArcelorMittal-groep beslist om sneller en meer schroot 
in te zetten in de elektrische smeltovens, dit is immers de meest zekere manier om 
aan de sterk groeiende vraag naar duurzaam staal te voldoen en om aan 
klantenbinding te doen. Daardoor zal ArcelorMittal Belgium met eenzelfde hoeveelheid 
gereduceerd ijzer (afkomstig van de hoogoven of van de DRI-installatie) een hoger 
volume aan staal produceren met een lagere CO2-voetafdruk per ton staal én dus 
sterker inzetten op circulaire economie. Een hogere schrootinzet vereist grotere 
elektrische smeltovens en een ander type (“Electric Arc Furnace (EAF)” in plaats van 
“Electric Submerged Arc Furnace”). Als gevolg hiervan én als gevolg van de inflatie 
zijn de elektrische ovens 177 miljoen euro duurder geworden. Het installeren van deze 
grotere elektrische ovens bij ArcelorMittal Belgium wordt eveneens duurder (toename 
162 miljoen euro) omdat dit meer materialen (betonwerken, staalstructuren, 
leidingwerk, instrumentatie en bekabeling) en werkuren vereist.
• Ladle furnace: Uit de preFEEDstudie blijkt dat er een “ladle furnace” of pannenoven 
vereist is om staalsoorten van de hoogste kwaliteit te kunnen produceren via de DRI-
route. Deze bijkomende installatie zorgt voor een perfecte beheersing van de 
chemische samenstelling en van de temperatuur van de staalproducten en is absoluut 
noodzakelijk om aan de steeds strengere kwaliteitscriteria van de klanten te 
beantwoorden. De ”ladle furnace” én het installeren ervan vertegenwoordigen een 
meerkost van 70 miljoen euro, deze behoorde niet tot de initiële raming van 1,1 miljard 
euro.
• Aansluiting op waterstofinfrastructuur: De initiële raming bevatte nog geen 
aansluiting op een waterstofinfrastructuur. ArcelorMittal Belgium zal de DRI-installatie 
opstarten door gebruik te maken van aardgas en zal daarna een transitie voorzien 
naar waterstof in functie van de beschikbaarheid en de kostprijs van waterstof. De 
aansluiting vertegenwoordigt een meerkost van 8 miljoen euro.
Teneinde tegemoet te komen aan deze gewijzigde financieringsnoden van 
ArcelorMittal, ondertekende de Vlaamse Regering op 5 juni 2023 een nieuwe Letter of 
Intent (LOI). Met deze intentieverklaring actualiseert de Vlaamse Regering het 
aangegane engagement, met een nieuwe kapitaalverhoging van Finocas nv, voor een 
bedrag van 250 miljoen euro vanuit het Vlaamse Gewest, voor de investering in de 
decarbonisatie van de ArcelorMittal site in Gent, onder dezelfde voorwaarden als de 
eerste kapitaalverhoging. Deze intentieverklaring verhoogt de bestaande 
engagementen van de Vlaamse overheid en AMHSB om het kapitaal van Finocas te 
versterken tot 1,2 miljard euro in totaal (voor alle duidelijkheid: inclusief de schijf van 
40 miljoen euro die reeds werd ingebracht in het kapitaal van Finocas). De nieuwe 
inschrijvingsovereenkomst voor de extra 250 miljoen euro vanuit het Vlaamse Gewest 
is nog in opmaak en moet nog goedgekeurd worden door de Vlaamse Regering.
2. Antwoord a en b) In 2022 werd dus 350 miljoen euro aan vastleggingskredieten (VAK) 
voorzien op het begrotingsartikel CB0-1CEX2BA-PA ‘actief schuldbeheer’. Dit artikel 
bevat de verschillende participaties in ESR- en niet ESR-geconsolideerde Vlaamse 
instellingen die het Departement FB mee opvolgt. In 2022 werd er 20 miljoen euro 
volstort aan Finocas (akte verleend op 20 oktober 2022). Het engagement voor een 
bedrag van 250 miljoen euro moet nog goedgekeurd worden door de Vlaamse Regering 
en is dus nog niet opgenomen in de begroting.
Antwoord c) Dit project kadert in de ruimere doelstelling van zowel het bedrijf, van 
Vlaanderen als van Europa om de CO 2-uitstoot te reduceren. ArcelorMittal Belgium 
(AMB) heeft als doel om tegen 2050 klimaatneutraal te worden. De kapitaalverhoging 
in Finocas nv zal Finocas in staat stellen om een ‘soft loan’ aan AMB toe te kennen, 
waardoor AMB meer dan 1,5 miljard euro kan investeren in het decarbonisatieproject 
van de Gentse staalfabriek. 
Er is afgesproken dat Finocas de terugbetaling zal vorderen van alle bedragen die AMB 
krachtens de voorwaarden van de leningsovereenkomst verschuldigd is (i) indien de 
bouw van de DRI-faciliteit niet uiterlijk voor het einde van het kalenderjaar 2026 is 
aangevangen of (ii) zodra de ArcelorMittal-fabriek te Gent, door AMB geëxploiteerd, 
klimaatneutraal wordt (mede ten gevolge van de kapitaalverhoging en de 
leningsovereenkomst). 
Iedere aandeelhouder van Finocas nv heeft het recht om te vragen dat een 
kapitaalvermindering wordt doorgevoerd (die de terugbetaling toelaat van het bedrag 
van de kapitaalverhoging, vermeerderd met het bedrag van de nettowinst die door de 
Finocas is gerealiseerd door aanwending van de opbrengsten van de 
kapitaalverhoging) op enig moment (i) indien de bouw van de DRI-faciliteit niet 
uiterlijk vóór het einde van het kalenderjaar 2026 is aangevangen of (ii) vanaf 1 
januari 2051.
