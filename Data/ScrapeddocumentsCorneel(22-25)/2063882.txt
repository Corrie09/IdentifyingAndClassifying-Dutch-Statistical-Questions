title: Dierenwelzijnsbeleid - Handhaving
thema: Dierenwelzijn
pdf link: https://docs.vlaamsparlement.be/pfile?id=2063882
thema link: https://www.vlaamsparlement.be/parlementaire-documenten/schriftelijke-vragen/1825936
SCHRIFTELIJKE VRAAG
nr. 388
van TINNE ROMBOUTS
datum: 3 mei 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dierenwelzijnsbeleid  -  Handhaving
Het dierenwelzijnsbeleid staat of valt met voldoende en afdoende handhaving die evenwel 
ook billijk en evenwichtig hoort te zijn. De regelgever, zowel parlement als regering, zorgt 
voor sancties in verhouding tot de overtredingen alsook voor mensen en middelen om de 
overtreders te beboeten of anderszins te bestraffen. Het is me evenwel niet geheel 
duidelijk, gegeven de verleende competenties en de beschikbare capaciteit, op grond van 
welke maatstaven of op grond van welke beoordeling zowel aangekondigde controles als 
onaangekondigde inspecties worden gespreid over bepaalde regio’s en bepaalde sectoren. 
Voor de jaren 2020 tot en met 2023 verneem ik dan ook graag de hoeveelheid controles, 
aan- en onaangekondigd, die verricht zijn in het Vlaamse gewest en in de vijf provincies 
afzonderlijk alsook, indien beschikbaar, per gemeente en per sector of, indien niet 
beschikbaar, hoe de jaarlijkse verdeling over de gemeenten (regio of groepen gemeenten) 
en over de sectoren dan gebeurt. Arbitrair? Risicoanalysegebaseerd? Beurtelings? In 
opdracht? Op verzoek? Na klachten? … Wie beslist welke controles in welke regio’s in welke 
sectoren worden uitgevoerd en op basis van wat?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 388 van 3 mei 2024
van TINNE ROMBOUTS
Voor het aantal controles van 2020 tot en met 2022 verwijs ik naar schriftelijke vraag nr. 
235 van 11 januari 2024. In 2023 werden 6569 controles uitgevoerd. 
De controles ter plaatse die uitgevoerd worden door het team Inspectie van de afdeling 
Dierenwelzijn kunnen grosso modo opgedeeld worden in 3 categorieën: 
•de controles naar aanleiding van het controleplan, 
•de controles naar aanleiding van een klacht/melding,
•de controles naar aanleiding van een erkennings- of vergunningsaanvraag.
Het controleplan wordt opgesteld door het team Inspectiebeleid en Monitoring van de 
afdeling Dierenwelzijn en legt jaarlijks een aantal uit te voeren controles vast die sowieso 
uitgevoerd moeten worden. De locaties worden onder andere gekozen o.b.v. eerdere 
vaststellingen, de tijd sinds de laatste controle, het risico op problemen,... De 
Inspectiedienst is opgedeeld in 3 regio’s: regio-oost, regio-centrum, regio-west en er 
worden in elke regio de nodige controles ingepland. Onze inspecteurs zijn met andere 
woorden overal aanwezig.
Alle klachten, meldingen, erkennings- en vergunningsaanvragen komen centraal binnen 
bij het team Coördinatie en Financiën van de afdeling Dierenwelzijn. Daar wordt een 
eerste inschatting gemaakt van de ernst. 
Bij zeer dringende meldingen wordt telefonisch contact opgenomen met de inspecteur of 
de politie. De overige dossiers worden na registratie per mail doorgestuurd naar de 
inspecteur. De Inspecteur plant vervolgens zelf zijn tijd in op basis van wat binnenkomt 
(klachten, erkenningsaanvragen, vragen bijstand door politie, FAVV, wettelijk 
vastgestelde termijnen, inschatting van de ernst, ...)
De controles gebeuren in principe steeds onaangekondigd. Slechts in sommige gevallen, 
bijvoorbeeld wanneer voor een controle n.a.v. een erkenningsaanvraag meermaals blijkt 
dat de betrokkene niet thuis is, wordt een afspraak gemaakt. 
