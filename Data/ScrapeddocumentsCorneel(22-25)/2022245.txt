title: Vlaamse Trainersschool (VTS) - Opleidingen
thema: Sport
pdf link: https://docs.vlaamsparlement.be/pfile?id=2022245
thema link: https://www.vlaamsparlement.be/parlementaire-documenten/schriftelijke-vragen/1784362
SCHRIFTELIJKE VRAAG
nr. 164
van KRIS VAN DIJCK
datum: 1 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Vlaamse Trainersschool (VTS)  -  Opleidingen
De Vlaamse Trainersschool is het resultaat van de samenwerking tussen Sport Vlaanderen, 
de Vlaamse universiteiten (KU Leuven, UGent en VUB) en hogescholen met een opleiding 
Lichamelijke Opvoeding, en de erkende Vlaamse sportfederaties. Kwaliteitsvolle en 
laagdrempelige opleidingen en bijscholingen aanbieden voor trainers, sportbegeleiders en 
redders, is de missie van de Vlaamse Trainersschool.
Binnen die opleidingen wordt er ook toekomstgericht gekeken. In 2024 geeft de Vlaamse 
Trainersschool zo verder invulling aan de doelstellingen die de partnerorganisaties 
onderschrijven in de strategische visienota op de Vlaamse Trainersschool 2025. Daarnaast 
wordt de nieuwe opleidingsstructuur verder geïmplementeerd met onder andere twee 
nieuwe opleidingen. Ten slotte worden de inspanningen rond e-learning ook verder 
ontwikkeld.
1. Hoeveel opleidingen zijn er de afgelopen 2 jaar aangeboden door de VTS? Hoeveel van 
die opleidingen verliepen digitaal? Graag een opdeling per jaar en per sporttak.
2. In de beleids- en begrotingstoelichting (BBT) 2024 Sport staat de doelstelling om 
jaarlijks meer dan 12.000 sportbegeleiders een aangepaste kwaliteitsvolle opleiding of 
bijscholing aan te bieden. 
Is die doelstelling gehaald in 2023? Zo niet, wat is de reden daartoe?
3. Hoeveel trainers behaalden de afgelopen twee jaar hun diploma?
4. In antwoord op mijn schriftelijke vraag nr. 146 van 18 november 2022 gaf de minister 
aan te willen experimenteren met een professioneel ontwikkelde online 
examineringstool. 
Hoever staat men met dat experiment?
5. In diezelfde vraag werd er ook gewag gemaakt van innovatieve aspecten binnen e-
learning zoals augmented reality, virtual reality, reality based learning, interactieve 
werkvormen enzovoort. 
Wordt een van voorgaande zaken al gebruikt of is er perspectief om dergelijke 
innovatieve aspecten in te zetten binnen de VTS?
6. Ten slotte bleek dat er slechts één opleiding voor G-sport heeft plaatsgevonden in 
2021. 
Hoe deed die opleiding het de voorbije twee jaar? Kan de minister het lage cijfer voor 
2021 verklaren? Hoe zal hij de opleiding opnieuw onder de aandacht brengen?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 164 van 1 december 2023
van KRIS VAN DIJCK
De Vlaamse Trainersschool speelt een cruciale rol in het opleiden en bijscholen van trainers, 
redders en andere sportbegeleiders in Vlaanderen. Het samenwerkingsverband tussen 
Sport Vlaanderen, de erkende en gesubsidieerde Vlaamse sportfederaties en de 
universiteiten en hogescholen met een opleiding LO heeft als doel zoveel mogelijk mensen 
kwalitatief op te leiden of bij te scholen en hen te laten doorstromen naar het werkveld 
(o.a. sportclubs, zwembaden, …). Het opleidingsaanbod wordt continu bijgestuurd met 
moderne didactische werk- en evaluatievormen (bv. e-learning, blended leren, …) en een 
vernieuwde opleidingsstructuur.
1. Bij het antwoord op deze vraag dient opgemerkt te worden dat geen enkele opleiding 
van de Vlaamse Trainersschool volledig digitaal verloopt en ook nooit volledig digitaal 
zal worden. De opleidingen van de Vlaamse Trainersschool zijn allemaal opleidingen 
waar een belangrijk deel (modules) bestaat uit het aanleren van didactische 
vaardigheden om sporters te begeleiden of om mensen te leren redden. Dit kan je niet 
digitaal aanleren, hier is een interactie tussen goed opgeleide docenten en de cursisten 
noodzakelijk teneinde deze vaardigheden te kunnen overbrengen.
In 2022 werden ongeveer 450 opleidingen en in 2023 ongeveer 500 opleidingen 
aangeboden of erkend. Begin 2022 had nog maar een beperkt deel van deze 
opleidingen e-learning of blended leren geïntroduceerd. In 2022 werden de e-modules 
voorbereid om gedeeltelijk in 2022, maar vooral vanaf 2023 te introduceren in de 
opleidingen. In 2023 is de introductie van e-modules dus in een stroomversnelling 
gekomen, waarbij letterlijk elke opleiding (in elke sporttak) momenteel minstens een 
deel e-learning of blended leren omvat. Op het eerste opleidingsniveau is dit in de 
vorm van de module Start 2 Coach, op hogere opleidingsniveaus gaat dit over de 
sportwetenschappelijke kennisvakken. Alle cursusteksten worden eveneens digitaal 
aangeboden.
Daarnaast bieden heel wat sporttakken reeds sportspecifieke e-modules binnen de 
opleidingen aan. Het volledige aanbod van de Vlaamse Trainersschool is opgedeeld in 
modules en vakken. Zo zijn er een 1.800-tal unieke vakken die jaarlijks één of 
meerdere keren worden aangeboden, en daar zijn er nu een 520-tal geheel of 
gedeeltelijk in de vorm van een e-module beschikbaar. De sporten waar momenteel 
het grootste aantal e-modules gebruikt worden, zijn: gymnastiek, atletiek, judo, 
voetbal, zeilen, klimmen, dansen, triatlon/duatlon, skiën/snowboard en paardrijden.
Voor de opleiding Hoger Redder wordt momenteel de e-learning en blended leren 
afgewerkt om vanaf 1 januari 2024 te gebruiken in de opleiding van meer dan 1.000 
nieuwe redders op jaarbasis. Deze aanpak is complementair aan de lessen die nog 
steeds door het opgeleide docentenkorps worden gegeven, maar waarbij zowel de 
docent als de cursist kan beroep doen op deze e-learning en blended leren vormen. 
Ter info geef ik ook mee dat de Vlaamse Trainersschool ook op gratis beschikbare e-
modules voor alle actieve trainers (± 73.000) op het terrein heeft ingezet. Zo zijn er 
bijvoorbeeld e-modules rond eerste hulp, basisprincipes van verantwoord trainen, 
ethiek in de sport (3 modules: discriminatie, pesten en SGG), impact op het hoofd en 
sportvoeding.
Ook de recent georganiseerde VTS Plus Marathon bereikte 2.000 unieke trainers via 
digitale webinars, die nadien ook digitaal ter beschikking werden gesteld.
2. Jaarlijks worden meer dan 12.000 sportbegeleiders bereikt, zoals in de beleids- en 
begrotingstoelichting (BBT) staat als doelstelling. 
Het aantal opgeleide sportbegeleiders stijgt ook de laatste twee jaren tot aantallen die 
het aantal opgeleide sportbegeleiders van vóór corona overstijgen. In 2023 werden 
voor het eerst meer dan 10.000 unieke personen (trainers, redders en andere 
sportbegeleiders) bereikt met een sportkaderopleiding van de Vlaamse Trainersschool. 
Daarnaast worden jaarlijks ongeveer 5.000 unieke redders bijgeschoold. Met alle 
bijscholingen voor trainers die worden aangeboden, erkend of geattesteerd door de 
Vlaamse Trainersschool, worden nog eens meer dan 10.000 unieke personen bereikt. 
Een deel van deze doelgroepen is overlappend waardoor we ongeveer 14.000 unieke 
trainers en ongeveer 5.500 unieke redders bereiken per jaar, of in totaal ongeveer 
19.500 unieke personen.
3. De cijfers voor 2023 zijn nog niet volledig, omdat ook de volgende maanden nog 
trainers hun kwalificatie kunnen behalen die hoort bij het cursusjaar 2023. 
Gedetailleerde en permanent actuele cijfers zijn te vinden via 
sport.vlaanderen/kennisplatform/themas/thema-trainers/db-kengetallen-vts/, meer 
specifiek op pagina 11 en 12 van dit dashboard. Op dit ogenblik (situatie 9/12/2023) 
behaalden reeds 7.016 trainers een kwalificatie in 2023. Voor 2022 bedroeg dit aantal 
6.374 kwalificaties.
4. Er werden ten opzichte van 18/11/2022 (antwoord op SV146) heel wat vervolgstappen 
gezet bij het uittesten van online examinering van cursisten in hun opleiding bij de 
Vlaamse Trainersschool. Omdat we zeker willen zijn dat we cursisten op de juiste 
manier evalueren en dat we de juiste competenties evalueren, bestond het grootste 
deel van de vervolgstappen in 2023 uit het technisch opzetten van een professioneel 
online examineringssysteem (AssessmentQ), integratie in de bestaande systemen van 
de Vlaamse Trainersschool (VOTAS en VTS Connect) en intern doortesten van deze 
tool met testcases. De feedback van de testcases is verwerkt en geïmplementeerd in 
de tool waar op 14 december 2023 de eerste cursisten mee werden geëvalueerd. Het 
ging hier over de evaluatie van enkele van de sportwetenschappelijke kennisvakken 
(bv. anatomie, motorisch leren, ontwikkelingsleer, sportfsyiologie, …) in een context 
waar de cursisten de online examineringstool gebruikten onder toezicht van een fysiek 
aanwezige toezichthouder. Vanaf 2024 wordt de tool breder ingezet en wordt verder 
permanent geëvalueerd.
5. De Vlaamse Trainersschool blijft eerder voorzichtig bij het op grote schaal inzetten op 
Virtual of Augmented Reality in de opleidingen of bijscholingen. Het blijft zeker het 
perspectief om deze technologieën op te volgen en in te zetten waar dit mogelijk is.
Reality based learning maakt wel reeds geruime tijd onderdeel uit van alle opleidingen 
die worden aangeboden omdat elke opleiding onderdelen/modules omvat waar ofwel 
met microteaching ofwel met reële trainers- of reddersomgevingen aan de slag wordt 
gegaan. Cursisten worden in de realiteit ondergedompeld tijdens de cursus of de stage 
en leren daar de noodzakelijke vaardigheden/competenties, krijgen er feedback op en 
krijgen herhaalde oefenkansen in realistische contexten. Hetzelfde gebeurt met het 
gebruik van interactieve werkvormen.
Docenten worden reeds bijgeschoold in het gebruik van deze nieuwe tools en 
werkvormen. Er werden reeds drie van dergelijke webinars gegeven en er staan er 
regelmatig nieuwe op de planning.
Samen met HoWest werden mogelijkheden van innovatieve tools onderzocht en werd 
bekeken hoe deze kunnen ingezet worden in de opleidingen van de Vlaamse 
Trainersschool.
6. Bij de Vlaamse Trainersschool werden vroeger de opleidingen voor de begeleiders van 
G-sporters als een apart opleidingstraject aangeboden via de ‘Aanvullende 
sporttakgerichte opleidingen’. Dit betekende dat een trainer eerst een reguliere 
opleiding diende te volgen en dan pas kon instappen in een aanvullende opleiding voor 
het begeleiden van G-sporters. Dit verklaart gedeeltelijk het lage aantal van dergelijke 
opleidingen.
Bovendien was 2021 het coronajaar waar de Vlaamse Trainersschool het hardst 
geïmpacteerd was, niet alleen bij de opleidingen G-sport, maar ook bij de andere 
opleidingen.
Vanaf 2020 werd een transitie ingezet waarbij de aandacht voor G-sportbegeleiding 
op twee manieren in de sportkaderopleidingen werd aangepast. De aanvullende 
opleidingen werden stopgezet en omgevormd naar volwaardige Initiatoropleidingen in 
sommige sporten. Bovendien werd er meer dan ooit op inclusie ingezet en werd in 
opleidingen het begeleiden van G-sporters geïntegreerd als één van de soorten 
sporters die men kan begeleiden. Zo verwerven alle sportbegeleiders in die sport ook 
competenties om G-sporters te begeleiden.
