title: Leerlingen - Overstap van het buitengewoon basisonderwijs naar het secundair onderwijs
thema: Onderwijs en Vorming
pdf link: https://docs.vlaamsparlement.be/pfile?id=2013238
thema link: https://www.vlaamsparlement.be/parlementaire-documenten/schriftelijke-vragen/1776767
SCHRIFTELIJKE VRAAG
nr. 95
van HILÂL YALÇIN
datum: 6 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Leerlingen  -  Overstap van het buitengewoon basisonderwijs naar het secundair onderwijs
Het eerste jaar van de eerste graad van het secundair onderwijs bestaat uit het eerste 
leerjaar A en het eerste leerjaar B. De meeste leerlingen volgen het e leerjaar A. Ze volgen 
voor een groot deel dezelfde vakken. Een paar uur per week kiezen de leerlingen voor 
keuzevakken. Het 1e leerjaar B is bedoeld voor leerlingen die liever al doende leren, of 
leerlingen die een leerachterstand hebben opgelopen. Leerlingen die het 1e leerjaar B 
hebben voltooid, kunnen starten in het eerste leerjaar A, of het beroepsvoorbereidend jaar.
Iedere leerling die 12 jaar wordt ten laatste op 31 december van het schooljaar dat de 
leerling start in het secundair onderwijs, kan instromen in het eerste leerjaar B, ook 
leerlingen die geen getuigschrift van het basisonderwijs hebben behaald komen in de B-
stroom terecht. Wat niet wil zeggen dat geen enkele leerling in het eerste leerjaar B geen 
getuigschrift basisonderwijs heeft behaald. Het kan ook een bewuste keuze van de 
leerlingen en/of ouders zijn om te kiezen voor 1B.
Aanvullend is het ook mogelijk om vanuit het buitengewoon basisonderwijs de overstap 
naar het gewoon secundair onderwijs te maken. Binnen de eerste 60 dagen na de overstap 
van het buitengewoon naar het gewoon onderwijs dient de school (klassenraad) in 
samenspraak met het centrum voor leerlingenbegeleiding (CLB) en de ouders te bekijken 
of de school de gepaste begeleiding voor het kind in kwestie kan bieden. De keuze wordt 
dan gemaakt om in een individueel aangepast curriculum te voorzien waar per vak bekeken 
wordt welk doel de leerling dient te behalen of de tweede keuze is om de leerling het 
gemeenschappelijk curriculum te laten volgen (GLC).
1. Hoeveel leerlingen zetten de stap van het buitengewoon onderwijs naar het gewoon 
onderwijs in 1B? Graag een overzicht per provincie.
2. Hoeveel leerlingen zetten de stap van het buitengewoon onderwijs naar het gewoon 
onderwijs in 1A? Graag een overzicht per provincie.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 95 van 6 november 2023
van HILÂL YALÇIN
Het Agentschap voor Onderwijsdiensten (AGODI) raadpleegde op 17 november 2023 haar 
databanken. Van de leerlingen die in het schooljaar 2022-2023 (met foto op 1 oktober 
2022) het eerste leerjaar A of het eerste leerjaar B van het voltijds gewoon secundair 
onderwijs volgden, wordt in onderstaande tabel aangegeven hoeveel leerlingen het 
daaraan voorafgaande schooljaar 2021-2022 afsloten in het buitengewoon onderwijs. 
Aantal leerlingen die de overstap maakt van het buitengewoon onderwijs naar het 1ste 
leerjaar A of het 1ste leerjaar B van het gewoon secundair onderwijs schooljaar 2022-2023
Inschrijving schooljaar 2022-2023
 Provincie* 1ste leerjaar A 1ste leerjaar B
Antwerpen 42 534
Brussels Hoofdstedelijk Gewest 5 46
Limburg 21 301
Oost-Vlaanderen 29 397
Vlaams-Brabant 15 258
West-Vlaanderen 30 378
Totaal 143 1.918
* De opsplitsing naar provincie is gebaseerd op de woonplaats van de leerling.
