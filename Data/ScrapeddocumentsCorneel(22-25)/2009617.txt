title: Gedetineerden - Inburgeringstraject op maat
thema: Integratie en Inburgering
pdf link: https://docs.vlaamsparlement.be/pfile?id=2009617
thema link: https://www.vlaamsparlement.be/parlementaire-documenten/schriftelijke-vragen/1774382
SCHRIFTELIJKE VRAAG
nr. 42
van CHRIS JANSSENS
datum: 24 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Gedetineerden  -  Inburgeringstraject op maat
Op pagina 9 van de beleids- en begrotingstoelichting (BBT) Gelijke Kansen, Integratie en 
Inburgering, begrotingsuitvoering 2022, valt het volgende te lezen: “Doorheen 2020 – 
2024 verkent het agentschap, in samenwerking met het departement Onderwijs en 
Vorming, hoe de werking rond NT2 in de gevangenissen gecontinueerd en structureel 
georganiseerd kan worden. Die zal zich inzetten voor de opmaak van een behoefteplan 
NT2 in de gevangenissen, een passende intake en screening, een aanbod op maat van 
gedetineerden,… Hiervoor werd in 2022 een behoefteplan NT2 opgemaakt.”
Daarbovenop geeft de minister in de beleids- en begrotingstoelichting daarover het 
volgende aan: “In 2022 is het Agentschap Integratie en Inburgering nagegaan welke 
elementen noodzakelijk zijn in gevangenis om tot inburgeringstraject op maat van 
gedetineerden te komen.”
In zijn antwoord op schriftelijke vraag nr. 259 van 31 maart 2023 geeft de minister echter 
aan dat gedetineerden geen inburgeringscontract kunnen afsluiten, aangezien de cursus 
maatschappelijke oriëntatie (MO) gericht is op zelfredzaamheid binnen de samenleving. 
Een inburgeraar volgt dus pas na afloop van de gevangenisstraf effectief een cursus MO. 
Wel is er nu een introductiefilmpje dat gedetineerden, met het oog op vrijlating, op de 
hoogte moet brengen van het bestaan en de meerwaarde van het inburgeringstraject. Het 
introductiefilmpje kostte de Vlaamse belastingbetaler ongeveer 15.000 euro en is in vier 
verschillende talen beschikbaar (Nederlands, Arabisch, Engels en Frans).
1. Is het Agentschap Integratie en Inburgering al tot de conclusie gekomen welke 
elementen noodzakelijk zijn in de gevangenis om tot een inburgeringstraject op maat 
van gedetineerden te komen? Zo ja, welke?
2. Gaat het deze keer over een volledig inburgeringstraject op maat van gedetineerden, 
of wordt enkel de NT2-component bedoeld (NT2: Nederlands als tweede taal)? Indien 
het over een volledig inburgeringstraject gaat, waarom precies deze wijziging in/van 
het beleid?
3. Aan hoeveel gedetineerden werd het bovenvermelde introductiefilmpje al getoond? 
Hoeveel gedetineerden besloten ook daadwerkelijk om in te tekenen voor een 
inburgeringstraject (bij vrijlating)?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 42 van 24 oktober 2023
van CHRIS JANSSENS aan BART SOMERS
1. Het Agentschap Integratie en Inburgering ging reeds de noodzakelijke randvoorwaarden 
na om tot een inburgeringstraject te komen binnen de gevangenismuren. De algemene 
randvoorwaarden zijn toegang tot individuele gespreksruimte, toegang tot leslokalen op 
regelmatige tijdstippen en toegang tot internet. 
De Agentschappen Integratie en Inburgering werken reeds samen met VOCVO om een 
NT2-aanbod op maat voor gedetineerden te voorzien. In dit kader wordt, tevens met 
betrokkenheid van de onderwijskoepels en de NT2-centra die actief zijn binnen de 
gevangenis, verder gewerkt aan het behoefteplan NT2 in detentie om zo naar een NT2-
aanbod te gaan dat volledig op maat van de gedetineerden en de gevangenisstructuur 
is. 
2. Het agentschap onderzocht de verschillende elementen die noodzakelijk zijn om het 
gehele inburgeringstraject op maat aan te bieden in de gevangenis. Deze elementen 
worden op dit moment verder bekeken samen met de betrokken partners om na te gaan 
in welke mate aan deze randvoorwaarden binnen de gevangenis voldaan kan worden. 
Op dit moment wordt voornamelijk verder ingezet op de optimalisering van het NT2-
aanbod binnen detentie.
3. Het introductiefilmpje is een algemeen filmpje met de nodige informatie over het 
inburgeringstraject. Dit filmpje wordt ontsloten via het YouTube-kanaal van het Vlaams 
Agentschap. CAW-medewerkers kunnen dit filmpje gebruiken in het kader van de 
voorbereiding van het leven na detentie om het inburgeringstraject te promoten. 
In totaal werd het filmpje 2473 keer bekeken. Het is echter niet te achterhalen door wie 
dit filmpje werd bekeken. Het strafrechtelijke verleden van een inburgeraar wordt ook 
niet door de Agentschappen Integratie en Inburgering bevraagd. Het is dus niet mogelijk 
om het aantal ex-gedetineerden die een inburgeringstraject volgen of gevolgd hebben 
te rapporteren.
