title: Seine-Scheldeproject - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2082235
thema link: https://www.vlaamsparlement.be/parlementaire-documenten/schriftelijke-vragen/1835945
SCHRIFTELIJKE VRAAG
nr. 39
van BERT MAERTENS
datum: 24 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Seine-Scheldeproject  -  Stand van zaken
In de realisatie van het Seine-Scheldeproject is er een grote budgettaire afhankelijkheid 
van en opportuniteit in het aanzoeken van Europese subsidies voor geplande 
deelprojecten. 
Met de laatste beslissing van toekenning van 300 miljoen euro aan Europese subsidies voor 
het Seine-Scheldeproject zet Europa verder in op de uitbouw van de grensoverschrijdende 
Seine-Scheldeverbinding tussen Vlaanderen, Wallonië en Frankrijk, en wordt de 
doelstelling herhaald om “het project Seine-Schelde zo spoedig mogelijk, en, in alle geval, 
uiterlijk in 2030 af te werken”.
1. Kan de minister een stand van zaken geven van het huidige programma van Seine-
Schelde, zowel op Vlaams grondgebied als in Wallonië en Frankrijk (in het bijzonder 
de realisatie van het Canal Seine-Nord Europe)? 
2. Welke activiteiten zijn vervat in de 300 miljoen euro subsidies toegekend aan het 
Seine-Scheldeprogramma, en welke budgetten werden aan Vlaamse deelprojecten 
toegekend? 
3. Welke impact heeft dit op de budgettering en concrete vooropgestelde timings in 
realisatie van de lopende deelprojecten op de Leie, zoals:
- verhoging van de Kuurnebrug;
- herbouw van de spoorbrug De Drie Duikers;
- herbouw van de brug Wevelgem-Lauwe;
- modernisering van de doortocht Menen, inclusief de herbouw van de brug in de 
Rijselstraat;
- afwerking rechteroever doortocht Wervik;
- opwaardering van de Leie-as op het traject Deinze-Sint-Baafs-Vijve (= pand 140), 
het traject Sint-Baafs-Vijve - Harelbeke (= pand 150), het traject Harelbeke - 
Menen (= pand 160), en het traject Menen - Wervik (=pand 170);
- bouw van de fietsbruggen ter hoogte van de Limnanderdreef in Zulte, 
Barakkenpark in Menen, de brug in de fietssnelweg F422 in Deinze?
4. Welke impact heeft dit op de budgettering en concrete vooropgestelde timings in 
realisatie van de lopende deelprojecten binnen de opwaardering van het Kanaal 
Roeselare-Leie of opwaardering Kanaal Gent-Oostende (herbouw Steenbruggebrug, 
herbouw Kruispoortbrug, herbouw Krakelebrug, en andere deelprojecten op deze as)?
5. Kan de minister bevestigen dat de ambitie van het Seine-Scheldeproject voor 
Vlaanderen kan worden aangehouden om de uiterlijke deadline van 2030 te halen?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 39 van 24 oktober 2024
van BERT MAERTENS 
1. De huidige stand van zaken van het programma Seine-Schelde kan als volgt 
samengevat worden: 
a) in Vlaanderen: 
i. de volgende deelprojecten zijn momenteel in uitvoering of starten dit jaar nog 
op (aanvangsbevel gegeven): 
- op de Leie-as: 
2. herbouw van de voetgangers- en fietsersbrug in Nevele (Lovelingbrug);
•verruimingsbaggerwerken op het Afleidingskanaal van de Leie tussen 
Schipdonk en Deinze;
3. aanleg van natuurvriendelijke oevers langsheen het pand 140 (Deinze – 
Sint-Baafs-Vijve);
•herinrichting site Waregem Barrage (verlaagde Leieoevers);
•verhoging van de Kuurnebrug;
•bouw van de fietsersbrug in Menen (Barakkenbrug).
- op de overige vaarassen: 
•kanaal Roeselare-Leie: opwaardering Zuidkaai Izegem en kaaimuren 
Van den Avenne en Braet in Wielsbeke;
•kanaal Brussel-Charleroi: herbouw Bospoortbrug in Halle en 
modernisering kanaaloever Molens Ruisbroek in Lot.
b) In Wallonië: 
Recent konden in Wallonië een aantal projectonderdelen afgewerkt worden: 
ode doortocht van Komen op de Grensleie (juni 2022);
ode heropening van het kanaal Condé-Pommeroeul voor scheepvaart op groot 
gabarit (oktober 2023);
ode doortocht van Doornik op de Boven-Schelde (april 2023).
c) In Frankrijk: 
Sedert september 2023 zijn de eerste werken voor de aanleg van het kanaal 
Seine-Nord Europe op het terrein gestart. Het betreft in eerste instantie de 
verlegging van de loop van de rivier de Oise tussen Thourotte en Montmacq, een 
traject van ca. 4 km in de sector 1 (meest zuidelijke stuk van het nieuwe kanaal 
tussen Compiègne en Passel). De werken omvatten ook de bouw van 4 nieuwe 
wegbruggen (in de RD66 en de RD40bis), de aanleg van een sifon en een 
overstortconstructie. In Montmacq is ook gestart met de bouw van de eerste 
klasse Vb-sluis op het nieuwe kanaal, met een verval van 6,40m.
Op de andere sectoren van het kanaal worden in voorbereiding van de eigenlijke 
kanaalwerken een aantal kaaimuren gebouwd (Allaines, Aubencheul, Noyon), zijn 
belangrijke archeologische onderzoeken aan de gang en worden nutsleidingen en 
wegen verlegd. Voor diverse andere projectonderdelen zijn de 
gunningsprocedures lopende (o.a. sluizen van Oisy en Noyon, kanaalbrug over de 
Somme, …). Ook heel wat andere voorbereidende activiteiten 
(vergunningsaanvragen, grondverwervingen, terreinonderzoeken, …) zijn volop 
lopende. 
De eigenlijke kanaalwerken zijn gepland te starten in het derde kwartaal van 2025. 
Als streefdatum voor de indienststelling van het nieuwe kanaal blijft eind 2030 
gehandhaafd.
2. Na evaluatie werd door het CEF Comité op 16/07/2024 beslist 2 werkpakketten te 
weerhouden voor betoelaging (nl. de werkpakketten 2 en 3 inzake de aanleg van het 
kanaal Seine-Nord Europe), en dit voor een totaalbedrag van 300 mio. euro. 
Op 22/10/24 werd de overeenkomstige Grant Agreement Seine-Schelde 2.3 formeel 
afgesloten, bestaande uit 2 werkpakketten inzake Seine-Nord Europe. Het eerste 
pakket t.b.v. 338,5 mio. € betreft de afwerking van de sector 1, de eerste werken voor 
de sectoren 2 t.e.m. 4 en een aantal voorbereidende werken voor sector 6 (= 
kanaalbrug Somme). Het tweede werkpakket t.b.v. 261,5 mio. € bevat een eerste deel 
van de werken voor de sector 5 (= sluizen van Noyon, Catigny, Allaines, Marquion, 
Oisy, verbinding Canal du Nord).
3. Voor de programma-elementen de verhoging van de Kuurnebrug, de afwerking van de 
rechteroever in de doortocht van Wervik, de kalibratiewerken van het pand 140, de 
doortocht Menen (fase1), de fietsbruggen in Zulte, Menen en Deinze wordt er geen 
impact verwacht.
Voor de overige genoemde projecten, die deel uitmaakten van de subsidieaanvraag 
CEF2.3 of later geprogrammeerd zijn (doortocht Menen - fase 2, brug Wevelgem-
Lauwe, spoorbrug Drie Duikers, kalibratie panden 150 t.e.m. 170), dient rekening te 
worden gehouden met een grotere spreiding en/of een verschuiving in de tijd. 
4. Voor de overige vaarassen geldt een analoge redenering als voor de Leie-as: 
deelprojecten uit vroeger afgesloten subsidiedossiers ondervinden weinig of geen 
impact qua timing(bv. Lysbrug Ingelmunster of fase 1 Steenbruggebrug), voor 
deelprojecten uit het aanvraagdossier CEF2.3 of later dient rekening te worden 
gehouden met een grotere spreiding en/of een verschuiving in de tijd (bv. fase 2 
Steenbruggebrug, Kruispoort I-brug). 
5. De beslissing inzake CEF2.3 kan mogelijks een invloed hebben op de timing van 
uitvoering van de in CEF 2.3 gevatte projecten. Een inschatting over de concrete 
impact zal pas gemaakt kunnen worden op het ogenblik dat het GIP voor deze 
legislatuur gefinaliseerd is.
