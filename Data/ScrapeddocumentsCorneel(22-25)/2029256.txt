title: Opvang van tijdelijk ontheemde Oekraïners - Vervolgstrategie
thema: Oekraïnecrisis
Wonen
pdf link: https://docs.vlaamsparlement.be/pfile?id=2029256
thema link: https://www.vlaamsparlement.be/parlementaire-documenten/schriftelijke-vragen/1789351
SCHRIFTELIJKE VRAAG
nr. 95
van SARAH SMEYERS
datum: 15 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Opvang van tijdelijk ontheemde Oekraïners  -  Vervolgstrategie
Aangezien het oorlogsconflict in Oekraïne blijft aanslepen, de oorlogsmoeheid door een 
samenloop van geopolitieke factoren toeneemt, het Europees tijdelijk statuut met een jaar 
is verlengd en de lokale besturen zekerheid vragen na maart 2024 over het aanhouden 
van de subsidies voor de opvangplekken van tijdelijk ontheemde Oekraïners, besliste de 
Vlaamse Regering op vrijdag 1 december om het besluit van 8 april 2022 in de tijd te 
verlengen en aan te houden tot maart 2025. Dat laatste gebeurt dan parallel aan het 
Europees verlengde statuut van tijdelijke bescherming.
Omtrent de vervolgstrategie dienaangaande stelde ik tijdens de zitting van de commissie 
Wonen van 4 mei al een aantal vragen. De minister antwoordde toen onder meer: “De 
vervolgstrategie steunt op twee pijlers, met name het continuïteitsscenario en de 
anticiperende aanpak.
In het continuïteitsscenario wordt prioritair gemikt op het consolideren van het bestaande 
aanbod aan publieke opvangplaatsen. Mede door de gestage instroom, de doorstroom naar 
de private huurmarkt en de uitstroom naar het buitenland hebben we in Vlaanderen de 
situatie goed onder controle. Een beperkte buffer blijft echter aangewezen om voldoende 
capaciteit te verzekeren.
Er wordt in de vervolgstrategie voor geopteerd om het bestaande ondersteuningskader 
verder te zetten. De lokale besturen zijn immers vertrouwd met dit kader, en het kader 
werd afgelopen periode reeds geoptimaliseerd.”
In de beleids- en begrotingstoelichting (BBT) voor het departement Wonen voor het 
begrotingsjaar 2024 lees ik op blz. 10 onder ‘Operationele doelstelling 1.2 Algemene 
woningkwaliteitsnormen ondersteunen het menswaardig wonen’: “Voor zover het statuut 
van tijdelijk bescherming voor de ontheemde Oekraïners wordt verlengd, zal het tijdelijk 
versoepeld kader woningkwaliteitsnomen voor hen worden aangehouden. Tegelijk zal 
worden nagegaan hoe op termijn zal worden omgegaan met de afwijkende normzetting, 
in het bijzonder nu de eerste opvangfaciliteiten lokaal worden afgebouwd en de doorstroom 
naar de private huurmarkt op gang komt.” 
1. Welke initiatieven ontplooide de zogenoemde Taskforce Oekraïne bij de uitwerking van 
de vervolgstrategie voor de opvang van deze ontheemden? Op 4 mei antwoordde de 
minister alvast: “De taskforce zal in overleg met de diensten van de gouverneurs en 
in samenspraak met de betrokken lokale besturen, de vervolgaanpak verder 
concretiseren, uitwerken en uitvoeren.” 
Gebeurde dat ook effectief?
2. Het conflict is zeker nog niet voorbij. Integendeel. In het Westen treedt er een zekere 
gewenning of zelfs oorlogsmoeheid op. 
Werden er prognoses gemaakt van de toestroom die we, zowel in het beste als in het 
slechtste scenario, in de loop van 2024 nog zouden mogen verwachten? 
3. Graag ontving ik een update van het aantal Oekraïners dat nu, eind 2023, zowel op de 
private als op de publieke huurmarkt wordt opgevangen in Vlaanderen. 
4. Hoe ziet de minister de eerder gehanteerde afwijkende normzetting evolueren, nu de 
eerste lokale opvangfaciliteiten worden afgebouwd en de doorstroom naar de private 
huur ten volle op gang komt? Anders gesteld: wordt deze afwijkende normzetting 
verder bestendigd in de loop van 2024?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 95 van 15 december 2023
van SARAH SMEYERS 
1. Met het besluit van de Vlaamse Regering van 1 december 2023 wordt de bestaande 
subsidieregeling doorgetrokken tot maart 2025. Dit loopt parallel met de verlenging van 
het statuut tijdelijke bescherming van de ontheemden, zoals beslist door de Europese 
Unie. Concreet houdt dit in dat de lokale besturen tot dan kunnen rekenen op financële 
ondersteuning wanneer zij opvangplaatsen realiseren of aanhouden én dat de 
begeleiding van de ontheemden financieel ondersteund wordt.
Tegelijk met deze beslissing wordt in de nota aan de Vlaamse Regering de nood voor 
een vervolgstrategie vooropgesteld die rekening houdt met de ingezette lokale afbouw 
van publieke opvangplaatsen en het aflopen van het statuut van tijdelijke bescherming 
tegen maart 2025. De krijtlijnen van dit kader worden uitgewerkt uiterlijk tegen februari 
2024.
Met het oog op de uittekening van dit kader werd door de Taskforce een stappenplan 
opgemaakt. Hierin staat de consultatie van heel wat stakeholders centraal. Onder ander 
worden de centrumsteden, de steden met een nooddorp, de VVSG, de gouverneurs en 
de klankbordgroep gehoord. De consultatieronde werd in december 2023 afgerond en 
leverde een basis aan input op om een voorstel uit te werken. In de schoot van 
deTtaskforce is deze oefening momenteel lopende met als doel tegen februari het 
concept voor de vervolgstrategie te kunnen voorleggen.
2. Uit de bevraging van de lokale besturen komt een aanvoelen van een verminderde 
urgentie naar boven. De opvang van ontheemde Oekraïners is voor meerdere lokale 
besturen mede daarom minder prioritair. Toch is er nog steeds een gestage instroom 
van nieuwe ontheemden. In de tweede helft van 2023 meldden zich op maandbasis 
telkens 1200 tot 1400 ontheemden bij Fedasil aan. Celeval gaat in zijn laatste prognose 
van eind december 2023 ervan uit dat deze instroom stabiel zal blijven. Wel wordt 
vastgesteld dat het profiel van de nieuw toekomende ontheemden wijzigt. 
3. Exacte cijfers over de doorstroming naar de reguliere woonmarkt zijn er niet. Maar in 
de bevraging van de lokale besturen werd gepeild naar de doorstroming van de 
ontheemden uit de publieke opvangplaatsen naar de reguliere woningmarkt. Dit biedt 
een indicatie van de doorstroming en toont de verscheidenheid op het terrein aan.
Meerdere lokale besturen geven aan dat 40-50% van de ontheemden reeds gehuisvest 
is op de private huurmarkt. Anderzijds geven een aantal grotere steden aan dat de 
toeleiding moeizaam verloopt. De bevraging leert ons dat globaal genomen de 
doorstroom zich effectief doorzet. De sectorale begeleiding (onder meer de inschakeling 
in het arbeidscircuit) en de lokale afbouw van publieke opvangplaatsen heeft dit proces 
versneld.
De woonmaatschappijen hebben destijds heel wat leegstaande sociale huurwoningen 
(in afwachting van grondige renovatiewerken) aangeboden. Momenteel worden door de 
woonmaatschappijen in het totaal 877 opvangplaatsen ter beschikking gesteld. 
Uiteraard zullen op een gegeven moment de bezette opvangplekken opnieuw moeten 
worden vrijgegeven wanneer de renovatieplanning dit voorziet. 
4. De versoepelde normzetting was destijds bedoeld als tijdelijke maatregel en werd 
gekoppeld aan het statuut van tijdelijke bescherming van de ontheemde. Zolang het 
statuut van de tijdelijke bescherming geldt, wordt geopteerd om op het terrein de 
versoepelde normzetting aan te houden. Concreet loopt deze regeling dus tot maart 
2025. Dit neemt niet weg dat bij een overtreding van de woningkwaliteitsvereisten het 
lokaal bestuur kan optreden en de administratieve procedure tot ongeschiktheid of 
onbewoonbaarheid kan worden opgestart. In die zin blijven de lokale besturen 
gewapend tegen mogelijk misbruik. Verder zal in 2024 worden nagegaan hoe na maart 
2025 de overgang naar het reguliere regime kan worden gerealiseerd.
