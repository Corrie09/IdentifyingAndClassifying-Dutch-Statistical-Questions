title: Kwartier van de Toekomst Geraardsbergen - Ruimtelijk uitvoeringsplan (RUP)
thema: Openbare werken
Ruimtelijke ordening
pdf link: https://docs.vlaamsparlement.be/pfile?id=2059417
thema link: https://www.vlaamsparlement.be/parlementaire-documenten/schriftelijke-vragen/1821275
SCHRIFTELIJKE VRAAG
nr. 521
van STIJN DE ROO
datum: 18 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Kwartier van de Toekomst Geraardsbergen  -  Ruimtelijk uitvoeringsplan (RUP) 
In 2021 heeft de Federale Regering beslist om twee militaire sites op te richten: één in 
Wallonië, één in Vlaanderen. De Waalse site komt in Charleroi. In 2022 heeft de Federale 
Regering beslist dat de Vlaamse site in Geraardsbergen komt: enerzijds omdat er nog geen 
militaire aanwezigheid is, anderzijds omdat er kansen zijn om werknemers te werven. Voor 
de streek gaat het om een belangrijke sociaaleconomische hefboom.
Aan de kandiderende lokale besturen zou gevraagd geweest zijn een voorkeur uit te 
spreken met betrekking tot de locatie van de site. Maar (1) de geldende bestemming van 
de gewenste locatie zou geen militaire site toelaten. En (2) een ruimtelijk uitvoeringsplan 
om de bestemming van het gebied te wijzigen mag zich niet beperken tot een 
voorkeurslocatie maar moet een alternatievenonderzoek bevatten.
Bij brief van 29 november 2023 heeft de stad Geraardsbergen de federale minister van 
Defensie verzocht om de Vlaamse minister van Omgeving te verzoeken werk te maken van 
een ruimtelijk uitvoeringsplan. Vervolgens heeft de federale minister van Defensie, zowel 
op 17 januari als op 10 april 2024, de Vlaamse minister van Omgeving schriftelijk verzocht 
een ruimtelijk uitvoeringsplan op te maken. Op een overleg op het kabinet van de minister 
op 13 september 2023 zou namelijk gebleken zijn dat het aan het Vlaamse Gewest toekomt 
om uit te maken of de gewestelijke overheid dan wel de provincie Oost-Vlaanderen voor 
het ruimtelijk uitvoeringsplan zou instaan.
1. Klopt die weergave van de feiten?
2. Welke afspraken zijn gemaakt op het overleg op het kabinet van de minister op 13 
september 2023?
3. Is, drie maanden na de brief van de federale minister van Defensie, reeds uitgemaakt 
wie het initiatief hoort te nemen voor de bestemmingswijziging?
4. Ligt het initiatief voor de bestemmingswijziging bij het gewest of bij de provincie?
5. Is desgevallend al meegedeeld aan respectievelijk de federale overheid en de stad 
Geraardsbergen wie het initiatief voor de bestemmingswijziging hoort te nemen?
6. Wat zijn de redenen voor de lange doorlooptijd en de trage besluitvorming sinds de 
federale beslissing van 2022 in een voor de streek zo belangrijk sociaaleconomisch 
dossier?
7. Zijn er redenen om niet in te gaan op het verzoek van zowel de stad Geraardsbergen 
als de federale overheid om de bestemming te wijzigen, gesteld dat het initiatief 
voor de bestemmingswijziging bij het Vlaamse Gewest zou liggen?
8. Wanneer wordt het planproces geïnitieerd, gesteld dat er geen redenen zijn om de 
bestemmingswijziging te weigeren, en wanneer zou het planproces dan worden 
gefinaliseerd?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 521 van 18 april 2024
van STIJN DE ROO
De Vlaamse overheid is niet betrokken bij de stuurgroep die sinds de beslissing van 2022 
werd opgericht.
Voor de opstart van een ruimtelijk planningsproces is vereist dat het planopzet en 
planvoornemen voldoende duidelijk zijn. Dat blijkt op dit moment niet het geval te zijn. 
Tijdens het overleg van 13 september 2023 werd gevraagd om duidelijkheid te geven 
omtrent het precieze planvoornemen, de concrete invulling en de beoogde ruimte-inname. 
Hierop bleven de antwoorden vaag. Uit het overleg bleek dat het zou gaan om een harde 
footprint van 25 tot 30 ha met aansluitend een terrein van minstens 20 ha als 
‘oefenterrein’. Concretere gegevens konden niet gegeven worden.
In elk geval vereist een planningsproces een ruimtelijke afweging van diverse locaties en 
een milieubeoordeling van alle locaties die aan voorafgaandelijk vastgestelde 
plandoelstellingen en randvoorwaarden voldoen. Een eventueel ruimtelijk planningsproces 
dient gevoerd op bovenlokaal, Vlaams niveau. Daarbij dient uiteraard rekening gehouden 
te worden met de milieu-impact van een dergelijk project alsook met de Vlaamse 
beleidsdoelstellingen o.m. op het vlak van bouwshift, ontharding, vrijwaren van 
openruimte en de herbevestiging van agrarische gebieden. Een lokaal draagvlak is hierbij 
eveneens onontbeerlijk.
Het opstarten van een planningsproces om de geselecteerde locatie om te zetten naar 
militair domein is op dit moment dan ook niet aan de orde, aangezien:
•het planvoornemen, de concrete invulling en de randvoorwaarden op dit moment 
onvoldoende duidelijk zijn: wat is de precieze ruimtevraag, omvang, 
toegankelijkheid, .. en welke locaties kunnen best beantwoorden aan die vraag;
•het aanduiden van een terrein een ruimtelijke afweging vergt van verschillende 
mogelijk alternatieve locaties en een bijbehorende milieubeoordeling. In eerste 
instantie houdt dit ook een onderzoek in naar reeds ingenomen of bebouwde 
terreinen die een hergebruik voor militair kwartier zouden kunnen krijgen;
•de beoogde locatie in Geraardsbergen (Schendelbeke) niet in overeenstemming is 
met verschillende Vlaamse beleidsdoelstellingen, mede gezien de ligging in 
herbevestigd agrarisch gebied.
Ik heb dit standpunt recent ook laten weten aan de federale minister van Defensie.
