title: Dopingcontroles - Evaluatie
thema: Sport
pdf link: https://docs.vlaamsparlement.be/pfile?id=2082909
thema link: https://www.vlaamsparlement.be/parlementaire-documenten/schriftelijke-vragen/1836774
SCHRIFTELIJKE VRAAG
nr. 55
van BART VAN OPSTAL
datum: 31 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Dopingcontroles  -  Evaluatie
Doping vindt al jaar en dag een weg in de sportwereld en het wordt met recht en rede hard 
bestreden.
Het was de voorbije legislatuur, en zal ook de volgende legislatuur een stokpaardje zijn 
van de Vlaamse Regering om onze sport zo goed en zo kwaad als mogelijk te vrijwaren 
van dopinggebruik.
We moeten echter opmerken dat dit niet alleen veel inspanningen vraagt van mensen die 
dopingcontroles uitvoeren. Ook voor onze atleten behoort het beschikbaar zijn voor 
controles tot het essentiële takenpakket. Terwijl rusten een belangrijk onderdeel is van de 
trainingen, werd decretaal bepaald dat dopingcontroles 24/24 kunnen plaatsvinden.
1. Hoeveel dopingcontroles vonden er in 2023 plaats?
2. In welke sporttakken vonden die controles plaats?
3. Hoeveel van die controles vonden plaats tussen 21 uur ’s avonds en 9 uur ’s ochtends?
4. Hoe evalueert de minister de cijfers?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 55 van 31 oktober 2024
van BART VAN OPSTAL 
1. Alle informatie betreffende de controles van het jaar 2023 staat vermeld in het 
jaarrapport 2023 van NADO Vlaanderen, terug te vinden op de website 
www.dopingvrij.vlaanderen/statistieken/.
2. Zie ook het jaarrapport 2023 van NADO Vlaanderen.
3. De gerapporteerde cijfers van NADO Vlaanderen maken een onderscheid tussen 
controles binnen wedstrijdverband en controles buiten wedstrijdverband.
De controles binnen wedstrijdverband worden uitgevoerd na afloop van de wedstrijd. 
Voor die controles is het aanvangs- en eind-uur uiteraard afhankelijk van de timing van 
de wedstrijd. 
Voor de controles buiten wedstrijdverband is er uiteraard meer autonomie voor NADO 
Vlaanderen. Die controles zijn niet gekoppeld aan een wedstrijd en moeten omwille van 
het specifieke karakter en de WADA-richtlijnen buiten de wedstrijdomstandigheden 
worden uitgevoerd. 
Daarbij wil ik eerst en vooral wijzen op het wettelijk kader voor het uitvoeren van 
controles buiten wedstrijdverband. In artikel 15,§2, derde lid, van het 
Antidopingdecreet, is reeds sedert 2015 opgenomen dat een sporter in principe niet 
gecontroleerd kan worden tussen 23 uur in de avond, en 6 uur in de ochtend, tenzij 
een sporter het tijdslot buiten die uren zelf als tijdslot heeft ingevuld, of tenzij er 
ernstige en specifieke vermoedens zijn dat een sporter doping gebruikt.
Volgende gegevens zijn evenwel gerapporteerd door NADO Vlaanderen: ongeveer 50% 
van de dopingcontroles vond plaats in het tijdvak voor 9.00u, en minder dan 1% vond 
plaats na 21u. 
4. Als minister erken ik dat de dopingcontroles voor sporters evenals voor controleurs 
vooral een zaak is die zich buiten de kantooruren afspeelt. Maar tegelijkertijd is het in 
het belang van de dopingvrije en faire sport dat er een stringent beleid is van 
dopingcontroles. Doping heeft geen plaats in de (top)sport en Vlaanderen wil een 
voorvechter blijven van een efficiënte maar eerlijke dopingbestrijding. Daarenboven 
zetten we naast dit repressief beleid ook sterk in op educatie van de (top)sporters en 
de sportfederaties teneinde dopingperikelen te vermijden.
