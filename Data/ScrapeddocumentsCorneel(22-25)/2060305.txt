title: Projectgebied Brabantse Wouden - Toekomstperspectieven voor landbouwexploitaties
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2060305
thema link: https://www.vlaamsparlement.be/parlementaire-documenten/schriftelijke-vragen/1817857
SCHRIFTELIJKE VRAAG
nr. 485
van KLAAS SLOOTMANS
datum: 29 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Projectgebied Brabantse Wouden  -  Toekomstperspectieven voor landbouwexploitaties
Sinds 13 oktober 2023 vormen Hallerbos, Zoniënwoud, Dijlevallei en Meerdaalwoud het 
Nationaal Park Brabantse Wouden. De landbouwers binnen het projectgebied Brabantse 
Wouden maken zich echter grote zorgen over de leefbaarheid van hun 
landbouwexploitaties die binnen dat gebied gevestigd zijn.
In toepassing van artikel 92 van het Bosdecreet van 13 juni 1990 beschikt de Vlaamse 
Regering immers over de mogelijkheid om binnen het projectgebied over te gaan tot 
onteigening van alle onroerende goederen die zij nodig acht voor het verwerven van 
enclaves, voor het realiseren van aaneengesloten boscomplexen en voor het verwerven 
van bossen die in hun voortbestaan worden bedreigd, voor bosreservaten of voor bossen 
met een (milieubeschermende functie), zoals bepaald in artikel 16 van voormeld decreet. 
Voor zover die onteigende goederen verpachte landbouwgronden betreffen, biedt die 
pachtovereenkomst bovendien geen enkele rechtszekerheid meer aan een landbouwer. In 
toepassing van artikel 10, §1, 6°, van het Pachtdecreet van 13 oktober 2023, kan de 
onteigenende overheid die vanaf dat ogenblik als pachter optreedt immers op ieder 
ogenblik de pacht onmiddellijk opzeggen.
Daarnaast bieden artikel 10, §1, 7° en 8°, van het Pachtdecreet van 13 oktober 2023, 
onder de in die bepalingen vermelde voorwaarden eveneens aan elke verpachter de 
mogelijkheid om onmiddellijk de pacht te beëindigen met het oog op bebossing of 
natuurrealisatie op de gepachte percelen die binnen het projectgebied gelegen zijn.
Er is met andere woorden voor de landbouwers in de Brabantse Wouden hoogdringend 
nood aan een helder overzicht op perceelniveau van gronden die de Vlaamse overheid wil 
verwerven om te bebossen, zodat zij hun verdere bedrijfsvoering van, en investeringen 
voor hun landbouwexploitaties daarop optimaal zouden kunnen afstemmen.
1. Kunnen de minister van Omgeving en de minister van Landbouw, na onderling overleg, 
zowel een grafisch overzicht op perceelniveau, als een lijst met de corresponderende 
kadastrale nummers ter beschikking stellen van de landbouwgronden die de Vlaamse 
overheid binnen het projectgebied Brabantse Wouden wil verwerven om te bebossen 
of om in te schakelen voor natuurrealisatie (graag ook per perceel de datum waarop 
de verwerving wenselijk wordt geacht of al gepland wordt)?
2. In welke tegemoetkoming voorzien de minister van Omgeving en de minister van 
Landbouw voor de pachters van de onder deelvraag 1 vermelde percelen die verpacht 
zijn, ingeval de pacht op het ogenblik van onteigening onmiddellijk zal worden 
opgezegd met het oog op bebossing of natuurrealisatie in het kader van het project 
Brabantse Wouden?
3. In welke tegemoetkoming voorzien de minister van Omgeving en de minister van 
Landbouw voor de pachters van de onder deelvraag 1 vermelde percelen die verpacht 
zijn, ingeval de pacht in toepassing van artikel 10, §1, 7° en 8°, van het Pachtdecreet 
van 13 oktober 2023 onmiddellijk door de verpachter wordt beëindigd met het oog op 
bebossing of natuurrealisatie in het kader van het project Brabantse bossen?
4. Voor welke percelen vermeld onder deelvraag 1 voorzien de minister van Omgeving 
en de minister van Landbouw in een grondruilmogelijkheid met landbouwgronden die 
in de nabijheid zijn gelegen en die verder voor landbouwdoeleinden gebruikt kunnen 
worden? Graag een grafisch overzicht op perceelniveau en een lijst met 
corresponderende kadastrale nummers van de landbouwgronden die in ruil 
aangeboden kunnen worden.
Deze vraag werd gesteld aan de ministers Zuhal Demir (485), Jo Brouns (360)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 485 van 29 maart 2024
van KLAAS SLOOTMANS
1. Het Agentschap voor Natuur en Bos (ANB) en zijn partners (provincie, 12 
gemeentebesturen, e.a.) dienden in 2023 tijdens de aanvraagprocedure tot erkenning 
van de Brabantse Wouden als Nationaal Park een masterplan in. In het masterplan 
staan volgende cijfers (in ha) over de mogelijke bosuitbreidingen en landschappelijke 
verbindingen van de bestaande natuurkerngebieden:
•bosuitbreiding vanuit de natuurkerngebieden: 250 ha uitbreidingsdoelstelling 
binnen een zoekzone van 1.225 ha (zie pagina 88 en 89);
•11 verbindende landschappen tussen de natuurkerngebieden: 250 ha 
bosuitbreiding en 150 ha extra open natuur (zie pagina 93 en 94).
Het Masterplan Nationaal Park Brabantse Wouden vindt u op Brabantse Wouden; 
Majestueus Nationaal Park, Masterplan (vlaamsbrabant.be).
Er is geen lijst beschikbaar van (landbouw)gronden die de Vlaamse overheid binnen 
het projectgebied Brabantse Wouden wil verwerven voor bebossing of natuurrealisatie. 
Er zijn immers geen beslissingen genomen op perceelsniveau. Niet voor de 
doelstellingen inzake bosuitbreiding of natuurversterking (Natura 2000) op Vlaams 
niveau, en evenmin voor de doelstellingen op niveau van het Nationaal Park Brabantse 
Wouden. Dit is ook te lezen in het masterplan en is ook benadrukt op de talloze 
overlegvergaderingen van het Nationaal Park Brabantse Wouden met landbouwers en 
hun organisaties.
Het aankopen van gronden zal steeds in der minne gebeuren en er zal ook steeds 
overlegd worden met de pachters of grondgebruikers. Dat is vaker al bevestigd, ook 
aan de landbouwers zelf. Door de keuze van deze methodiek, die ruimte laat om in te 
spelen op evoluties in het landschap zoals bijvoorbeeld de pensionering van 
landbouwers of het uit gebruik nemen van de minst productieve gronden, is het ook 
onmogelijk om van tevoren te bepalen op welke gronden op welk moment het 
landgebruik moet wijzigen. Laat staan over een periode van 24 jaar; de tijdsduur van 
het masterplan voor het Nationaal Park. 
Dat doet geen afbreuk aan de doelstellingen, zowel inzake natuur- en bosuitbreiding 
als inzake de (her)bevestiging van het landbouwareaal. Die doelstellingen gelden over 
alle sectoren heen en worden ook gerespecteerd in het masterplan Brabantse Wouden. 
Het zou dus passend zijn indien ook de landbouwsector als onderdeel van die 
benadering zelf zou aangeven welke gronden naar haar inschatting de meest geschikte 
zijn voor het behalen van de oppervlaktedoelstellingen, zowel voor natuur als voor 
landbouw. 
2-3.Bij beëindiging van een pacht zullen de vergoedingen die wettelijk zijn vastgesteld 
worden toegekend, rekening houdend met de bepalingen uit de pachtwetgeving.
4. Tijdens de bespreking met de pachter kan te allen tijde bekeken worden of er 
mogelijkheden zijn om te ruilen met landbouwgronden in de nabijheid. Een afgeklopte 
lijst met mogelijke ruilgronden is niet beschikbaar, want ook die lijst is dynamisch: 
wanneer gronden vrij van pacht worden aangeboden bijvoorbeeld, is de Vlaamse 
Landmaatschappij (VLM) steeds een van de mogelijke kopers om dergelijke gronden 
in portefeuille te nemen voor latere grondruil. Ook dan worden gronden evenwel in der 
minne aangekocht en aan reële marktprijzen.
