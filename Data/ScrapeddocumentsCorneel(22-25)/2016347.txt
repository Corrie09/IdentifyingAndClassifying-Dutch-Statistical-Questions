title: Ondersteunend beleid alleenwonenden - Huisvuilbelasting
thema: Lokale overheden en Binnenlands bestuur
Natuur en Milieu
pdf link: https://docs.vlaamsparlement.be/pfile?id=2016347
thema link: https://www.vlaamsparlement.be/parlementaire-documenten/schriftelijke-vragen/1778817
SCHRIFTELIJKE VRAAG
nr. 54
van BRECHT WARNEZ
datum: 10 november 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Ondersteunend beleid alleenwonenden  -  Huisvuilbelasting
Op 13 februari 2022 gaf voormalig minister Somers in de media aan te willen werken aan 
meer aandacht voor alleenwonenden in het Vlaamse en lokale beleid. Een terechte ambitie 
waarbij we hopen op veel daadkracht.
Steeds meer Vlamingen zijn single. In 2023 bestond 8% van de Vlaamse huishoudens uit 
alleenstaande ouders en 32% uit alleenwonenden. Het Federaal Planbureau verwacht een 
stijging tot 50% tegen 2060.
De Vlaamse regelgeving is daarentegen vaak heel conservatief en niet steeds aangepast 
aan de maatschappelijke realiteit waarbij alleenwonenden een grote groep in de 
samenleving vormen. Tijdens de vergadering van de Commissie voor Binnenlands Bestuur, 
Gelijke Kansen en Inburgering van 22 februari 2022 gaf minister Somers aan daar samen 
met de Vlaamse Regering aan te willen werken.
Op dit moment mag elk lokaal bestuur in het licht van de fiscale autonomie zelf zijn fiscaal 
beleid uittekenen - weliswaar binnen de wettelijke en bestuurlijke grenzen - betreffende 
de huisvuilbelasting. Sommige lokale besturen doen dat op forfaitaire basis waarbij elk 
huishouden hetzelfde bedrag moet neerleggen, ongeacht het aantal personen dat het 
huishouden telt. Andere lokale besturen berekenen daarentegen de huisvuilbelasting per 
persoon of op basis van het gewicht. 
In het licht van een meer ondersteunend beleid voor alleenwonenden is het mijns inziens 
belangrijk dat we de huisvuilbelasting niet langer grondvesten op een forfaitaire structuur. 
Het is namelijk de cumulatie van alle kleine bedragen die het leven voor de alleenwonenden 
een dure grap maken. Bovendien valt de ongelijke behandeling tussen alleenwonenden en 
gezinnen bij een forfaitair systeem moeilijk te rechtvaardigen. Alleenwonenden zullen bij 
een forfaitair systeem in principe meer bijdragen in vergelijking tot gezinnen wier 
afvalproductie hoger zal zijn. Eveneens raakt de differentiatie in de regeling betreffende 
huisvuilbelasting over de gemeenten heen aan de gelijke behandeling van alleenwonenden 
in Vlaanderen en het valt te betwisten of dat te rechtvaardigen is. 
Gelieve alle gegevens beschikbaar te stellen in Excel.
1. Beschikt de minister over een overzicht van welke gemeenten een forfaitaire 
huisvuilbelasting, dan wel een huisvuilbelasting per persoon of op basis van het 
gewicht heffen. Graag een overzicht per gemeente, met aanduiding van welke 
gemeente een forfaitaire huisvuilbelasting, dan wel een huisvuilbelasting per persoon 
of op basis van het gewicht heft.
2. Hoe staat de minister tegenover de ongelijke behandeling tussen alleenwonenden en 
gezinnen bij gemeenten waar geopteerd wordt voor een forfaitair systeem? Valt die 
ongelijke behandeling te rechtvaardigen op reële, pertinente en proportionele 
gronden? 
Zo ja, op grond van welke redenen valt dat te rechtvaardigen? 
Zo niet, hoe wenst de minister die ongelijkheid voor alleenwonenden betreffende 
huisvuilbelasting aan te pakken? 
3. Ziet de minister, met de fiscale autonomie van gemeenten in het achterhoofd, redenen 
om eventueel decretale stappen te ondernemen betreffende de huisvuilbelasting opdat 
die kan worden onderworpen aan een coherent en uniform beleid over heel Vlaanderen 
met het oog op een gelijkere behandeling voor alleenwonenden? 
Zo ja, wat zou het plan van aanpak zijn? Hoe wenst de minister dat vorm te geven? 
Zo niet, welke initiatieven stelt de minister vervolgens voor om de alleenwonenden 
financieel gelijk te behandelen ten opzichte van gezinnen betreffende de 
huisvuilbelasting? Hoe zou de minister de lokale besturen willen stimuleren en 
aanzetten om een meer ondersteunend beleid inzake huisvuilbelasting te 
verwezenlijken voor alleenwonenden? 
Deze vraag werd gesteld aan de ministers Gwendolyn Rutten (54), Zuhal Demir (114)
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
GECOÖRDINEERD ANTWOORD 
op vraag nr. 54 van 10 november 2023
van BRECHT WARNEZ
1. Gemeenten kunnen de kosten voor de inzameling en verwerking van huishoudelijk afval 
op 3 verschillende wijzen dekken:
- variabele belasting- en/of retributietarieven afhankelijk van de hoeveelheid 
aangeboden afval (toepassing van het principe ‘de vervuiler betaalt’);
- een forfaitaire afvalbelasting;
- de algemene middelen van de gemeente. 
Het is aan de gemeenten zelf om een evenwicht te vinden tussen deze drie 
financieringsbronnen zodat ook ontwijkgedrag van de bevolking zoals sluikstorten, 
sluikverbranden en afvaltoerisme zo veel als mogelijk wordt voorkomen. Voor huisvuil 
en grofvuil zijn gemeenten in toepassing van het principe ‘de vervuiler betaalt’ verplicht 
variabele belasting- en of retributietarieven te hanteren afhankelijk van de hoeveelheid 
aangeboden afval, binnen de decretaal vastgelegde minimum- en maximumtarieven. 
Ook voor andere selectieve fracties kunnen gemeenten variabele tarieven hanteren, 
maar die moeten dan wel lager liggen dan de tarieven voor huisvuil en grofvuil. Wie 
minder afval aanbiedt, zal dus ook minder betalen. Naast deze variabele tarieven 
kunnen gemeenten gelet op hun fiscale autonomie ook een forfaitaire afvalbelasting 
heffen, veelal een jaarlijkse huisvuil- of milieubelasting. Zulke forfaitaire belasting zal 
altijd slechts een deel van de totale kost van de inzameling en verwerking van 
huishoudelijk afval dekken. 
In bijlage 1 is een overzicht opgenomen van de gemeenten die voor 2023 een forfaitaire 
huisvuil- of milieubelasting heffen.
2. Zoals mijn voorganger reeds toelichtte in het antwoord op schriftelijke vraag nr. 427 
(dd. 29 augustus 2022) is een forfaitaire afvalbelasting ‘singleonvriendelijk’ wanneer 
hetzelfde tarief aan een huishouden met één gezinslid wordt aangerekend als aan een 
gezin met meerdere gezinsleden, zonder dat de dienstverlening dit verantwoordt. 
3. Ik zie geen redenen om de grondwettelijk gewaarborgde autonomie van gemeenten in 
te perken door middel van een decretaal ingrijpen. Gemeenten zijn zelf het best 
geplaatst om binnen het bestaande wettelijk kader het juiste evenwicht te vinden tussen 
de drie mogelijke financieringsbronnen voor de kosten voor de inzameling en verwerking 
van huishoudelijk afval en om gemotiveerde beleidskeuzes te nemen rekening houdend 
met de specifieke lokale context en noden.
Vanuit mijn bevoegdheid vind ik het wel belangrijk om in te zetten op de verdere 
sensibilisering rond singleonvriendelijke belastingen. Hierbij gaat het niet alleen om 
bepaalde forfaitaire gemeentelijke huisvuil- en milieubelastingen, maar bijvoorbeeld ook 
om bepaalde forfaitaire gemeentelijke en provinciale gezinsbelastingen. Ik wil het 
bewustzijn van deze thematiek verhogen bij beleidsmakers, zodat ze meer oog hebben 
voor de noden en drempels waarmee singles geconfronteerd worden. Momenteel 
brengen we deze drempels samen met VVSG in kaart. Zodra de resultaten hiervan 
bekend zijn, ga ik hier ook verder mee aan de slag. 
Ook de indieners van de conceptnota over de singlevriendelijke reflex gaven al aan de 
lokale besturen te willen aanmoedigen om bij het heffen van huisvuilbelastingen meer 
rekening te houden met de reële gezinssituatie van een huishouden. 
BIJLAGE
Overzicht gemeenten met een forfaitaire huisvuil- of milieubelasting
