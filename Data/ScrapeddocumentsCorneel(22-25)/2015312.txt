title: Plaatsen van een gesloten omheining in agrarisch, park-, of recreatiegebied binnen of buiten een straal van 30 meter van een hoofdzakelijk vergunde of vergund geachte woning of bedrijfswoning - Vrij
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2015312
thema link: https://www.vlaamsparlement.be/parlementaire-documenten/schriftelijke-vragen/1780542
SCHRIFTELIJKE VRAAG
nr. 137
van STEVEN COENEGRACHTS
datum: 17 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Plaatsen van een gesloten omheining in agrarisch, park-, of recreatiegebied binnen of 
buiten een straal van 30 meter van een hoofdzakelijk vergunde of vergund geachte woning 
of bedrijfswoning  -  Vrijstelling van vergunningsplicht
Voor het plaatsen van een omheining is het van belang om na te gaan of de 
stedenbouwkundige handeling al dan niet ressorteert onder de vergunningsplicht. In 
bevestigend geval moet worden nagegaan of er een vrijstelling op de vergunningsplicht 
geldt. 
Open afsluitingen (van draad of draadgaas) mogen tot 2 meter hoog zonder vergunning 
geplaatst worden. Het plaatsen van ieder ander type afsluiting of hekwerk is 
vergunningsplichtig, maar onder voorwaarden kan een vrijstelling van de 
vergunningsplicht gelden. In die zin geldt er een vrijstelling voor het plaatsen van een 
gesloten omheining binnen een straal van 30 meter van een hoofdzakelijk vergunde of 
vergund geachte woning.
De vrijstelling geldt enkel als aan de volgende voorwaarden is voldaan:
1. maximale hoogte:
1. in de voortuin maximaal 1 meter hoog (cfr. artikel 2.1., lid 1, 7°, 
Vrijstellingsbesluit);
2. in de zij- en achtertuin maximaal 2 meter hoog (cfr. artikel 2.1., lid 1, 5°, 
Vrijstellingsbesluit);
2. afstand: de gesloten afsluiting ligt volledig binnen een straal van 30 meter van een 
hoofdzakelijk vergunde of vergund geachte residentiële woning of bedrijfswoning van 
de eigenaar die de afsluiting wil plaatsen (cfr. artikel 2.2., lid 1, 1°, Vrijstellingsbesluit).
Voor wat betreft de tweede voorwaarde stelt het verslag aan de Vlaamse Regering het 
volgende met betrekking tot artikel 2.1 en 2.2. van het Vrijstellingsbesluit: 
[ …] “Onder woningen vallen zowel residentiële particuliere woningen als bedrijfswoningen 
en exploitantenwoningen bij een landbouwbedrijf. Tevens gaat het over hoofdzakelijk 
vergunde of vergund geachte woningen ongeacht hun planologische situering, met andere 
woorden zowel zone-eigen als zonevreemde woningen komen hiervoor in aanmerking. De 
principes van deze artikels gelden in een straal van 30m rond hoofdzakelijk vergunde of 
vergund geachte woningen. Deze straal wordt gemeten vanaf de uiterste punten van de 
woning. Werken die zich situeren op het private deel bij woningen hebben een dermate 
beperkt en gangbaar karakter, dat de overheid hier geen opportuniteitsoordeel over hoeft 
te vellen.” [ …]
De vraag rijst echter of een rechtsonderhorige ook aanspraak kan maken op voornoemde 
vrijstelling van vergunningsplicht voor het plaatsen van een omheining in agrarisch gebied, 
parkgebied, recreatiegebied - lees: andere bestemming dan woongebied - die binnen of 
buiten de straal van een hoofdzakelijk vergunde of vergund geachte woning ligt. Evenmin 
is er duidelijkheid of de omheining ingeplant moet worden op hetzelfde private perceel als 
de hoofdzakelijk vergunde of vergund geachte woning.
Ressorteert het plaatsen van een gesloten omheining gelegen in agrarisch, park- of 
recreatiegebied binnen een straal van 30 meter van een hoofdzakelijk vergunde of vergund 
geachte woning - en conform de maximale hoogte - onder de vrijstellingsvoorwaarden in 
de zin van artikel 2.1 juncto artikel 2.2 van het Vrijstellingsbesluit?
a) Graag een verdere toelichting of de onderliggende bestemming van de te plaatsen 
gesloten omheining relevant is in functie van de vrijstellingsvoorwaarden zoals bepaald 
in artikel 2.1. en artikel 2.2. van het Vrijstellingsbesluit, meer specifiek in relatie tot 
de planologische context van de hoofdzakelijk vergunde of vergund geachte woning.
b) Moet de te plaatsen gesloten omheining ingeplant worden op hetzelfde private perceel 
als het perceel waar de hoofdzakelijk vergunde of vergund geachte woning staat 
ingeplant?
c) Kan de minister bevestigen dat de planologische situering van de hoofdzakelijk 
vergunde of vergund geachte woningen irrelevant is om onder de 
toepassingsvoorwaarden van artikel 2.2 van het Vrijstellingsbesluit te kunnen 
ressorteren? Mag met andere woorden de woning gelegen zijn in agrarisch, park-. of 
recreatiegebied om toepassing te maken van het Vrijstellingsbesluit voor het plaatsen 
van een gesloten omheining?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 137 van 17 november 2023
van STEVEN COENEGRACHTS
De vrijstelling van de vergunningsplicht voor afsluitingen binnen de 30 meter van een 
woning, vermeld in artikel 2.1, 5° en 7°, is geldig ongeacht de onderliggende bestemming 
volgens het gewestplan of een gewestelijk of provinciaal RUP. Dit vloeit voort uit de 
bepalingen van VCRO artikel 4.4.1, §3, dat stelt:
“§ 3. De volgende zaken worden niet beschouwd als strijdig met voorschriften van het 
gewestplan, algemene plannen van aanleg, gewestelijke of provinciale ruimtelijke 
uitvoeringsplannen en meer dan vijftien jaar oude verkavelingen:
1° onderhoudswerken aan een hoofdzakelijk vergunde constructie;
2° handelingen die vrijgesteld zijn van de vergunningsplicht voor stedenbouwkundige 
handelingen, op voorwaarde dat de op het perceel aanwezige gebouwen of constructies 
hoofdzakelijk vergund zijn.”
Ik wil wel wijzen op de algemene bepalingen van het Vrijstellingenbesluit die aangeven dat 
de vrijstelling niet geldt indien deze strijdig is met een gemeentelijke RUP, BPA of recente 
verkavelingsvergunning (artikel 1.4, Vrijstellingenbesluit) noch binnen de 5 meter-strook 
van waterlopen (artikel 1.6, Vrijstellingenbesluit)
Bovendien is nergens bepaald dat de omheining ingepland moet worden op hetzelfde 
kadastraal perceel als de woning. Kadastrale grenzen kunnen soms een zeer grillig verloop 
kennen.
