title: Kapmachtiging in bossen zonder goedgekeurd beheerplan - Affichering
thema: Natuur en Milieu
pdf link: https://docs.vlaamsparlement.be/pfile?id=2009071
thema link: https://www.vlaamsparlement.be/parlementaire-documenten/schriftelijke-vragen/1773391
SCHRIFTELIJKE VRAAG
nr. 70
van BRECHT WARNEZ
datum: 19 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Kapmachtiging in bossen zonder goedgekeurd beheerplan  -  Affichering
Op grond van artikel 81 en 96 van het Bosdecreet alsook artikel 25, §2, 1°, van het besluit 
van de administrateur-generaal van het Agentschap voor Natuur en Bos (ANB) van 1 
januari 2020 houdende delegatie en toewijzing van bevoegdheden, komt het de adjunct-
directeurs AVES Oost- en West-Vlaanderen, Antwerpen en Vlaams-Brabant en Limburg toe 
om - in het geval er geen goedgekeurd beheerplan is - kapmachtigingen te verlenen of 
machtigingen te verlenen om ingrijpende wijzigingen aan de bodem, de strooisel-, de 
kruid-, of boomlaag aan te brengen.
Hoewel machtigingen op die rechtsgronden ingrijpende wijzigingen inhouden, waarvan 
lokale besturen en burgers gevolgen ondervinden, wordt er aan deze partijen op geen 
enkele wijze kennisgegeven van die machtigingen. Dat leidt tot veel frustraties en 
onbegrip. Zowel burgers als lokale besturen worden verrast wanneer ze uit het niets 
plotseling zien dat een bos is veranderd in heide of wanneer ze gekapte bomen langs de 
kant van de weg zien.
Op 21 april 2003 ratificeerde België het Verdrag betreffende toegang tot informatie, 
inspraak bij besluitvorming en toegang tot de rechter inzake milieu-aangelegenheden 
(kortweg: Verdrag van Aarhus) dat aan eenieder het recht geeft op milieu-informatie, het 
recht om betrokken te worden bij de besluitvorming inzake milieu en het recht op beroep 
in milieu-aangelegenheden. 
Artikel 6, eerste lid, b), van het verdrag draagt de verdragsstaten op om ook in participatie 
te voorzien voor activiteiten die, hoewel ze niet op de bijlage I vermeld staan, evenzeer 
significante effecten op het leefmilieu kunnen hebben. Het kappen van bomen in een bos 
en ingrijpende wijzigingen aan de bodem, de strooisel-, de kruid-, of boomlaag zijn beide 
voorbeelden van dergelijke activiteit. Uit dat artikel vloeit voort dat de procedure voor 
kapmachtigingen uit artikel 96 van het Bosdecreet moet voorzien in een openbaar 
onderzoek als Vlaanderen zich op correcte wijze wil voegen naar de verplichtingen onder 
het Verdrag van Aarhus.
Dit is een vervolgvraag op schriftelijke vraag nr. 624 van 17 maart 2022. Graag alle data 
in Excel beschikbaar stellen.
1. Hoe vaak komen machtigingen, zoals die bedoeld in artikel 96 van het Bosdecreet, 
voor? Graag een overzicht in Excel per provincie en per gemeente voor de laatste 5 
jaar.
2. Is de minister er zich van bewust dat het kappen van bossen, zonder daarvan enige 
kennis te geven aan de buurtbewoners, onbegrip veroorzaakt?
3. De minister gaf in haar antwoord op vraag nr. 624 van 17 maart 2022 aan geen 
voorstander te zijn van affichering bij kapmachtigingen waarbij geen goedgekeurd 
beheerplan vereist is.
Welk alternatief voor aanplakking van de kapmachtiging, die evenveel zekerheid ten 
aanzien van de buurtbewoners biedt om kennis te nemen van de beslissing tot het 
kappen van bomen, stelt de minister voor om toch gehoor te geven aan het onbegrip 
van de buurtbewoners?
4. Welke argumenten brengt de minister naar voren om aan te tonen dat duidelijke en 
zorgvuldige communicatie door de beheerders voor evenveel zekerheid zorgt ten 
aanzien van de buurtbewoners om kennis te krijgen van de ingrijpende wijzigingen 
van het landschap?
5. Ziet de minister de voordelen voor buurtbewoners wanneer de machtigingen in de zin 
van artikel 81 en 96 van het Bosdecreet worden geafficheerd?
6. Neemt de minister een initiatief om de kennisgeving ook regelgevend op te nemen?
a) Zo ja, graag plan van aanpak en timing.
b) Zo niet, wat is daartoe de motivatie?
c) Realiseert de minister zich het onbegrip van lokale besturen wanneer bossen 
worden gekapt zonder voorafgaande kennisgeving?
d) Als de minister ervoor kiest om ook hieromtrent een kennisgevingsplicht aan lokale 
besturen op te leggen, zal zij dan een initiatief nemen om die verplichting ook 
regelgevend op te nemen?
e) Als de minister er niet voor kiest om een kennisgevingsplicht aan lokale besturen 
op te leggen, wat doet zij dan om tegemoet te komen aan het onbegrip van de 
lokale besturen?
f) Zo ja, sinds wanneer is dat van kracht?
g) Zo niet, welk initiatief zal de minister nemen om die verplichting uit het Verdrag 
van Aarhus regelgevend te implementeren?
7. Kapmachtigen in uitvoering van artikel 81 van het Bosdecreet worden, zo blijkt uit het 
antwoord van de minister op vraag nr. 624 van 17 maart 2022, altijd ter kennis 
gegeven aan de gemeente waar het bos gelegen is.
Welke argumenten heeft de minister om de kennisgeving, die nu al gebeurt aan lokale 
besturen in het kader van kapmachtigingen in uitvoering van artikel 81 van het 
Bosdecreet, niet uit de breiden naar kapmachtigingen in uitvoering van artikel 96 van 
het Bosdecreet?
8. Voorziet de procedure voor kapmachtigingen uit artikel 96 van het Bosdecreet 
inmiddels in een openbaar onderzoek, zoals vereist volgend uit de verplichtingen in 
artikel 6, 1, c) van het Verdrag van Aarhus?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 70 van 19 oktober 2023
van BRECHT WARNEZ
1. Het gevraagde overzicht is weergegeven in de bijlage. De gevraagde gegevens zijn pas 
vanaf het jaar 2022 op een accurate, digitale wijze beschikbaar. Dit heeft te maken 
met een andere manier van registreren in een recent in gebruik genomen datasysteem 
bij het Agentschap voor Natuur en Bos (ANB). 
2. Ik wil toch graag nogmaals wijzen op het verschil in ‘kappen van bossen’ en ‘kappingen 
in bossen’. Kapmachtigingen beogen het regelen van kappingen in bossen, met zorg 
voor het behoud en het voorbestaan van het bos. De reden om een dergelijke 
vergunningsfiguur in het leven te roepen was in eerste instantie om houtoogst in te 
passen in een algemene zorg voor en bescherming van bosecosystemen. 
Kapmachtigingen zijn als het ware een hulpmiddel om bosbeheer goed te laten 
verlopen. Het ANB behandelt deze aanvragen met de principes van duurzaamheid en 
multifunctionaliteit van bossen voor ogen, onder meer ook steunend op de ervaringen 
en inzichten van het ANB als terreinbeheerder. Dit is fundamenteel verschillend van 
andere vergunningsfiguren in het omgevingsbeleid die drastische ingrepen met grote 
impact op omgeving, natuur en landschap onder controle willen krijgen, zoals 
bijvoorbeeld de omgevingsvergunning ingrijpt bij ontbossingen of wijzigingen van 
vegetaties en kleine landschapselementen. Een kapmachtiging sluit meer aan bij wat 
we instandhoudingsbeheer of ‘normaal onderhoud’ noemen. In het vergunningsregime 
inzake wijzigen van vegetaties, is er zelfs een vrijstelling voor activiteiten die het 
normaal onderhoud van vegetaties en kleine landschapselementen beogen.
3. Ik begrijp dat intense bosbeheerwerken tot vragen en onbegrip kunnen leiden bij 
buurtbewoners, bosbezoekers en lokale besturen. Dat komt meestal door een gebrek 
aan kennis omdat men niet altijd goed vertrouwd is met gangbaar bosbeheer. Daarom 
geef ik steevast de raad aan beheerders om alle beheerwerken goed aan te kondigen 
in lokale media, aandacht te hebben voor vroegtijdige aankondigingen aan de 
belangrijkste toegangspoorten van de bossen en dit te laten gepaard gaan met info-
sessies of inzet van sociale media. De boswachter is altijd het eerste aanspreekpunt bij 
vragen.
4. De beste argumenten zijn mijns inziens de blijvende populariteit van het bosbezoek in 
de grote boscomplexen die tegelijk een rol hebben in de productie van hout. Dit vereist 
een laagdrempelige wijze van communicatie tussen beheerders en de bezoekers, 
alsook een quasi continue aandacht voor gericht contact tussen buurt, omwonenden 
en de belangrijkste groepen van bosbezoekers. Dit loopt op vele plaatsen in Vlaanderen 
reeds behoorlijk vlot. En ik merk dat de bosgroepen, de private beheerders en de lokale 
besturen hier graag op inspelen en aan meewerken. Ook informatie- en 
sensibiliseringsacties zoals ‘dag van de private bosbeheerder’, of klassiekers zoals 
‘week van het bos’ kunnen helpen om de economische aspecten van het bosbeheer 
sterker onder de aandacht te brengen. Hout is en blijft een interessante grondstof die 
tal van voordelen biedt, maar het vereist deskundigheid en permanente aandacht om 
houtoogst in balans te houden met andere bosfuncties. En het vereist ook begrip van 
de bosbezoeker om mee te denken in deze realiteit.
5. Zie ook mijn antwoord op vragen 3 en 4. Ik ben niet overtuigd dat een wettelijk 
opgelegde vorm van afficheren van afgeleverde kapmachtigingen of het afficheren van 
aanvragen voor kapmachtigingen zal helpen. Dit zou kunnen leiden tot meer verwarring 
en in de opinie van de bevolking resulteren in de conclusie dat kapping in context van 
verantwoord bosbeheer gelijk staat aan vernietiging van natuur. De decreetgever heeft 
er in 1990 met het Bosdecreet bewust voor gekozen een heel lichte procedure te 
koppelen aan kapmachtigingen. Bovendien heeft de decreetgever er bewust voor 
gekozen om niet de term ‘vergunning’ te gebruiken om net het onderscheid te maken 
met andere vergunningprocedures.
6. Ik ben geen voorstander om verdere verstrenging in de regeling inzake 
kapmachtigingen voor te stellen aan de Vlaamse Regering. Zie mijn antwoord op 
deelvragen 2 tot en met 5.
7. Alle machtigingen in uitvoering van het Bosdecreet worden ter kennisneming 
toegestuurd naar de lokale besturen.
8. Neen. Verwijzend naar de gegevens vermeld in de bijlage dient gesteld te worden dat 
het artikel 96 nagenoeg standaard wordt vermeld bij alle kapmachtigingen die het ANB 
aflevert. Het kappen van bomen, ook indien dit gebeurt binnen het duurzaam en 
multifunctioneel bosbeheer, vereist doorgaans toegang tot het bos met aangepaste 
machines en het bijgevolg toegankelijk maken van de bosbestanden om de 
bosexploitatie op de best mogelijke manier met respect voor het bosecosysteem te 
laten gebeuren. De cijfers geven dus geen scherp beeld van wat u begrijpt onder 
‘ingrijpende wijziging en beschadiging van de bodem, de strooisel-, kruid-, of 
boomlaag’. In het geval er werken dienen te gebeuren in bossen die niet nodig zijn 
vanuit het gebruikelijke bosbeheer en bijvoorbeeld vereist zijn om wegen of 
nutsleidingen aan te leggen doorheen bossen, vereisen die meestal ook een 
omgevingsvergunning voor meerdere deelactiviteiten (bv. ontbossen, aanmerkelijke 
reliëfwijzigingen) waarvoor een openbaar onderzoek of een milieu-impactbeoordeling 
vereist kan zijn. In dergelijke gevallen is naast een omgevingsvergunning ook nog 
steeds een machtiging op basis van artikel 96 van het Bosdecreet vereist. Ik besluit 
dat door deze koppeling wel voldaan is aan vereisten uit het Verdrag van Aarhus.
BIJLAGE
Aantal kapmachtigingen per provincie met vermelding van art. 96 Bosdecreet als 
rechtsgrond
