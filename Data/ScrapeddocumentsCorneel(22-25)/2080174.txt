title: De Lijn - Openbaarvervoerplan vervoerregio Limburg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2080174
thema link: https://www.vlaamsparlement.be/parlementaire-documenten/schriftelijke-vragen/1834560
SCHRIFTELIJKE VRAAG
nr. 19
van AN CHRISTIAENS
datum: 17 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
De Lijn  -  Openbaarvervoerplan vervoerregio Limburg
Op zaterdag 6 januari 2024 is het nieuwe openbaarvervoerplan van De Lijn van start 
gegaan. De voorbije maanden hebben uitgewezen dat het netplan voor verbetering vatbaar 
is, getuige ook de verslagen van de vervoerregio Limburg met daarin de bezorgdheden 
van diverse steden en gemeenten.
De vervoerregio Limburg heeft vernomen dat de belangrijkste bijsturingen ten vroegste in 
juli 2025 van kracht zullen worden. Dat tijdpad werd gekozen omdat men eerst 
cijfergegevens moet verzamelen. Reizigers moeten zich nog kunnen aanpassen aan de 
nieuwe dienstregelingen en men heeft intern ook tijd en capaciteit nodig om de 
aanpassingen op het terrein te verwezenlijken. In het najaar van 2024 zouden de 
voorgestelde aanpassingen aan de vervoerregio Limburg voorgelegd worden.
De eerstvolgende vervoerregio Limburg zal echter pas georganiseerd worden in het 
voorjaar van 2025.
1. Wat betekent bovenstaande vertraging op het vlak van timing, uitrol en aanpassingen 
aan het openbaarvervoerplan vervoerregio Limburg?
2. In hoeveel middelen, initieel en bijkomend, wordt de komende jaren voorzien voor het 
openbaarvervoerplan vervoerregio Limburg?
3. Tegen wanneer ontvangen de steden en gemeenten concrete info over de voorgestelde 
aanpassingen binnen het openbaarvervoerplan vervoerregio Limburg en kan men daar 
nog tijdig een advies over uitbrengen?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr.19 van 17 oktober 2024
van AN CHRISTIAENS
1-2.Ik verwijs naar mijn antwoord op VOU 12 in de commissie OPE van 17 oktober 2024 
waar ik ook inging op een aantal bijsturingen aan het OV-aanbod in de vervoerregio 
Limburg in het najaar. Kleine aanpassingen die het aanbod vraaggericht kunnen 
versterken worden door De Lijn steeds zo snel mogelijk uitgevoerd.
Zoals voorzien in het regeerakkoord zal de vervoersautoriteit samen met de 
vervoerregio’s en op basis van data van De Lijn in de loop van 2025 een eerste 
volledige evaluatie doen van de nieuwe vervoersplannen op basis van de principes 
van het decreet basisbereikbaarheid. Tevens zal de vervoersautoriteit de bijkomende 
vragen uit de vervoerregio’s analyseren op basis van het decreet 
basisbereikbaarheid. Op basis daarvan kunnen vervolgens budgettaire keuzes 
gemaakt worden.
  
3. Conform het decreet basisbereikbaarheid geven de vervoerregioraden advies over 
het kernnet en beslissen zij binnen de toegewezen middelen over het aanvullend net 
en het vervoer op maat. De timing is afhankelijk van de evaluatie die zal gebeuren 
in de loop van 2025.
