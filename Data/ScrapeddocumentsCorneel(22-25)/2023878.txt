title: Decreet Buitenschoolse Opvang en Activiteiten (BOA) - Uitwerking
thema: Welzijn en Gezin
pdf link: https://docs.vlaamsparlement.be/pfile?id=2023878
thema link: https://www.vlaamsparlement.be/parlementaire-documenten/schriftelijke-vragen/1784644
SCHRIFTELIJKE VRAAG
nr. 137
van KOEN DANIËLS
datum: 5 december 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Decreet Buitenschoolse Opvang en Activiteiten (BOA)  -  Uitwerking
Vanaf 2026 worden de lokale besturen verantwoordelijk voor het organiseren van de 
buitenschoolse opvang en activiteiten in hun gemeente. Daarvoor wordt per gemeente in 
een subsidie voorzien die gebaseerd is op het aantal gedomicilieerde kinderen in de 
gemeente tot 12 jaar en het aantal schoolgaande kinderen in de gemeente van 6 tot 12 
jaar. Het aantal is gebaseerd op de beschikbare data van 2018 tot 2020. Om de drie jaar 
wordt het aantal kinderen waarop de subsidie gebaseerd is opnieuw berekend.
In de periode van 2026 tot 2030 wordt er voor gemeenten wier subsidie beduidend lager 
zal liggen dan de huidige subsidie in een overgangsbudget voorzien van 40%. Vanaf 2030 
vervalt de overgangssubsidie. Gemeenten kunnen vanaf dan wel een subsidie toegekend 
krijgen om kwetsbare doelgroepen te bereiken. Daarvoor wordt een meetinstrument 
ontwikkeld door de Vlaamse overheid.
Op de website van Opgroeien is ook een minisite opgericht met alle relevante informatie 
over het BOA-decreet voor lokale besturen en hun partners. Daar zijn onder andere ook 
nieuwsbrieven terug te vinden. In de nieuwsbrief van 19 oktober 2021 staat een overzicht 
per gemeente van het aantal kinderen waarop de subsidie van 2026 gebaseerd is, het 
tentatieve subsidiebedrag (het definitieve bedrag kan in de tussentijd nog wijzigen) en of 
de gemeente in aanmerking komt voor de overgangsmaatregel van 40%.
1. De subsidie per gemeente die wordt meegedeeld in de nieuwsbrief van 19 oktober 
2021 dateert van de berekening van dat jaar maar het budget is onderhevig aan de 
index. 
Is de subsidie al eens herberekend? Zo ja, kan de minister voor iedere gemeente de 
nieuwe subsidie meedelen? Is dat bedrag met inbegrip van de overgangsmaatregel 
van 40% indien de gemeente daarvoor in aanmerking komt?
2. Op basis van de subsidie van welk jaar wordt berekend of de gemeente in aanmerking 
komt voor het overgangsbedrag van 40%? Kan het dat gemeenten die volgens de lijst 
uit de nieuwsbrief van 19 oktober 2021 recht hebben op een overgangsmaatregel, die 
in 2026 niet meer zouden krijgen omdat de subsidie voor buitenschoolse opvang al 
gezakt is tijdens de huidige overgangsperiode?
3. Is het bedrag opgegeven in de tabel van de nieuwsbrief van 19 oktober 2021 met 
inbegrip van de 40%?
4. De demografie (het aantal kinderen) wordt elke drie jaar opnieuw berekend.
a) Wordt die dan in 2029 opnieuw berekend voor de effectieve subsidie vanaf 2030? 
Zo niet, wanneer zal de volgende herberekening plaatsvinden?
b) Naar welke jaren zal worden gekeken om het aantal kinderen per gemeente 
opnieuw te berekenen? Wordt er altijd naar een opeenvolgende periode gekeken 
(volgende keer 2021-2023, dan 2024-2026 enzovoort) of zal er gekeken worden 
naar de drie jaren voor het ingaan van een periode met een nieuwe berekende 
subsidie?
5. Vanaf 2030 wordt ook een extra subsidie toegekend om kwetsbare doelgroepen te 
bereiken. 
Hoe zal die berekend worden?
6. Wanneer in een gemeente een school, internaat of internaat met permanente 
openstelling (IPO)/ medisch-pedagogisch instituut van het GO! (MPIGO) sluit, verliest 
de gemeente dan een deel subsidies bij de volgende herberekening van de subsidies? 
Aangezien het om een aanzienlijk subsidieverlies zou gaan, wordt daarvoor dan 
voorzien in een compensatie?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 137 van 5 december 2023
van KOEN DANIËLS
1.In de nieuwsbrief van 19 oktober 2021 is een berekening gemaakt van de subsidie die 
lokale besturen zullen krijgen in 2026, op basis van de informatie die toen beschikbaar 
was. Enerzijds betekent dit dat er gekeken werd naar de populatiegegevens die toen 
voorhanden waren. Anderzijds houdt dit ook in dat enkel het basisbedrag en het 
eventuele bedrag voor compensatie is meegenomen in de berekening. Op dat moment 
was er nog geen regelgeving bepaald over het subsidiedeel dat naar toegankelijkheid 
zal gaan en dit deel van de subsidie kon daarom ook niet opgenomen worden in de 
nieuwsbrief. 
Het wijzigingsbesluit van de subsidie voor toegankelijkheid is momenteel in 
afrondingsfase. In dit besluit wordt ook de uitvoering van de compensatiemaatregel 
vastgelegd. Van zodra er een politiek akkoord is hierover, is het mogelijk om de lokale 
besturen te informeren over het bedrag dat zij vanaf 2026 zullen ontvangen. 
2. De uitvoering van de compensatiemaatregel wordt geregeld in het wijzigingsbesluit 
dat voorjaar 2024 verwacht wordt. Hierin zal opgenomen zijn naar welke datum wordt 
gekeken om te bepalen of een lokaal bestuur al dan niet recht heeft op de 
compensatieregel. 
3. Bij de lokale besturen die op basis van de nieuwsbrief van 19 oktober 2021 recht 
zouden hebben op de compensatiemaatregel, zit het compensatiebedrag opgenomen 
in de geschatte subsidie voor 2026. 
4. In het te verwachten wijzigingsbesluit zal verduidelijkt worden op basis van welke 
jaren het effectieve bedrag vanaf 2026, vanaf 2030 en de daaropvolgende periodes 
zal berekend worden.
5. De berekening van de subsidie voor toegankelijkheid (op basis van het bereik van 
kinderen uit kwetsbare gezinnen en kinderen met een specifieke zorgbehoefte) wordt 
uitgewerkt in het wijzigingsbesluit dat verwacht wordt in voorjaar 2024. 
6. De compensatiemaatregel geldt, zoals decretaal vastgelegd, enkel voor de periode van 
1 januari 2026 tot en met 31 december 2029. Daarbij wordt gekeken naar het 
subsidieverschil tussen de BOA-subsidie vanaf 2026 en de subsidies die voordien 
vanuit Opgroeien naar kleuteropvang met kwaliteitslabel gingen, op datum zoals zal 
worden opgenomen in het uitvoeringsbesluit. Lokale veranderingen die nadien 
plaatsvinden hebben geen invloed op het compensatierecht. Sluiting van aanbod dat 
niet vanuit Opgroeien gesubsidieerd werd, heeft geen invloed op het 
compensatierecht.
