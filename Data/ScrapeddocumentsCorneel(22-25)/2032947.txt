title: Snelwegparkings - Privébewaking
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2032947
thema link: https://www.vlaamsparlement.be/parlementaire-documenten/schriftelijke-vragen/1792725
SCHRIFTELIJKE VRAAG
nr. 443
van MAAIKE DE VREESE
datum: 10 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Snelwegparkings  -  Privébewaking
Ik verwijs naar mijn schriftelijke vraag nr. 1425 van 15 juni 2023.
Tijdens deze legislatuur werd ruim 42 miljoen euro vrijgemaakt voor de verbetering van 
dienstenzones/snelwegparkings en bewakingsopdrachten. De minister gaf in haar vorig 
antwoord aan dat het bedrag dat in 2024 wordt uitgetrokken voor de privébewaking nog 
niet bekend was.
1. Kan de minister toelichting geven over het raamcontract voor de 
bewakingsopdrachten? Welk budget wordt er uitgetrokken voor 2024?
2. Hoe verliep de samenwerking met de bewakingsploegen in 2023? Hoeveel 
bewakingsagenten werden er vorig jaar ingezet? Hoeveel bewakingsagenten worden 
er dit jaar ingezet?
3. Hoeveel onregelmatigheden/incidenten zijn er geregistreerd? Welk gevolg werd 
daaraan gegeven? Graag een overzicht per provincie en per parking.
4. Hoe verloopt de informatie-uitwisseling tussen het Vlaamse niveau en de federale 
politie daarover? Wanneer was het laatste overlegmoment tussen het Agentschap 
Wegen en Verkeer (AWV), de federale politie en de bewakingsfirma? Wat waren de 
conclusies van dat overleg?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 443 van 10 januari 2024
van MAAIKE DE VREESE
1. De tweejarige raamovereenkomst, voor de jaren 2023 en 2024, werd gegund aan de 
firma T&D Security van de T&D Group. De looptijd van deze overeenkomst is aangevat 
op 1 maart 2023. Voor het eerste contractjaar werd er een budget uitgetrokken van 2 
miljoen euro. Voor het tweede contractjaar werd opnieuw circa 2 miljoen euro 
voorzien. 
2. Het operationele luik wordt uitgevoerd door de Federale Wegpolitie. De samenwerking 
tussen alle betrokken partijen loopt vlot. Doorgaans worden er iedere nacht vijf teams 
(bestaande uit twee bewakingsagenten en één bewakingshond) ingezet. Deze inzet is, 
conform de samenwerkingsovereenkomst tussen mezelf en de federale minister van 
Veiligheid en Binnenlandse Zaken, zowel dit jaar als vorig jaar voorzien.
3. De opdracht van de bewakingsteams bestaat uit het bewaken/beschermen van de 
roerende en onroerende goederen op de dienstenzones. Zij hebben immers geen 
politionele bevoegdheid (hoe de verdere afhandeling van de aangetroffen 
transmigranten gebeurt, wordt m.a.w. bepaald door de politie). Men zal zich m.a.w. 
o.a. concentreren op het vermijden van inklimmingen in de vrachtwagens. Bij deze 
opdrachten wordt ook het aantal vastgestelde transmigranten op en rond de parking 
gerapporteerd. Hieronder een overzicht van het totaal aantal gerapporteerde 
transmigranten per parking per maand voor het voorbije jaar.
4. Het laatste formeel overlegmoment tussen alle actoren heeft plaatsgevonden op 5 
oktober 2023. De voornaamste conclusie toen was dat de trend van een laag aantal 
geconstateerde transmigranten op de snelwegparkings zich onverminderd voortzet (zie 
cijfers vraag 3). 
Zoals in eerdere vragen reeds meegeven, is er ook regelmatig informeel overleg en 
informatie-uitwisseling tussen de verschillende stakeholders. Hierbij werd aangegeven 
dat er in november en december opnieuw een beperkte stijging werd vastgesteld van 
het aantal incidenten op de dienstenzones.

