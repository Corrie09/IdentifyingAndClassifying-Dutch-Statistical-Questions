title: Opgroeien - Samenwerking met Vlaams Expertisecentrum Kindermishandeling (VECK) (2)
thema: Welzijn en Gezin
pdf link: https://docs.vlaamsparlement.be/pfile?id=2057847
thema link: https://www.vlaamsparlement.be/parlementaire-documenten/schriftelijke-vragen/1813514
SCHRIFTELIJKE VRAAG
nr. 307
van ILSE MALFROOT
datum: 15 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Opgroeien  -  Samenwerking met Vlaams Expertisecentrum Kindermishandeling (VECK) 
(2)
De opvolging van handhavingsdossiers gebeurt door Klantenbeheer kinderopvang in 
samenwerking met de juridische dienst en Zorginspectie.
Wanneer er situaties zijn waar er mogelijk sprake is van kindermishandeling – in de brede 
betekenis van het woord en met het oog op een correcte inschatting van risico’s – wordt 
bijkomend het Vlaams Expertisecentrum Kindermishandeling (VECK) betrokken.
Gezien de antwoorden op mijn schriftelijke vraag nr. 119 van 24 november 2023 onvolledig 
waren, stel ik graag nog een aantal uitgebreide bijkomende vervolgvragen (te 
beantwoorden door het VECK):
1. Graag een opsomming, per jaar, voor welke voorzieningen/organisatoren Opgroeien 
sinds de start van het VECK de medewerking gevraagd werd bij het VECK om een 
correcte inschatting van de risico’s te maken, bij enig vermoeden van mogelijke 
kindermishandeling in de brede betekenis van het woord, opgesplitst in:
a) een overzicht per kalenderjaar met vermelding van de ondernemingsvorm en het 
vergunningstype, daarbij de privacy respecterend;
b) een overzicht per aantal opvangplaatsen per voorziening, daarbij de privacy 
respecterend;
c) een overzicht opgesplitst per voorziening met vermelding van de 
ondernemingsvorm en het aantal vestigingen per organisator, daarbij de privacy 
respecterend. 
2. Graag toelichting over de verschillende stappen in de procedure die al dan niet kunnen 
worden genomen bij een risicotaxatie. Graag een duidelijk overzicht van bij de start tot 
het eindigen van de risicotaxatie.
3. Vermeldt het VECK bij de eerste uitnodiging dat de organisator volledig vrij is al dan 
niet op de uitnodiging in te gaan en dat geenszins dwingend is? Zo ja, op welke manier? 
Zo niet, waarom wordt dat niet vermeld?
4. Licht het VECK de aanmelding en de reden voor de risicotaxatie toe aan de organisator 
van de voorziening? Indien men hier schuilt achter de privacywetgeving, gelieve toe te 
lichten hoe een organisator weet krijgt over de aantijgingen/reden van de 
doorverwijzing om zich zo in staat te stellen zich voor te bereiden op het gesprek en 
de risicotaxatie.
5. Hoe bepaalt het VECK dat de aangeleverde informatie volledig werd aangeleverd door 
Opgroeien? Krijgt de organisator de mogelijkheid bijkomstige relevante documentatie 
aan te leveren alvorens in gesprek te gaan? Hoeveel organisatoren leverden extra 
documentatie aan? In hoeveel zaken waren die relevant om een correcte risicotaxatie 
te kunnen uitvoeren? In hoeveel meldingen werd er extra informatie opgevraagd door 
VECK bij Opgroeien?
6. Hoe bepaalt het VECK dat de aangeleverde informatie correct en geheel naar waarheid 
werd aangeleverd door Opgroeien? Krijgt de organisator de mogelijkheid inzicht te 
krijgen in het dossier aangeleverd aan het VECK? Hoeveel organisatoren vroegen 
inzage in de aangeleverde stukken? In hoeveel zaken waren die relevant om een 
correcte risicotaxatie te kunnen uitvoeren? In hoeveel meldingen werd vastgesteld dat 
de informatie aangeleverd door Opgroeien aan het VECK niet correct is?
7. In het aangeleverde samenwerkingsdocument stond te lezen dat de organisator 
bijkomende stukken kon aanleveren aan Opgroeien die ze zou bezorgen aan het VECK.
Kan worden toegelicht waarom een organisator niet rechtstreeks stukken kan bezorgen 
aan het VECK?
8. Uit antwoord 3 op mijn schriftelijke vraag nr. 119 kan ik opmaken dat criteria om een 
dossier door te geven aan het VECK minimaal een vermoeden of aanwijzing dat de 
integriteit van kinderen in het gedrang is, voldoende is. 
Kreeg het VECK reeds dossiers van organisatoren via Opgroeien waarbij geen 
aantoonbaar vermoeden is of aanwijzing dat de integriteit van kinderen in het gedrang 
is? Zo ja, hoeveel dossiers? Graag een overzicht met vermelding van de 
ondernemingsvorm.
9. Moet het VECK de risicotaxatie uitvoeren indien blijkt uit dossiers van organisatoren 
aangeleverd via Opgroeien dat er geen aantoonbaar vermoeden is of aanwijzing dat de 
integriteit van kinderen bewust in het gedrang is/kwam? Welke is daarvoor de 
procedure die het VECK volgt?
10.Graag een kopie van de schriftelijke samenwerkingsovereenkomst tussen het 
agentschap en het VECK, alsook de datum van ondertekening.
11.Graag een overzicht van het aantal opdrachten vanuit Kind & Gezin/Opgroeien aan het 
VECK en overzicht per jaar van de vergoedingen ontvangen van uit Kind & 
Gezin/Opgroeien met vermelding van de opdracht.
12.Uit antwoord 5 op mijn schriftelijke vraag nr. 119 blijkt dat “de organisatoren voor de 
aanmelding worden verwittigd dat ze aangemeld zullen worden”. Meerdere mails vanuit 
Opgroeien tonen echter aan dat organisatoren niet verwittigd worden vóór Opgroeien 
de aanmelding doet, maar wel nadat Opgroeien de melding deed bij het VECK. 
Is daar sprake van procedurefouten of van communicatiefouten tussen het VECK en 
Opgroeien?
13.Uit antwoord 5 op mijn schriftelijke vraag nr. 119 blijkt eveneens dat volgens het VECK 
de organisator steeds betrokken is en op de hoogte van de stappen die gezet worden 
in de risicoinschatting. Toch is het duidelijk dat de procedures voor de organisatoren 
niet duidelijk zijn bij aanvang. Die wordt, zonder toelichting van de reden tot 
aanmelding, door het VECK uitgenodigd tot gesprek. 
Vindt het VECK dat het voor de organisatoren duidelijk is wat de procedure en de te 
volgen stappen zijn voor ze op gesprek moeten gaan? Vindt het VECK dat de 
organisator het recht heeft de reden van aanmelding te weten? Waarom wel of niet? 
Krijgt de organisator voor aanvang van de risicotaxatie voldoende informatie over de 
stappen en op welke manier? Waar of hoe kunnen organisatoren meer informatie 
terugvinden over de risicotaxatie van het VECK en de procedures? Ziet het VECK in dat 
dat gunstig kan zijn dat mee te delen? Graag een toelichting over het informeren van 
de organisator en het recht op informatie.
14.Op welke datum werd de brochure en het samenwerkingsprotocol/de procedure 
opgemaakt? Graag een bewijs van de opmaakdatum en de nodige toelichting.
15.Valt communicatie tussen Opgroeien en het VECK onder de openbaarheid van bestuur 
(eventueel geanonimiseerd)? Zo niet, op welke rechtsgrond? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 307 van 15 maart 2024
van ILSE MALFROOT
1. Zie bijlage. We bezorgen de informatie op deze wijze omdat we geen informatie van 
persoonlijke aard kunnen delen. Onder informatie van persoonlijke aard wordt op basis 
van het bestuursdecreet verstaan: informatie die betrekking heeft op een beoordeling 
of een waardeoordeel, of die de beschrijving van een gedrag bevat van een bij name 
genoemd of een gemakkelijk identificeerbare natuurlijke persoon.
2. Na de aanmelding door het agentschap maakt het VECK-team Kinderopvang een 
eerste inschatting van de situatie en bepaalt het team de eerste stappen in functie van 
een meersporenbeleid:
•Welke personen gaan uitgenodigd worden voor een gesprek om de volledige 
context van de vraag te bevatten;
oOrganisatoren
oalle andere personen nuttig om een goed beeld te kunnen vormen van de 
situatie:
Bv. school van stagiaires indien klachten vanuit stagiaires;
Bv. de ouders en hun kinderen, als er in de aanmelding concrete kinderen 
vermeld worden mbt het vermoeden van onveiligheid;
Bv (ex-) werknemers;
…;
•Er is steeds contact met het Parket indien een strafonderzoek loopt en met een 
onderzoeksrechter indien het over een gerechtelijk onderzoek gaat. Het parket of 
de onderzoeksrechter kunnen het VECK verzoeken om nog geen stappen te zetten 
in risicotaxatie. Het VECK geeft meestal gevolg aan deze vraag. 
•Andere stappen die gezet gaan worden, kunnen bepaald worden op basis van de 
elementen in de concrete casus.
Risicotaxatie is een proces waarbij informatie verwerkt wordt, met het oog op het 
inschatten van de kans op toekomstige kindermishandeling of onveiligheid en de ernst 
daarvan, en dit in functie van een advies over eventueel te nemen maatregelen. De 
risicotaxatie van het VECK combineert een gestructureerde werkwijze volgens actuele 
wetenschappelijke onderbouwing met een multidisciplinaire besluitvorming. 
Het proces van risicotaxatie dient meerdere doelen. In eerste instantie heeft 
risicotaxatie tot doel een inschatting te doen van de veiligheid van een kind of kinderen 
in de kinderopvang. Het gaat om het inschatten van het risico op (een lichte of 
zwaardere vorm van) kindermishandeling. Risicotaxatie wil zo nieuwe mishandeling 
voorkomen en heeft een preventief doel. Daarnaast heeft de risicotaxatie als doel 
mensen te helpen door de situatie te verbeteren voor de kinderen en betrokkenen. 
De risicotaxatie gebeurt minstens op basis van volgende principes:
De aanpak zet steeds de veiligheid van kinderen centraal volgens de missie om 
situaties van welke vorm van kindermishandeling ook te detecteren, te stoppen 
en te voorkomen, en om herstel na te streven. 
Er is een multidisciplinaire en gespecialiseerde teamsamenstelling rond 
kindermishandeling in kinderopvang (vb. arts, psycholoog, …). 
Er gebeuren systematische multidisciplinaire teambesprekingen en -beslissingen 
Er is gestructureerde informatieverzameling, verwerking en beoordeling 
Er wordt een meersporenbeleid uitgewerkt, dynamisch en op maat van de 
situatie.
Er is een vertrouwelijke en procesmatige aanpak op basis van geheimhouding 
van verkregen informatie door betrokkenen die door het VECK gehoord worden. 
Er is steeds een dialoog met:  
odirecte betrokkenen, meer bepaald organisatoren en opvoedingsfiguren (vb. 
verantwoordelijke, kinderbegeleider,…) van concreet betrokken kinderen bij 
de gemelde gevaarsituatie, 
oOpenbaar Ministerie indien betrokken, 
oafhankelijk van de situatie ook met anderen uit de omgeving zoals (ex-
)medewerkers en stagiairs, ouders en kinderen in de betrokken 
kinderopvanglocatie.
De taxatie gebeurt door een team dat vrij is van een eigen 
handhavingsverantwoordelijkheid en dat kan oordelen over: 
o(Vermoedens van) verschillende vormen van kindermishandeling 
(verwaarlozing, fysieke mishandeling, emotionele mishandeling, seksueel 
misbruik, andere) 
oRisicofactoren: de mate uit waarin de casus kenmerken vertoont die 
geassocieerd zijn met kindermishandeling 
oBeschermende factoren: mate waarin de casus kenmerken vertoont die 
beschermend zijn tegen kindermishandeling 
oResponsieve factoren: een indicatie van hoe goed de samenwerkingsrelatie 
met de betrokkenen is, vb. de medewerkers van het opvanginitiatief 
oGebrekkige informatie waarmee rekening gehouden wordt
3. Het VECK-team Kinderopvang nodigt de organisator uit tot gesprek. De organisator 
beslist zelf om al dan niet op deze uitnodiging in te gaan.
4. Ja, het VECK-team Kinderopvang geeft toelichting over de aanmelding, de reden voor 
de risicotaxatie en de werkwijze.
5. De risicotaxatie door VECK is geen screening die gebeurt op basis van stukken, maar 
op basis van de gesprekken die plaatsvinden met de medewerkers van VECK. 
Uiteraard kunnen organisatoren in de loop van de risicotaxatie en de gesprekken met 
VECK steeds bijkomende stukken bezorgen aan VECK als zij dit nuttig achten.
6. De organisator krijgt de inventaris van de stukken die aangeleverd werden aan VECK. 
Dat zijn stukken die gekend zijn door de organisator, zoals inspectieverslagen, 
verslagen van gesprekken met de organisator, aanmaningen, meldingen. Het 
agentschap bezorgt de stukken die ze relevant acht voor de risicotaxatie. Aan het VECK 
wordt advies gevraagd om bepaalde onduidelijkheden/onzekerheden te onderzoeken.  
VECK voert een eigen screening en krijgt basisinformatie aangereikt door het 
agentschap, waaronder de administratieve stukken en de reden voor de aanmelding. 
Tot op heden heeft slechts één organisator vragen gesteld over de documenten en de 
vraag gesteld om bijkomende stukken te laten bezorgen aan VECK.  
7. Het agentschap heeft de bevoegdheid om een beslissing te nemen op basis van alle 
beschikbare informatie. Als de organisator informatie heeft die relevant is voor de 
screening en risicotaxatie is het belangrijk dat ook het agentschap daarover beschikt 
om het op die manier te kunnen opnemen in de besluitvorming.
Niets verhindert echter de organisator om het VECK informatie of documenten te 
bezorgen in het kader van de risicoscreening die in dat geval enkel zullen gebruikt 
worden in de risicotaxatie en enkel aan het agentschap bezorgd worden mits akkoord 
van de organisator. 
Alle administratieve stukken zullen daarentegen wel bezorgd worden aan het 
agentschap. 
8. De aanmelding kan in bepaalde gevallen gaan om letsels waarvan niet duidelijk is waar 
deze zich hebben voorgedaan, dan wel of deze al dan niet accidenteel waren. 
Eventuele patronen van meerdere situaties kunnen eveneens een aanleiding zijn. Of 
uit voorzorg wanneer er redenen zijn om te twijfelen aan de veiligheid van de kinderen. 
Het doel van de taxatie is om de risico’s in te schatten. Uiteraard zijn er dossiers waar 
kan vastgesteld worden dat de risico’s beperkt zijn of opgevolgd en aangepakt worden 
of voldoende gecompenseerd worden door beschermende factoren.
Dat zijn de dossiers waar VECK een advies uitbrengt om de opvang, al dan niet onder 
voorwaarden verder te zetten. 
Er is bij de aanmelding steeds een vermoeden van een al dan niet rechtstreeks risico 
op schending van de integriteit van de kinderen. 
9. VECK kan vrij beoordelen of ze al dan niet een risicotaxatie doen.
10. VECK voert een reglementaire opdracht uit. 
11. Het aantal dossiers dat VECK in het kader van deze opdracht heeft opgenomen werd 
gegeven onder het antwoord op vraag 1. VECK wordt niet vergoed per dossier maar 
voor het geheel van de reglementaire opdrachten.
12. Sinds januari 2024 brengt Opgroeien regie de organisator op de hoogte en dit voordat 
het VECK met de organisator contact neemt.
13. Het agentschap geeft aan de organisator toelichting over de aanmelding bij het VECK-
team Kinderopvang en de werkwijze. Bij uitnodiging door het VECK-team 
Kinderopvang wordt een folder meegestuurd. Bij de aanvang van het eerste gesprek 
van het VECK-team Kinderopvang met de organisator wordt ruim aandacht besteed 
aan de bedoeling en de werkwijze met betrekking tot de risicotaxatie en de 
adviesverlening.
14. De samenwerkingsprocedure werd sinds de start van de samenwerking steeds 
aangepast op basis van de ervaring en met het oog op een correcte en transparante 
procedure. De risicotaxatie als instrument in de handhaving is relatief nieuw en het is 
dan ook volkomen normaal dat deze sinds de start van de eerste dossiers in 2022 
steeds beter werd uitgewerkt.  
Het is dan ook niet relevant de opmaakdata te bezorgen aangezien in ieder geval de 
samenwerkingsprocedure meermaals werd besproken en vervolgens aangepast. 
De brochure van VECK wordt gefinaliseerd.
15. Of een bestuursdocument, in dit geval de communicatie tussen Opgroeien en VECK, 
onder de openbaarheid van bestuur valt, moet telkens geval per geval in concreto 
worden nagegaan. Dat is o.m. afhankelijk van wie de aanvrager is en van de inhoud 
van het document. Indien de communicatie informatie van persoonlijke aard bevat, 
moet de aanvrager conform artikel II. 40, §3 van het Bestuursdecreet voldoende 
belang aantonen, zo niet is de aanvraag onontvankelijk. Informatie van persoonlijke 
aard is informatie die betrekking heeft op een beoordeling of een waardeoordeel, of 
die de beschrijving van een gedrag bevat van een bij name genoemd of een 
gemakkelijk identificeerbare natuurlijke persoon. Indien de aanvraag ontvankelijk is, 
moet worden bekeken of er desgevallend uitzonderingsgronden op de openbaarheid 
zoals vermeld in artikel II.34 En II.35 van het Bestuursdecreet van toepassing zijn 
vooraleer het document in voorkomend geval geheel of gedeeltelijk openbaar kan 
worden gemaakt.
BIJLAGE
Overzicht
