title: Werkgroep Institutionele Zaken - Versterking van de vertegenwoordiging van de gemeenschappen in het RIZIV
thema: Gezondheid
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2051123
thema link: https://www.vlaamsparlement.be/parlementaire-documenten/schriftelijke-vragen/1806565
SCHRIFTELIJKE VRAAG
nr. 260
van KARL VANLOUWE
datum: 27 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Werkgroep Institutionele Zaken  -  Versterking van de vertegenwoordiging van de 
gemeenschappen in het RIZIV
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting. 
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer de versterking van de vertegenwoordiging van de gemeenschappen 
in de verschillende organen van het Rijksinstituut voor Ziekte- en Invaliditeitsverzekering 
(RIZIV) als prioriteit naar voren geschoven.
Zo is een van de belangrijkste organen van het RIZIV, het algemeen beheerscomité, 
samengesteld uit vertegenwoordigers van de representatieve werkgeversorganisaties en 
de organisaties van de zelfstandigen, vertegenwoordigers van de representatieve 
werknemersorganisaties, vertegenwoordigers van de verzekeringsinstellingen en drie 
vertegenwoordigers van de Federale Regering. De verschillende gemeenschappen van dit 
land zijn niet vertegenwoordigd. 
1. Kan de minister een overzicht geven van de vertegenwoordigers van de Vlaamse 
Gemeenschap in al de andere commissies, raden en overlegorganen van het RIZIV? 
2. Welke inspanningen heeft de minister gedaan om de vertegenwoordiging van de 
Vlaamse Gemeenschap in de verschillende organen van het RIZIV te versterken en 
wat was daarvan het resultaat?
3. Acht de minister het nodig om onze vertegenwoordiging nog verder te versterken? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 260 van 27 februari 2024
van KARL VANLOUWE
De Vlaamse overheid is vertegenwoordigd in het begeleidingscomité van de RIZIV 
conventie psychologische hulp in de eerste lijn. Een vertegenwoordiger van de 
administratie van de Vlaamse overheid, met name het Departement Zorg, participeert in 
dit comité. 
We zijn niet vertegenwoordigd in andere overlegorganen, raden of commissies van het 
RIZIV.
De wet van 6 november 2023 houdende een meerjarenkader en gezondheids-
doelstellingen voorziet een wettelijke grondslag voor een vertegenwoordiging met 
raadgevende stem in de Algemene Raad van het RIZIV en in de nieuwe commissie voor 
gezondheidszorgdoelstellingen vanuit in artikel 128, 130, 135 en 138 van de Grondwet 
bedoelde overheden.
M.b.t. de RIZIV conventie psychologische hulp in de eerste lijn heeft de Vlaamse overheid 
via de IKW GGZ aan de federale overheid gevraagd om te kunnen participeren aan het 
begeleidingscomité. Gezien de complexe bevoegdheidsverdeling omtrent geestelijke 
gezondheidszorg ben ik blij dat de federale minister op deze vraag ingegaan is. 
