title: Reanimatie en AED-gebruik - Aanleren aan jongeren
thema: Onderwijs en Vorming
Werk
pdf link: https://docs.vlaamsparlement.be/pfile?id=2007255
thema link: https://www.vlaamsparlement.be/parlementaire-documenten/schriftelijke-vragen/1772831
SCHRIFTELIJKE VRAAG
nr. 66
van KOEN DANIËLS
datum: 18 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Reanimatie en gebruik automatische externe defibrillator (aed)   -  Aanleren aan jongeren
Op maandag 16 oktober jl. was het opnieuw ‘restart a heart’-day of ‘herstartdag van het 
hart’ in het Nederlands. Op die dag proberen de Belgische Reanimatieraad (BRC) en de 
Belgische Cardiologische Liga de bevolking meer bewust te maken dat iedereen kan helpen 
bij een plotse hartstilstand.
Want we zien en horen tegenwoordig nog vaak in het nieuws de berichten over sporters 
die plots een hartstilstand krijgen. Ook andere mensen krijgen te maken met een 
hartstilstand. Een meerderheid van die hartaanvallen gebeurt thuis of op openbare 
plaatsen en dan is het van belang dat omstaanders weten hoe ze moeten reageren. Als ze 
weten hoe ze moeten handelen, kunnen de overlevingskansen van personen die buiten het 
ziekenhuis een hartstilstand vertonen, twee tot vier keer verhogen.
Daarom zijn dit soort actiedagen van belang. Ze gaan gepaard met initiaties op 
verscheidene locaties. Daarbij leggen hulpverleners uit hoe een aed-toestel werkt en hoe 
men het best reageert wanneer men getuige is van een hartstilstand. Het gaat namelijk 
niet alleen om het hanteren van het ard-toestel, belangrijker is het om op het juiste 
moment te starten met een reanimatie (hartmassage en beademing) én het verwittigen 
van de hulpdiensten.
Binnen onderwijs wordt er al verscheidene jaren ingezet op het geven van cardiopulmonale 
reanimatie (CPR) aan leerlingen van het vijfde en zesde leerjaar. Bijkomend wordt er in de 
lagere jaren al ingezet op kennis van EHBO en zijn daarvoor ontwikkelingsdoelen en 
eindtermen uitgewerkt. Ook in de nieuwe eindtermen secundair onderwijs tweede en derde 
graad vinden we het thema expliciet terug:
“01.01
De leerlingen passen technieken voor levensreddend handelen toe in een gesimuleerde 
leeromgeving.
Memorie
Technieken voor levensreddend handelen zoals technieken van reanimatie (BLS) met een 
automatische externe defibrillator (aed), technieken in geval van verdrinking, verstikking, 
hart- en ademhalingsstilstand.
Herhaling van levensreddende technieken in beide graden is van belang om die technieken 
nadien systematisch in een noodsituatie te kunnen toepassen.
Daarnaast bestaan er ondertussen een heleboel apps om bij ongevallen hulpverleners op 
te bellen en op te zoeken waar er aed-toestellen in de buurt zijn, bijvoorbeeld ‘112’ en 
‘staying alive’.”
Niet enkel in onderwijs is er aandacht nodig voor dit thema om heel Vlaanderen hart-veilig 
te maken, ook in andere domeinen is dat nodig.
1. Heeft de minister er zicht op of het thema Vlaanderenbreed voldoende aan bod komt?
2. Zal er bij de ontwikkeling van de nieuwe eindtermen voor de eerste graad secundair 
onderwijs en het lager onderwijs expliciet rekening gehouden worden met EHBO en 
CPR, aansluitend op de eindtermen in de tweede en de derde graad en voortbouwend 
op de huidige eindtermen?
3. Op welke manier kan ervoor gezorgd worden dat er een continue en doorlopende lijn 
is om de aangeleerde technieken te herhalen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 66 van 18 oktober 2023
van KOEN DANIËLS
Met de nieuwe minimumdoelen voor de tweede en derde graad secundair onderwijs wordt 
ingezet op competenties op het vlak van lichamelijk, geestelijk en emotioneel 
bewustzijn/gezondheid. Binnen deze competentie wordt onder andere gewerkt aan het 
opbouwen, onderhouden en versterken van een gezonde levensstijl. Hieronder valt o.a. 
het minimumdoel: “De leerlingen passen technieken voor levensreddend handelen toe in 
een gesimuleerde leeromgeving”. Daarbij werden volgende zaken opgenomen in de 
memorie van toelichting: ’Technieken voor levensreddend handelen zoals technieken van 
reanimatie (BLS) met een automatische externe defibrillator (AED), technieken in geval 
van verdrinking, verstikking, hart- en ademhalingsstilstand’.
Momenteel worden de minimumdoelen voor de eerste graad secundair onderwijs herwerkt. 
Ook voor het basisonderwijs worden momenteel nieuwe minimumdoelen ontwikkeld. Ik 
kan alvast meegeven dat er werd afgesproken dat elke sleutelcompetentie aan bod komt. 
Verder werd in de schoot van de Taskforce EHBO voorzien in inspirerend lesmateriaal en 
informatie voor scholen m.b.t. EHBO. Dit is beschikbaar op de website van Onderwijs 
Vlaanderen onder “Aan de slag met EHBO”. Op de website wordt eveneens geduid dat het 
ideaal is om vanaf de kleuterklas met EHBO te starten. Het ondersteunend materiaal bevat 
o.a.: 
• De werkwijzen van de pedagogische begeleidingsdiensten
• De leerlijn van het Rode Kruis-Vlaanderen. Die leerlijn duidt per leeftijd aan welke 
kennis, vaardigheden en attitudes leerlingen moeten aanleren én herhalen. Ze werd 
voorgesteld en besproken in de commissie Gezondheidsbevordering van de Vlaamse 
Onderwijsraad en wordt gedragen door vertegenwoordigers van scholen, 
leerkrachten, ouders en leerlingen. De leerlijn is ontwikkeld volgens de principes 
van evidence-based practice. Daarbij worden conclusies van wetenschappelijke 
studies aangevuld met:
•Praktijkervaring
•Expertise van deskundigen in het domein
•De voorkeur en de beschikbare middelen van de doelgroep
