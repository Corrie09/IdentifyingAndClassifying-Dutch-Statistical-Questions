title: De Lijn - Schuilhuisjes
thema: Mobiliteit en Verkeer
pdf link: https://docs.vlaamsparlement.be/pfile?id=2012010
thema link: https://www.vlaamsparlement.be/parlementaire-documenten/schriftelijke-vragen/1755188
SCHRIFTELIJKE VRAAG
nr. 1507
van ORRY VAN DE WAUWER
datum: 29 juni 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Schuilhuisjes
In 2020 sloot De Lijn een nieuwe raamovereenkomst voor het leveren van schuilhuisjes 
en toebehoren. Binnen de raamovereenkomst worden acht verschillende types 
schuilhuisjes ontworpen met een verlichtingssysteem, een verlichte haltenaam en een 
zonnepaneel, twee mogelijke types fietsenstallingen, een digitaal bord, een groendak, 
een vuilnisbak met een compartiment voor pmd-afval en een compartiment voor 
restafval. 
Op dinsdag 27 juni jl. werden in de stad Antwerpen de eerste schuilhuisjes met groendak 
in gebruik genomen aan de Kioskplaats in Hoboken. Het dak van een vergroend 
wachthuisje is volledig beplant met sedum (vetkruid) en biedt tal van welkome effecten, 
zeker in een stedelijke omgeving. Die extra vegetatie zorgt voor meer groen, verhoogt 
de biodiversiteit, vermindert het hitte-eilandeffect, buffert regenwater en verbetert de 
luchtkwaliteit door opname van CO 2 en fijnstof. JCDecaux onderhoudt in de stad 
Antwerpen 900 wachthuisjes voor reizigers van De Lijn, in Gent 500. Dat biedt nog een 
enorm potentieel.
1. Welke stappen werden sinds het sluiten van de raamovereenkomst voor het leveren 
van schuilhuisjes en toebehoren door De Lijn in 2020, verder genomen? Welk traject 
is daarbij afgelegd?
2. Werd onderzocht welke effecten een bushokje of schuilhuisje met groendak heeft op 
de omgeving? Hoeveel CO 2 en fijnstof kan een dergelijk groendak opnemen, zowel in 
een stedelijke als in een landelijke omgeving?
3. Wat is het ecologische potentieel van alle schuilhuisjes van De Lijn? Kan een 
overzicht gegeven worden van de positieve effecten die bewerkstelligd kunnen 
worden als alle schuilhuisjes van De Lijn voorzien worden van een groendak?
4. Werd onderzocht wat de energiebesparing van een bushokje of schuilhuisje met 
zonnepaneel betekent? Hoeveel energiekosten spaart De Lijn uit met schuilhuisjes 
voorzien van zonnepanelen?
5. Wat is het energiebesparende potentieel van alle schuilhuisjes van De Lijn? Kan een 
overzicht gegeven worden van de positieve effecten die bewerkstelligd kunnen 
worden als alle schuilhuisjes van De Lijn voorzien worden van zonnepanelen?
6. Hoeveel schuilhuisjes met groendak en/of zonnepaneel werden al geplaatst? Kan een 
gedetailleerd overzicht gegeven worden van het aantal schuilhuisjes per 
vervoerregio, het aantal nieuwe schuilhuisjes met groendak en/of zonnepaneel en 
hun locatie, en de geplande plaatsing van dergelijke schuilhuisjes met groendak 
en/of zonnepaneel en hun locatie?
7. Loopt er een gefaseerde uitrol of installatieprogramma van dergelijke schuilhuisjes, 
of wordt dat overgelaten aan het initiatief van de wegbeheerder?
8. Lokale besturen kunnen het plaatsen of vervangen van halteaccommodaties tot 75% 
laten subsidiëren door de Vlaamse overheid. Dergelijke gesubsidieerde schuilhuisjes 
zijn standaard voorzien van een zonnepaneel, maar het groendak is optioneel. 
Om welke reden worden beide opties niet standaard aangeboden? 
9. In de eerdere geïntegreerde investeringsprogramma’s (GIP) van het Departement 
Mobiliteit en Openbare Werken (MOW) stond jaarlijks 700.000 euro gebudgetteerd 
onder GIP nummer GIP003218/01 raamcontract schuilhuisjes. Ook op het doorkijk 
GIP 2023 was dat budget opgenomen, maar het werd niet langer opgenomen in het 
ontwerp of definitieve GIP 2023. 
Kan hier meer duiding over gegeven worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 1507 van 29 juni 2023
van ORRY VAN DE WAUWER
1. De Lijn promoot in haar gesprekken met de lokale besturen de mogelijkheden van het 
plaatsen van schuilhuisjes met zonnepanelen en groendaken. Door de intensieve 
samenwerking in de vervoerregio’s kan hier nog extra de nadruk op worden gelegd in 
de gesprekken.
2. De Lijn heeft hiervoor geen eigen onderzoek gedaan. Er zijn wel andere studies 
beschikbaar die het positief effect hiervan al hebben aangetoond: alle planten en 
vegetaties verwijderen fijn stof en gasvormige verontreiniging uit de lucht, ongeacht 
hun groeiplaats.
Een sedumdak zou ongeveer 0,15 gram fijn stof per m² per jaar filteren. Een type A 
en AV-schuilhuisje met dak bedraagt 4,12 m². Per jaar zouden deze types 
schuilhuisjes dus ongeveer 616 mg fijn stof filteren.
Op zichzelf is de impact dus eerder beperkt, maar door een schuilhuisje met groendak 
te kiezen – naast overige maatregelen – maximaliseert een stad/gemeente wel de 
afvang van fijn stof.
Hetzelfde geldt voor CO 2: sedum neemt CO 2 op en slaat jaarlijks ongeveer 0;143-
1,23 kg CO 2 per m² op (afhankelijk van studie tot studie).
 
3. Enkele voordelen van een groendak:
- Het verbetert de biodiversiteit: een sedumdak met substraat is immers 
voedselvoorziening voor nuttige insecten. Ook trekt het o.a. bijen aan.
- Het borgt regenwater.
- Het zorgt voor verkoeling in de stad op warme dagen.
- Het filtert fijn stof.
- Het is onderhoudsvriendelijk.
4. De Lijn is niet de eigenaar van de schuilhuisjes – dat zijn de lokale besturen – en De 
Lijn beschikt bijgevolg niet over de gegevens van de besparingen die gemeenten en 
steden realiseren.
5. Zie de antwoorden op deelvragen 3 en 4.
6. a) Totaal aantal geplaatste schuilhuisjes met zonnepaneel: 4 726
b) Totaal aantal geplaatste schuilhuisjes met groendak: 120
c) Aantal geplaatste schuilhuisjes Epsilon generatie 4 (tot 19 september 2023):
i. Type A: 171, waarvan 46 met groendak
ii. Type B: 64, waarvan 23 met groendak
iii. Type Dz: 67, waarvan 26 met groendak
iv. Type E: 25, waarvan 14 met groendak
v. Fietsenstalling (3 & 4 stramien): 33, waarvan 11 met groendak
d) Aantal geplande schuilhuisjes:
i. Type A: 30, waarvan 7 met groendak
ii. Type B: 3, waarvan 1 met groendak
iii. Type Dz: 21, waarvan 8 met groendak
iv. Type E: 7, waarvan 5 met groendak
v. Fietsenstalling (3 & 4 stramien): 12, waarvan 7 met groendak
7. Het zijn de steden en gemeenten die beslissen om een schuilhuisje aan een halte te 
plaatsen en die bepalen welk type schuilhuisje er wordt geplaatst.
8. Deze beslissing werd genomen in 2019. Op dat moment waren groendaken een vrij 
nieuw gegeven. De kostprijs van een schuilhuisje met groendak is daarenboven 
ongeveer 18% duurder (inclusief BTW) dan een schuilhuisje zonder groendak. Dat is 
een aanzienlijke prijsstijging voor steden en gemeentes. Daarom werd ervoor 
gekozen om dit aan te bieden als optie.
9. Het departement MOW voorziet een subsidie hiervoor, waardoor dit geen 
investeringskost meer is en dus niet te zien is in het GIP.
