title: Vierde pijler inburgeringstraject - Digitaal platform
thema: Integratie en Inburgering
pdf link: https://docs.vlaamsparlement.be/pfile?id=2022240
thema link: https://www.vlaamsparlement.be/parlementaire-documenten/schriftelijke-vragen/1785746
SCHRIFTELIJKE VRAAG
nr. 72
van AN MOERENHOUT
datum: 7 december 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Vierde pijler inburgeringstraject  -  Digitaal platform
Voormalig Vlaams minister van Inburgering en Integratie Bart Somers voerde een nieuw 
inburgeringstraject in. Tot dat nieuwe inburgeringstraject behoorde een zogenaamde 
vierde pijler, waarbij de nieuwkomer kan deelnemen aan een buddytraject of 
vrijwilligerswerk kan doen. Op die manier wil de Vlaamse Regering inburgeraars meer 
betrekken bij het lokale sociale weefsel. Steden en gemeenten zijn verantwoordelijk om 
het aanbod van de vierde pijler uit te bouwen.
De bedoeling was dat er vanaf september 2023 een digitaal platform zou zijn waarop alle 
nieuwkomers het aanbod van de vierdepijlerprojecten per stad of gemeente zouden 
kunnen opzoeken. Eind september gaf de minister in de commissie Inburgering echter mee 
dat het digitale platform nog niet actief was. Hij beloofde toen dat het platform - dat 
‘ikdoemee’ getiteld zal worden - eind oktober operationeel zou zijn.
1. Is het digitale platform voor de vierde pijler ondertussen operationeel? Zo ja, hoe vaak 
werd het al geraadpleegd door inburgeraars?
2. Op welke manier wordt een goede kwaliteit van het platform gewaarborgd?
3. De gebruiksvriendelijkheid van het platform werd getest bij inburgeraars, lokale 
besturen en organisaties. 
Wat waren de eerste bevindingen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 72 van 7 december 2023
van AN MOERENHOUT
1. Ikdoemee.be is sinds 5 oktober 2023 publiek operationeel en kreeg meer dan 15.000 
unieke bezoeken en 53.000 paginaweergaves. We kunnen niet achterhalen hoeveel van 
die bezoekers effectief inburgeraars zijn.
2. De initiatiefnemers Agentschap Integratie en Inburgering (AgII), Amal (Gent) en Atlas 
(Antwerpen) werken samen om de kwaliteit van de tool te bewaken zowel in functie van 
het beheer, de uitrol en de verdere optimalisatie. 
Daarnaast promoot AgII het platform ook bij lokale besturen. Het platform dient als 
instrument voor hun regierol in het ontsluiten van netwerk- en participatieaanbod. AgII 
ondersteunt de lokale besturen onder meer met een startgids rond ikdoemee.be, 
webinars en promomateriaal. De integratieconsulenten van AgII vormen een direct en 
lokaal aanspreekpunt voor lokale besturen in het gebruik van het platform.
3. Het platform werd getest door van inburgeraars, lokale besturen en organisaties getest 
om tot het finale product te komen
Sinds de lancering van het platform werden er nog geen evaluatie van de 
gebruiksvriendelijkheid uitgevoerd.
