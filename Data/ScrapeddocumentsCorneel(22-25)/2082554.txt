title: Klimaatadaptatieplan - Monitoring
thema: Energie
Klimaatbeleid
Natuur en Milieu
pdf link: https://docs.vlaamsparlement.be/pfile?id=2082554
thema link: https://www.vlaamsparlement.be/parlementaire-documenten/schriftelijke-vragen/1836813
SCHRIFTELIJKE VRAAG
nr. 59
van MIEKE SCHAUVLIEGE
datum: 4 november 2024
aan JO BROUNS
VLAAMS MINISTER VAN OMGEVING EN LANDBOUW
Klimaatadaptatieplan  -  Monitoring
In oktober 2022 werd het klimaatadaptatieplan 2030 voorgesteld.  Het Vlaams 
klimaatadaptatieplan had tot doel Vlaanderen verder voor te bereiden op de effecten van 
de klimaatverandering en dit zowel op korte termijn, tegen 2030, alsook op langere 
termijn, tegen 2050. Natuur gebaseerde oplossingen en technologische innovatie stonden 
centraal in het plan. Bossen, natte natuur en stedelijk groen zorgen voor de vastlegging 
van koolstof en buffering van wateroverlast, droogte en hitte-effecten. Aangepaste 
nutsvoorzieningen die in staat zijn zowel lange periodes van droogte, hittegolven en hoge 
neerslagpieken op te vangen. Betere modellen om problemen te voorspellen spelen 
eveneens een belangrijke rol.
Het plas was duidelijk: Klimaatadaptatie loont. De kosten van de schade die zou worden 
aangericht door verschijnselen die worden versterkt door klimaatverandering liggen veel 
hoger dan de investeringen die nodig zijn om die schade te voorkomen of te beperken. 
Vlaanderen brengt haar klimaatadaptatiebeleid naar een hoger niveau met dit omvattend 
Vlaams klimaatadaptatieplan. Eentje dat niet op de grote stapel papieren plannen zal 
belanden, maar ook tot realisaties zal en moet leiden in het belang van elke Vlaming
Om de maatregelen te monitoren en eventueel bij te sturen waar nodig, is er een nieuwe 
Vlaamse Taskforce Adaptatie opgericht. Een investeringsplan werd opgemaakt om te 
bepalen welke maatregelen uitgevoerd worden. Verder heeft de Taskforce Adaptatie aan 
de andere beleidsdomeinen gevraagd om na te gaan of ook daar budgetten kunnen worden 
vrijgemaakt.
Tot slot wordt het plan omgezet in een actietabel, met aanduiding van de trekkers van en 
de betrokkenen bij de diverse acties.
Inzake een operationeel meerschalig klimaatadaptatie monitoringssysteem werd een 
nulmeting voorzien voor het najaar van 2023. De eigenlijke ontwikkeling van het 
monitoringsysteem was gepland en begroot voor 2024. Het Vlaams klimaatadaptatieplan 
2030 werd door de vorige Vlaamse regering opgemaakt. Een officiële goedkeuring kreeg 
het plan niet.
Mijn vragen zijn:
Wat betreft de monitoring.
1. Graag had ik een overzicht met stand van zaken van uitvoering van de actietabel 
ontvangen zoals opgelijst in het antwoord 896 van 19 juni 2023 op een SV aan 
Minister Demir. Gelieve aan te geven welke acties afgerond zijn, welke nog lopende 
en welke nog opgestart moeten worden?
2.  Is de nulmeting van in 2023 uitgevoerd zoals voorzien? Kan deze bezorgd worden?
3. Is het operationeel meerschalig klimaatadaptatie monitoringssysteem operationeel?
4. Waar kunnen de resultaten van het monitoringssysteem geraadpleegd en 
opgevolgd worden?
Wat betreft de Taskforce Adaptatie.
1. Hoeveel keer is de Taskforce samengekomen in 2023 en 2024?
2. Eén van de taken van de Taskforce was om de toekomstige verankering en 
bestendiging van het VAP via het regeerakkoord naar de volgende legislatuur voor 
te bereiden? Werd hierover een advies bezorgd aan de minister? Wat staat in het 
advies?
3. Hoe ziet de minister de toekomstige rol van de Taskforce?
Wat betreft de financiering.
1. Graag een overzicht van de relevante begrotingsartikels en de globale 
uitvoeringscijfers (VAK en VEK) voor 2023 en 2024.
2. Graag een verdeling van het totale budget over de verschillende acties, en per actie 
opnieuw de uitvoeringscijfers (VAK en VEK).
3. Hoeveel middelen voorziet de minister voor 2025? Gelieve hierbij te vermelden voor 
welke acties de middelen ingezet zullen worden.
4. De taskforce had als opdracht om na te gaan hoeveel middelen bij de andere 
beleidsdomeinen ingezet worden voor klimaatadaptatie? Graag een overzicht per 
beleidsdomein voor 2024 en voor 2025.
Over de continuïteit van het klimaatadaptatieplan.
1. Het klimaatadapatatieplan werd door de vorige Vlaamse regering niet formeel 
goedgekeurd. Wat is de juridische status van het klimaatadaptatieplan?
2. Hoe ziet de minister de verderzetting van het klimaatadaptatieplan?
3. Zal de minister verder opteren voor natuurgebaseerde oplossingen en 
technologische innovaties bij het klimaatadaptatiebeleid?
4. Welke stappen zal de minister nemen om het klimaatadaptatiebeleid van 
Vlaanderen te versterken?
Over de politieke verantwoordelijkheid
1. Is de opmaak, opvolging en uitvoering van het klimaatadaptatieplan een taak voor 
de minister van klimaat of van de minister van Omgeving? Indien een taak voor de 
minister van klimaat, hoe zal de minister ervoor zorgen dat de taken die in dit plan 
omschreven staan en nagenoeg allemaal de bevoegdheid zijn van de minister van 
Omgeving ook uitgevoerd worden? 
2. Welke afspraken zijn hierover gemaakt. 
Deze vraag werd gesteld aan de ministers Jo Brouns (59), Melissa Depraetere (37)
JO BROUNS
VLAAMS MINISTER VAN OMGEVING EN LANDBOUW
GECOÖRDINEERD ANTWOORD
op vraag nr. 59 van 4 november 2024
van MIEKE SCHAUVLIEGE
1. Zoals opgenomen in de beleidsnota Omgeving is een evaluatie van het Vlaams 
klimaatadaptatieplan gepland volgens de nieuwe noden en inzichten om op deze manier 
uitvoering te geven aan de Europese klimaatwet en onze infrastructuur, bebouwde 
omgeving, natuur en ons maatschappelijk en economisch weefsel klaar te maken voor 
de effecten van klimaatverandering. Dit evaluatieproces zal met een brede groep van 
stakeholders gevoerd worden en zal de basis leggen voor een versterkte governance. 
Nieuwe noden en inzichten zoals onder meer rond een sociaal rechtvaardige transitie, 
de bescherming van zowel huidige als toekomstige generaties en het versterken van 
mechanismen van democratische participatie zullen worden geïntegreerd in het plan. 
Hieruit zal ook een duidelijke voortgang en effectiviteit van de acties uit het Vlaams 
klimaatadaptatieplan moeten blijken. 
2-4.Voor wat betreft een operationeel meerschalig klimaatadaptatiemonitoringsysteem 
werd in 2023 een voorstudie opgeleverd. Net zoals alle andere studies die verlopen via 
het departement Omgeving staat deze studie gepubliceerd. Je vindt ze op het FRIS-
portaal ( https://researchportal.be/nl/publicatie/voorstudie-monitoring-en-
rapporteringsysteem-klimaatadapt). 
Het rapport zelf staat eveneens op de website van het departement Omgeving 
(https://archief.algemeen.omgeving.vlaanderen.be/xmlui/bitstream/handle/acd/102
7323/20240130_voorstudie_M_en_R_systeem_klimaatadaptatie.pdf).
Het rapport bevat een eerste, gedeeltelijke nulmeting.
Het volledig operationaliseren van het monitoringssysteem, voorzien voor 2024, werd 
tijdens de vorige legislatuur on hold gezet door een budgetverschuiving naar 
aanleiding van de zware overstromingen in de Dender- en Ijzervallei eind 2023. 
In de BBT 2025 voorzie ik de ontwikkelinging van een efficiënt monitoringsysteem voor 
de opvolging van doelafstand en indicatoren rond klimaatadaptatie op Vlaams en lokaal 
niveau.
5. De Vlaamse Task Force Adaptatie is in 2023 3 keer samengekomen en in 2024 tot nu 
toe ook 3 keer. 
6. Klimaatadaptatie is een verantwoordelijkheid voor de hele Vlaamse overheid en vereist 
een transversale aanpak waarbij we vanuit verschillende beleidsdomeinen werk maken 
van dezelfde doelen. We actualiseren het Vlaamse klimaatadaptatieplan volgens de 
nieuwe noden en inzichten, en rekening houdend met de Europese klimaatwet zoals 
hierboven vermeld als antwoord op uw eerste vraag. Dat is een eerste prioriteit. De 
mogelijkheden voor een toekomstige verankering van het Vlaamse Adaptatieplan 
worden daarbij binnen de Vlaamse Task Force Adaptatie mee bekeken.
7. De Vlaamse Task Force is een belangrijke actor in de ontwikkeling en implementatie 
van het Vlaams Klimaatadaptatiebeleid gezien het transversale karakter hiervan. De 
governance van de Task Force zal eveneens bekeken worden in het licht van de 
geplande evaluatie van het VAP.
8-9.Als bijlage gaat het overzicht van begrotingsartikels, uitvoeringscijfers, budgetten en 
betrokken entiteiten; stand van zaken medio november 2024. De uitvoering is nog 
lopende en er zullen nog extra middelen herverdeeld worden naar deze artikels en 
acties in de loop van dit jaar.
10. De administratie heeft geen zicht op de beschikbare middelen en voorziene acties in 
uitvoering van het Vlaamse klimaatadaptatieplan in 2025. Voor de Blue Deal is 14 
miljoen euro voorzien in 2025.
11. Het behoort niet tot de opdracht van de Task Force om een overzicht te hebben van 
alle middelen die door alle beleidsdomeinen ingezet worden voor klimaatadaptatie. 
Bovendien is klimaatadaptatie zeker bij andere beleidsdomeinen ingebed in een groter 
geheel van projecten of programma’s met ruimere doelstellingen dan alleen 
klimaatadaptatie. 
12-13. Het klimaatadaptatieplan zullen we evalueren volgens de nieuwe noden en inzichten 
zodat onze infrastructuur, bebouwde omgeving, natuur en ons economisch weefsel 
klaar is voor de klimaatverandering.
14. Het adapatiebeleid zet in op natuurgebaseerde oplossingen om Vlaanderen weerbaar 
te maken tegen de effecten van klimaatverandering, waar het kan, en technologische 
oplossingen waar het moet.
15. De eerste stap die ik zal nemen is de evaluatie en actualisatie van het Vlaams 
Adaptatieplan.
16-17. De opmaak, opvolging en uitvoering van het klimaatadaptatieplan valt nog steeds 
onder de bevoegdheid van de minister van Omgeving. We zetten daarbij ook in op 
coherentie met het mitigatiebeleid dat onder de bevoegdheid van de minister van 
Klimaat valt. Klimaatadaptatie is een verantwoordelijkheid voor de hele Vlaamse 
overheid en vereist een transversale aanpak waarbij we vanuit verschillende 
beleidsdomeinen werk maken van dezelfde doelen. In alle Vlaamse 
beleidsdomeinen nemen we de adaptatiedoelstellingen mee als leidend principe. We 
voorzien regulerende instrumenten om de overgang naar een klimaatbestendig 
Vlaanderen te versnellen. Dat betekent onder meer hinderpalen in het bestaande 
beleid wegnemen, koppelkansen met andere doelstellingen benutten en het 
financieel instrumentarium versterken.
BIJLAGE
Overzicht begrotingsartikels, uitvoeringscijfers, budgetten en betrokken entiteiten
