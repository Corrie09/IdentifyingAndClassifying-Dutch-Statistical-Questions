title: De Lijn - Invoering basisbereikbaarheid - Verhuisbewegingen bussen en chauffeurs
thema: Mobiliteit en Verkeer
pdf link: https://docs.vlaamsparlement.be/pfile?id=2008837
thema link: https://www.vlaamsparlement.be/parlementaire-documenten/schriftelijke-vragen/1765314
SCHRIFTELIJKE VRAAG
nr. 30
van MARINO KEULEN
datum: 28 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Invoering basisbereikbaarheid  -  Verhuisbewegingen bussen en chauffeurs
Er werd beslist basisbereikbaarheid niet in te voeren met één grote beweging, maar in 
fases. Een van de fases ging nu in en een volgende fase zal ingaan op 1 januari 2024.
Andere busritten, eventueel andere startplaatsen en stopplaatsen, andere begin- en 
einduren, … zijn de evidentie. Dat betekent ook qua logistiek dat er het een en ander moet 
wijzigen om zo optimaal mogelijk te kunnen werken: onder meer bussen maar ook 
chauffeurs die verhuizen naar andere stelplaatsen.
Er zal dus ook op dat vlak een puzzel gelegd moeten worden. Voor de ene chauffeur zal 
het een verbetering zijn en voor de andere een achteruitgang. Sowieso zal het gewoontes 
doorbreken.
Dat lijkt niet altijd even gemakkelijk te zijn aangezien er al een aantal acties geweest is 
van vakbonden tegen de wijzigingen.
Ook de informatie die in de media komt verschilt als het gaat over aantallen.
1. Hoe groot zijn de verhuisbewegingen als we De Lijn in haar geheel bekijken?
2. Op welke manier bepaalt De Lijn welke chauffeurs dienen te wijzigen van stelplaats?
3. Is ondertussen alles uitgeklaard of zijn er nog locaties waar zich problemen voordoen?
4. Heeft de minister ook weet of er bij pachters problemen in dit verband zouden zijn? 
Hoe gaan zij ermee om?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 30 van 28 september 2023
van MARINO KEULEN
1. Dat voertuigen worden verschoven tussen verschillende stelplaatsen is niet 
ongewoon. Dat gebeurde vóór basisbereikbaarheid/Hoppin ook al in functie van de 
samenstelling van een evenwichtig voertuigenpark.
Met de gefaseerde invoering van Hoppin worden er nu in vijf fases (van 1 januari 
2023 tot en met 1 januari 2025) ook in de 15 vervoerregio’s aanpassingen aan het 
netwerk gedaan. Dat gebeurt in sommige regio’s in een bepaalde fase met zeer grote 
impact, in andere regio’s en fases met een wat kleinere impact, zoals beslist in de 
vervoerregio, waarin alle lokale besturen vertegenwoordigd zijn, die mee de nieuwe 
OV-plannen hebben goedgekeurd.
Er komen lijnen bij, lijnen worden samengevoegd, hernummerd, etc. Op 6 januari 
2024 start het vervoer op maat (VOM) op, wat betekent dat er VOM-vast-lijnen 
starten, flexbussen, etc. in de plaats van de belbussen die vandaag rijden. Dat is 
inderdaad een merkbare verandering voor klanten en personeel van De Lijn en de 
exploitanten. 
De Lijn laat weten dat de aanpassing van het aanbod concreet ook betekent dat de 
diensten en dienstroosters van de chauffeurs wijzigen en dat daarom in bepaalde 
stelplaatsen minder of net meer chauffeurs nodig zijn. Bovendien is het volledige VOM 
vóór de zomervakantie aanbesteed. Dat betekent dat er ook voor het VOM 
verschuivingen zijn: VOM dat verschuift van de ene exploitant naar de andere, van 
De Lijn in regie naar exploitanten, etc.
Per fase en per vervoerregio zal er op die manier wel impact zijn op de dienstroosters 
van de chauffeurs. Daarom wordt er voor het ingaan van elke fase lokaal ook grondig 
overlegd met de vakorganisaties en het personeel over de wijzigingen. De Lijn laat 
weten dat er op VVM-niveau slechts een tiental chauffeurs zijn die vanaf januari 2024 
verplicht worden om te gaan werken in een andere stelplaats.
 
2. De Lijn bekijkt hoeveel chauffeurs er nodig zijn om het aanbod uit te voeren dat 
gereden moet worden vanuit een bepaalde stelplaats. Als er vandaag meer chauffeurs 
werkzaam zijn – rekening houdend met de voorziene uitstroom – moeten de 
chauffeurs die het recentst in dienst gekomen zijn naar een andere stelplaats waar er 
extra chauffeurs nodig zijn. Dat werd gekoppeld aan sociaal overleg.
 
3. Het sociaal overleg over de verhuis van chauffeurs naar aanleiding van fase 2 
basisbereikbaarheid werd overal gehouden.
 
4. De exploitanten van De Lijn zijn geografisch goed verspreid over Vlaanderen en 
kunnen operationeel vanuit verschillende locaties de uitvoering doen, maar ook bij 
hen gaat het over veel verschillende, vaak kleine, bedrijven. Net zoals bij sommige 
van de stelplaatsen van De Lijn zijn er ook exploitantenstelplaatsen waar er impact 
op de chauffeursdiensten is en waar de onderhandeling over de dienstregeling van 
januari loopt.
