title: 'Ontwrichte zones' Limburg - Steunmaatregelen
thema: Economie
pdf link: https://docs.vlaamsparlement.be/pfile?id=2063930
thema link: https://www.vlaamsparlement.be/parlementaire-documenten/schriftelijke-vragen/1821404
SCHRIFTELIJKE VRAAG
nr. 368
van LUDWIG VANDENHOVE
datum: 18 april 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
‘Ontwrichte zones’ Limburg  -  Steunmaatregelen
Uit berekeningen van KPMG en Voka Limburg (Voka: Vlaams netwerk van ondernemingen) 
blijkt de steunmaatregel rond ‘ontwrichte zones’ zijn vruchten af te werpen. Concreet houdt 
de maatregel in dat binnen een bepaalde zone die getroffen is door grote collectieve 
ontslagen, bedrijven die investeren een fiscaal voordeel krijgen per nieuwe aanwerving 
van 25 procent op de bedrijfsvoorheffing.
De steunzone rond Genk, die er kwam na de sluiting van Ford Genk, leverde volgens 
diezelfde berekeningen 9839 extra jobs op. Normaal gezien loopt de steunmaatregel af op 
31 oktober van dit jaar. Maar minister van Werk, Jo Brouns, liet al weten opnieuw een 
steunzone te willen erkennen rond Lanaken, waar papierfabriek Sappi de deuren sloot. 
Maar het is zijn federale collega-minister van Financiën, Vincent Van Peteghem, die 
uiteindelijk de korting al dan niet toekent.
1. Wat is de reactie van de minister op de berekeningen van KPMG en Voka Limburg?
2. Wat is de stand van zaken met betrekking tot de erkenning van de ontwrichte zone 
rond Lanaken?
3. Heeft de minister daarover al samengezeten met zijn collega-minister van Peteghem?
4. Zijn er nog bijkomende stappen die ondernomen moeten worden?
5. Wat is de kans dat de zone rond Lanaken erkend wordt?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 368 van 18 april 2024
van LUDWIG VANDENHOVE
1. De evaluatie van KPMG en VOKA van het effect van de maatregel ‘ontwrichte zones’ 
bevestigt de analyse die VLAIO ook reeds gemaakt heeft van de maatregel. Omwille 
van het positieve effect van de maatregel hebben we met de Vlaamse regering op 22 
maart 2024 dan ook beslist om vier nieuwe steunzones af te bakenen en dit voorstel 
in te dienen bij de federale minister, bevoegd voor Financiën. Het gaat om volgende 
steunzones: 
1. Limburg: zone rond Lanaken 
2. Kempen: zone rond Turnhout-Beerse 
3. As Antwerpen-Brussel: zone in Machelen-Vilvoorde 
4. West-Vlaanderen: zone rond Wielsbeke 
De afbakening van nieuwe steunzones heeft een aantal belangrijke voordelen 
tegenover de verlenging van de bestaande zones:
1. De wet houdende de uitvoering van het pact voor competitiviteit, 
werkgelegenheid en relance geeft de mogelijkheid om nieuwe steunzones af te 
bakenen. Er is hiervoor geen wetswijzing nodig in tegenstelling tot de 
verlenging.
2. Gelijke looptijd van de zones. Zonder nieuwe initiatieven loopt de steunzone 
rond Zaventem-Machelen nog 3,5 jaar verder terwijl de zones rond Genk en 
Turnhout aflopen eind dit jaar. Dit kan een aanzienlijk concurrentienadeel met 
zich meebrengen. De zones rond Genk en Turnhout hebben weliswaar een even 
lange looptijd gehad, maar voor de aanvragen werden bij aanvang in 2015 veel 
strengere voorwaarden opgelegd (o.a. nood aan Vlaamse cofinanciering), 
waardoor zij niet ten volle 7,5 jaar hebben kunnen gebruik maken van deze 
steunmaatregel. De afbakening van nieuwe steunzones lost deze ongelijkheid 
op.
3. De mogelijkheid om een extra steunzone te creëren in West-Vlaanderen. Dit is 
de enige provincie die nog geen mogelijkheid had om van deze maatregel te 
kunnen genieten. Nochtans liggen de het aantal faillissementen/ontslagen in de 
grootte orde van Limburg. De andere provincies liggen deels of bijna volledig in 
een steunzone.
4. Afstemming op de regionale steunkaart: de afbakening van nieuwe steunzones 
biedt de mogelijkheid om maximaal af te stemmen op te regionale steunkaart. 
Zo kunnen grote ondernemingen meer gebruik maken van deze 
steunmaatregel. 
 
2-5.De zone rond Lanaken is één van de nieuwe ontwrichte zones die we met de Vlaamse 
regering op 22 maart 2024 afgebakend hebben. Het voorstel om deze zone te 
erkennen als ontwrichte zone werd aangemeld bij collega minister van Peteghem 
tezamen met het voorstel om ook 3 andere zones te erkennen als ontwrichte zone. Ik 
kan uiteraard niet vooruit lopen op de eventuele erkenning van deze zones.  
 
