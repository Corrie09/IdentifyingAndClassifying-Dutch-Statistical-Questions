title: Huursubsidies scholen - Oproepen
thema: Onderwijs en Vorming
pdf link: https://docs.vlaamsparlement.be/pfile?id=2080050
thema link: https://www.vlaamsparlement.be/parlementaire-documenten/schriftelijke-vragen/1834738
SCHRIFTELIJKE VRAAG
nr. 33
van BRECHT WARNEZ
datum: 18 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Huursubsidies scholen  -  Oproepen
Het Agentschap voor Infrastructuur in het Onderwijs (AGION) heeft sinds 2016 al zes 
oproepen gelanceerd waarbij scholen een huursubsidie kunnen aanvragen om een gebouw 
te huren. 
In het kader van de besparingen die ook het onderwijs moest doen, werd afgesproken om 
één oproep voor huursubsidies over te slaan en zo 5 miljoen euro minder uit te geven. De 
nieuwe oproep werd gelanceerd en scholen kregen tijd tot 15 september 2023.
De huursubsidienorm zal worden afgestemd op de financiële norm op het einde van de 
oproep. In de praktijk betekent dit dat de norm van augustus 2023 bepalend zal zijn.
In het antwoord op mijn schriftelijke vraag nr. 294 van 9 februari 2024 gaf toenmalig 
bevoegd minister Weyts aan dat hij 137 aanvragen ontving binnen de zesde oproep.
Daarom de volgende opvolgvraag.
Graag alle data in Excel beschikbaar stellen.
1. Kan de minister een overzicht geven van de resultaten van de zesde oproep voor 
huursubsidies in het onderwijs? Graag een overzicht per provincie, per project (school 
en adres) met vermelding van de jaarlijkse huurprijs, het aantal leerlingen dat 
gebruikmaakt van het te huren gebouw en het aantal vierkante meter per gebouw. 
Graag, waar van toepassing, vermelding van het aantal extra plaatsen.
2. Hoeveel dossiers van het totaalaantal ingediende dossiers zullen de subsidie krijgen?
a) Hoeveel dossiers werden niet geselecteerd?
b) Waar liep het mis bij de niet-geselecteerde dossiers?
c) Hoe apprecieert de minister het aantal aanvragen?
d) Is de langere wachttijd voor een oproep merkbaar bij het aantal aanvragen?
e) Wanneer krijgen de niet-geselecteerde indieners de kans om hun dossiers te 
herbekijken en opnieuw in te dienen?
3. Plant de minister een evaluatie van het systeem van de huursubsidies, die ingezet 
worden om scholen met capaciteitsproblemen aan voldoende onderwijsruimte te 
helpen?
Zo ja, wat is daarvoor het traject en de timing?
Zo niet, op welke manier plant de minister hulp voor scholen met capaciteitsnoden?
4. Wanneer zal de volgende en zevende oproep plaatsvinden?
a) Wordt het vroegere ritme opnieuw opgenomen?
b) Wanneer loopt deze aanvraagperiode dan af?
c) Welk budget reserveert de minister voor de volgende aanvraagperiode?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 33 van 18 oktober 2024
van BRECHT WARNEZ
1. In bijlage vindt u een overzicht van de resultaten van de zesde oproep voor 
huursubsidies. 
2. 99 dossiers zullen subsidies krijgen.
a-b) 11 aanvragen zijn niet geselecteerd omwille van het niet voldoen aan de 
algemene voorwaarden om in aanmerking te komen voor huursubsidies. Anderen 
zijn geannuleerd op vraag van de inrichtende macht.
In totaal waren 123 aanvragen ontvankelijk. Deze dossiers werden inhoudelijk 
nagekeken en beoordeeld op basis van de zeven reglementaire selectiecriteria. 
Om geselecteerd te worden, moest een aanvraag een minimumscore behalen 
van 40 punten over alle criteria heen. Op basis van de beoordeling zijn er:
o24 aanvragen die de minimumscore van 40 punten niet hebben behaald en 
dus niet gunstig gerangschikt zijn; 
o99 aanvragen die de minimumscore van 40 punten wel hebben behaald en 
dus gunstig gerangschikt zijn.
c) Om te voorzien in voldoende schoolinfrastructuur is het belangrijk om 
verschillende pistes te bewandelen. Dankzij de huursubsidies kunnen scholen 
beschikken over extra onderwijsruimte en snel en flexibel plaatsen creëren. Het is 
positief dat deze oproep ervoor zorgt dat bijna 26 000 leerlingen kunnen genieten 
van extra schoollokalen.
d) Het is belangrijk dat de scholen voldoende tijd krijgen om hun aanvraagdossier 
goed voor te bereiden. 
e) Een nieuwe aanvraag voor een huursubsidie kan alleen worden ingediend in kader 
van een periodieke oproep.
3. Ik bekijk of het na zes oproepen aangewezen is om het systeem van huursubsidies en 
het reglementair kader dat is voorzien te evalueren.
4. Ik zal verder bekijken wanneer we een volgende oproep kunnen lanceren waarbij de 
scholen ruim op voorhand zullen verwittigd worden om te kunnen deelnemen.
BIJLAGE
Overzicht
