title: Auditieve hulpsystemen voor blinden en slechtzienden aan verkeerslichten - Rateltikkers en drukknoppen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2012720
thema link: https://www.vlaamsparlement.be/parlementaire-documenten/schriftelijke-vragen/1774580
SCHRIFTELIJKE VRAAG
nr. 157
van ANNICK LAMBRECHT
datum: 24 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Auditieve hulpsystemen voor blinden en slechtzienden aan verkeerslichten  -  Rateltikkers 
en drukknoppen
Blinden en slechtzienden zijn heel afhankelijk van hulpsystemen bij het oversteken van 
lichten. Het plaatsen van rateltikkers is vandaag de dag vervangen door het plaatsen van 
drukknoppen die voorzien zijn van auditieve hulpsignalen voor blinden en slechtzienden. 
Maar de aanvraagprocedure om die hulpsystemen geïnstalleerd te krijgen, blijft 
omslachtig. De aanvraag start door een schrijven aan het afdelingshoofd van de betrokken 
afdeling van Wegen en Verkeer door een organisatie die de blinden en slechtzienden 
vertegenwoordigt. Daarin wordt gemotiveerd waarom er op een bepaald traject auditieve 
hulpsignalen nodig zijn voor blinden en slechtzienden, met vermelding van de naam van 
de slechtziende/blinde en de route die deze persoon wenst te volgen waarbij op 
oversteekpunten een vorm van auditieve ondersteuning nodig is.
De aanvraag zal dan behandeld worden op de PCV-vergadering (Provinciale Commissie 
Verkeersveiligheid), waarna het team EW (Elektrische Weginstallaties) van de afdeling de 
verkeerslichten van de auditieve hulpsignalen zal voorzien.
1. Wat betreft het aandeel rateltikkers en nieuwe drukknoppen met auditieve 
ondersteuning in Vlaanderen:
a) Hoeveel kruispunten en oversteekpunten zijn er op gewestwegen in Vlaanderen 
voorzien van rateltikkers? Graag opgedeeld per provincie en de evolutie van de 
laatste vier jaar.
b) Hoeveel kruispunten en oversteekpunten zijn er op gewestwegen in Vlaanderen 
voorzien van nieuwe drukknoppen met auditieve ondersteuning? Graag opgedeeld 
per provincie en de evolutie van de laatste vier jaar.
c) Hoeveel kruispunten en oversteekpunten op gewestwegen zijn er in Vlaanderen 
niet voorzien van rateltikkers? Graag opgedeeld per provincie en de evolutie van 
de laatste vier jaar.
d) Hoeveel kruispunten en oversteekpunten zijn er op gewestwegen in Vlaanderen 
niet voorzien van nieuwe drukknoppen met auditieve ondersteuning? Graag 
opgedeeld per provincie en de evolutie van de laatste vier jaar.
2. Hoeveel aanvragen zijn er lopend voor rateltikkers in Vlaanderen en wat is de 
gemiddelde tijd tussen het aanvragen van rateltikkers en de plaatsing ervan 
(gemiddelde over heel Vlaanderen voor zowel rateltikkers als de nieuwe systemen)?  
3. Hoeveel aanvragen zijn er lopend voor de nieuwe auditieve ondersteuning in 
Vlaanderen en wat is de gemiddelde tijd tussen het aanvragen van deze systemen en 
de plaatsing ervan (gemiddelde over heel Vlaanderen voor zowel rateltikkers als de 
nieuwe systemen)? 
4. Waarom zijn rateltikkers geen standaarduitrusting van kruispunten en 
oversteekplaatsen? Wat is de motivering daarvoor?
5. Waarom zijn nieuwe drukknoppen met auditieve ondersteuning geen 
standaarduitrusting van kruispunten en oversteekplaatsen? Wat is de motivering 
daarvoor?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 157 van 24 oktober 2023
van ANNICK LAMBRECHT
Bemerking vooraf:
Rateltikkers en drukknoppen met auditieve ondersteuning zijn twee 
technieken/technologieën om hetzelfde doel te bereiken, namelijk het begeleiden van 
blinden en slechtzienden bij hun oversteek op een lichtengeregeld kruispunt. Wanneer het 
Agentschap Wegen en Verkeer (AWV) overgaat tot het plaatsen van voorzieningen voor 
blinden en slechtzienden, wordt voor die techniek/technologie gekozen die op dat moment 
het meest courant is. Rateltikkers vormen hierbij een oudere techniek die enkel in stand 
gehouden wordt op bestaande installaties. Er zijn namelijk technische hindernissen die het 
verhinderen om bestaande rateltikkers om te bouwen naar een drukknop met auditieve 
ondersteuning (bv. te weinig beschikbare kabels). Voor nieuwe installaties wordt steeds 
gekozen voor drukknoppen met auditieve ondersteuning omwille van hun grotere 
mogelijkheden op het vlak van programmatie.
1. In de databanken van het Agentschap Wegen en Verkeer (AWV) wordt bijgehouden of 
er op een kruispunt al dan niet voorzieningen voor blinden en slechtzienden zijn 
aangebracht. Er wordt echter geen onderscheid gemaakt op basis van het type 
voorziening dat geplaatst is (rateltikker of drukknoppen met auditieve ondersteuning). 
Bijkomend bevatten de databanken van het AWV enkel de huidige toestand van het 
patrimonium. Dat betekent dat historische info niet kan aangeleverd worden.
Onderstaande tabel bevat het overzicht per provincie van de kruispunten in beheer 
van het AWV op datum van 9 oktober 2023, waarbij aangegeven is hoeveel kruispunten 
er wel en niet voorzien zijn van voorzieningen voor blinden en slechtzienden.
Provincie Aantal 
kruispunten 
voorzien van 
voorzieningen 
voor blinden en 
slechtziendenAantal kruispunten 
niet voorzien van 
voorzieningen voor 
blinden en 
slechtziendenTotaal 
aantal 
kruispunten
Antwerpen 36 478 514
Limburg 43 161 204
Oost-Vlaanderen 39 289 328
Vlaams-Brabant 16 326 342
West-Vlaanderen 50 282 332
2-3.Momenteel zijn er twaalf lopende aanvragen voor het plaatsen van voorzieningen voor 
blinden en slechtzienden. 
De gemiddelde tijd tussen het aanvragen van voorzieningen voor blinden en 
slechtzienden en de plaatsing ervan ligt tussen de zes maanden en een jaar. Deze 
termijn omvat eveneens het aanbrengen van de nodige podotactiele tegels.
4-5.Naast het plaatsen van drukknoppen met auditieve ondersteuning, dienen ook de 
nodige podotactiele voorzieningen te worden aangebracht op een kruispunt. Dit alles 
betekent een belangrijke bijkomende investering. In het verleden werd gekozen om 
dergelijke systemen niet standaard te voorzien, maar om deze te plaatsen op 
aanvraag. 
De procedure voor het aanvragen van voorzieningen voor blinden en slechtzienden 
die momenteel toegepast wordt binnen het AWV, is in bijlage bijgevoegd. Deze 
procedure is momenteel in herziening. In de toekomst willen we proactief op meer 
plaatsen voorzieningen voor blinden en slechtzienden voorzien. Zo zullen bij nieuwe 
kruispunten of grondige herinrichtingen en op kruispunten waar ingrijpende 
aanpassingen gebeuren aan de lichtenregeling (bv. aanpassingen conform het 
Actieplan Verkeerslichten) standaard de nodige kabels voorzien worden voor 
eventuele akoestische/auditieve signalisatie. Op deze manier kan bij een latere 
aanvraag sneller en zonder ingrijpende aanpassingen overgegaan worden tot het 
plaatsen van akoestische/auditieve signalisatie. Daarnaast zullen op lichtengeregelde 
kruispunten die gelegen zijn in de bebouwde kom de akoestische/auditieve signalisatie 
en de podotactiele aanpassingen meteen voorzien worden op alle takken van het 
betreffende kruispunt.
Voor bestaande kruispunten waar geen belangrijke aanpassingen gepland zijn, zal het 
plaatsen van deze voorzieningen nog steeds op aanvraag blijven. De 
aanvraagprocedure zal echter een stuk vereenvoudigd worden. Zo zal een aanvraag 
niet meer ondersteund moeten worden door een vereniging voor blinden en 
slechtzienden.
BIJLAGE
Huidige procedure voor aanvragen van voorzieningen voor blinden en slechtzienden
