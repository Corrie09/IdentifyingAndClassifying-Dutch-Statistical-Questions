title: Merkbeleid Vlaamse overheid - Rol DKBUZA en sensibilisering
thema: Vlaamse administratie
pdf link: https://docs.vlaamsparlement.be/pfile?id=2027144
thema link: https://www.vlaamsparlement.be/parlementaire-documenten/schriftelijke-vragen/1786930
SCHRIFTELIJKE VRAAG
nr. 84 
van CATHY COUDYSER
datum: 11 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Merkbeleid Vlaamse overheid  -  Rol DKBUZA en sensibilisering
Sinds 2008 voert de Vlaamse overheid een merkbeleid dat Vlaanderen zowel in het binnen- 
als in het buitenland aantrekkelijk op de kaart moet zetten. Zo is er de baseline 
‘Vlaanderen, verbeelding werkt’ voor binnenlandse communicatie en is er een dienst 
Merkenbeleid ondergebracht bij het Departement Kanselarij en Buitenlandse Zaken 
(DKBUZA). 
Over die dienst zei de minister het volgende tijdens de commissie Algemeen Beleid van 9 
mei 2023: “Het is ook zo dat er binnen de administratie, bij de Kanselarij, een dienst 
Merkenbeleid is, die daar ‘watchdog’ over speelt, en die ook regelmatig op een 
constructieve manier met de betrokken administratie of het kabinet correcties aanbrengt 
aan de overheidscommunicatie.” De dienst heeft dus een controlerende functie.
Voorts valt er te lezen in de beleids- en begrotingstoelichting (BBT) voor 2024: “In 2024 
zal ik een sensibiliseringscampagne voor het juist toepassen van de huisstijlregels binnen 
de Vlaamse overheid verderzetten en de nodige aandacht besteden aan de juiste 
handhaving van de richtlijnen.” 
Daarnaast bestaat er een website waarop het merkbeleid van de Vlaamse overheid wordt 
uiteengezet. Op de website worden een viertal handleidingen ter beschikking gesteld aan 
de Vlaamse administratie. In de handleiding over ‘niveau 4-communicatie’ wordt specifiek 
ingegaan op hoe men als Vlaamse administratie een merkbeleid kan voeren samen met 
externe organisaties waarmee samengewerkt wordt of die subsidies ontvangen.
1. Kan de minister nader toelichten hoe DKBUZA zijn controlerende taak uitvoert?
a) Proactief of enkel reactief?
b) Welke acties staan daarvoor in 2024 gepland?
c) Welke rol heeft DKBUZA daarin en welke rol is weggelegd voor de verschillende 
overheidsdiensten en departementen?
d) Welke rol en welke acties onderneemt DKBUZA of de departementen ten opzichte 
van de organisaties die vanuit dit departement gesubsidieerd worden?
e) Welke uitdagingen of knelpunten stelt DKBUZA vast met betrekking tot de 
controlerende functie?
f) Welke uitdagingen of knelpunten stelt DKBUZA vast specifiek met betrekking tot 
de handhaving?
2. Kan de minister nader toelichten hoe de sensibiliseringscampagne van 2024 eruit ziet:
a) Welke doelgroepen wil men specifiek benaderen?
b) Welke acties zijn aan de sensibiliseringscampagne verbonden?
c) Welke timing wordt vooropgesteld?
3. Hoe kan de Vlaamse overheid ook bedrijven, organisaties, belangenbehartigers en 
verenigingen in Vlaanderen sensibiliseren zodat zij in hun specifieke werking onze regio 
in binnen- en buitenland uitdragen als innovatieve kennisregio, open handelsregio, 
cultuurregio enzovoort?
a) Heeft DKBUZA daar al onderzoek naar gedaan? Zo ja, wat zijn de resultaten, zo 
niet, lijkt dat een optie?
b) Heeft DKBUZA goede voorbeelden die als voorbeeld uitgedragen kunnen worden?
c) Heeft DKBUZA zicht op mogelijke positieve sensibiliseringsacties, lerende 
netwerken, expertisedeling?
d) Hoe kijkt de minister naar het mooie initiatief van UNIZO om het Vlaamse 
vakmanschap in de kijker te zetten met het label ‘Handmade in Belgium’ in functie 
van het merkenbeleid van Vlaanderen en het positioneren van Vlaanderen door de 
troeven in de verf te zetten?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 84 van 11 december 2023
van CATHY COUDYSER
1. a) Het Departement Kanselarij en Buitenlandse Zaken (DKBUZA) voert zijn 
controlerende taak zowel proactief als reactief uit. Alle entiteiten van de Vlaamse 
overheid kunnen met vragen terecht bij het team merkbeleid binnen DKBUZA. Op 
die manier wordt proactief communicatie gescreend en feedback gegeven. Wanneer 
communicatie werd gelanceerd dat niet conform het merkbeleid is, dan contacteert 
het team merkbeleid reactief de betrokken entiteit met de vraag de communicatie 
aan te passen indien mogelijk en om in de toekomst het merkbeleid correct toe te 
passen.
b-c)Het is de verantwoordelijkheid van elke entiteit om ervoor te zorgen dat alle 
communicatie merkbeleid conform is. Elke entiteit beschikt over een 
huisstijlcoördinator die binnen de eigen entiteit toeziet dat de communicatie 
huisstijlconform is. De taak van DKBUZA is ervoor te zorgen dat elke entiteit over 
de juiste en meest up-to-date informatie beschikt en alle entiteiten te 
ondersteunen met tools, grids, platformen en gidsen. Daarboven onderhoudt 
DKBUZA een netwerk met de huisstijlcoördinatoren om blijvend te sensibiliseren. 
Acties die louter controlerend zijn staan niet gepland.
d) Elke entiteit is verantwoordelijk voor de eigen subsidiebesluiten. Elke 
communicatieverplichting is vervat in het subsidiebesluit en dat kan verschillen per 
subsidiebesluit.
e) De kwaliteit van de overdracht over het belang van het merkbeleid naar nieuwe 
medewerkers is zeer divers naargelang de entiteit en gebeurt niet altijd even 
grondig. Nieuwe medewerkers weten niet altijd waar ze de info kunnen vinden of 
wie ze moeten contacteren met vragen over het merkbeleid. Het team merkbeleid 
pakt dit in 2024 aan met een specifiek actieplan voor nieuwe medewerkers.
f) Merkbeleid is niet alleen de verantwoordelijkheid van de 
communicatieverantwoordelijken, maar is de verantwoordelijkheid van iedereen 
binnen een organisatie, zoals ministers, top- en middenkader, team- en 
projectverantwoordelijken. Het is een uitdaging om iedereen te bereiken binnen de 
Vlaamse overheid, die zeer divers is. Dit pakt het team merkbeleid verder aan in 
2024.
2. a) De doelgroepen zijn als volgt:
•Communicatieverantwoordelijken: zij zijn een belangrijke brug naar top- en 
middenkader;
•Leidinggevenden: het is belangrijk dat zij de communicatieverantwoordelijken 
steunen in hun advies en beslissingen;
•HR-medewerkers: zij hebben een grote rol te spelen bij de onboarding van 
nieuwe medewerkers;
•Facility managers: zij bepalen onrechtstreeks de uitstraling van de organisatie 
via uiteenlopende raamcontracten en aankoopbeleid;
•Nieuwe Vlaamse Regering: zij dienen het goede voorbeeld te geven.
b) De sensibilisering van een aantal doelgroepen wordt reeds opgestart, zoals 
leidinggevenden inzake communicatie en andere medewerkers die een belangrijke 
rol vervullen om het horizontaal communicatiebeleid vorm te geven en te 
implementeren. Verdere concrete acties zullen nog uitgewerkt worden.
c) Omdat het voorbereidingstraject zeer intensief en uitgebreid is met huisstijlgidsen, 
website en promotiemateriaal, zal de communicatie plaatsvinden Q4 2024.
3. a) DKBUZA heeft nog geen dergelijk onderzoek gedaan.
Uit de veelvuldige contacten van DKBUZA met Vlaamse belanghebbenden en 
middenveld komt naar voor dat men vaak maar al te goed beseft dat het in het 
eigen belang is om zich te situeren binnen een innovatieve kennisregio, open 
handelsregio, en cultuurregio. Immers buitenlandse partners kiezen niet louter voor 
een Vlaamse partner om diens eigen kwaliteiten, maar ook omwille van het bredere 
ecosysteem errond.
Mijn diensten staan de Vlaming ook buiten Vlaanderen bij om het imago van 
Vlaanderen uit te dragen. DKBUZA zet in zijn contacten met Vlaamse partners en 
via haar website het bestaan van zijn diplomatiek netwerk in de kijker. Vlaamse 
partners kunnen via de Vlaamse vertegenwoordigingen bij hun internationale acties 
buiten Vlaanderen steunen op Vlaamse aanwezigheid bij tal van landen en 
internationale organisaties. Zij kunnen er terecht voor informatie over Vlaanderen, 
de expertise en het netwerk van de Vlaamse diplomaten en voor activiteiten in het 
Vlaams huis, want elk Vlaams Huis is een huis met open deuren. De diplomaten ter 
plaatse staan in nauw contact met Vlaamse expats die in hun ambtsgebied wonen 
(via organisaties als Vlamingen in de Wereld en andere Vlaamse clubs) en zij 
dragen mee de sterktes van Vlaanderen uit. DKBUZA bouwt ook netwerken van 
Vlamingen werkzaam in internationale organisaties uit.
b) Wat goede voorbeelden betreft kan onder andere verwezen worden naar de 
campagne “Zie Ons Doen” in het kader van het Europese voorzitterschap, het 
belevingsfestival Flanders Technology & Innovation (van 15 tot 24 maart 2024), de 
internationale nieuwsdienst Vlaanderen, het Vlaams internationaal beursprogramma 
voor topstudenten (Fayat) en het ter beschikking stellen van de publicatie van 
‘Vlaanderen in een notendop’.
c) Er vindt regelmatig overleg plaats tussen DKBUZA, FIT en Toerisme Vlaanderen 
met oog op kennisdeling met partners en stakeholders.
d) ‘Handmade in Belgium’ is een mooi initiatief, maar er zijn weinig linken met het 
merkbeleid van Vlaanderen. Het label wordt gekoppeld aan de merknaam België, en 
niet aan Vlaanderen. Bovendien legt het label de nadruk op handwerk, terwijl het 
merkverhaal van Vlaanderen ‘Baanbrekend Vakmanschap’ betrekking heeft op de 
mensen in Vlaanderen die ‘state of the art’ zijn in hun vak, en dus vooral 
vooruitstrevend en innovatief zijn op alle vlakken zoals bijvoorbeeld ook gaming en 
3D-printing. Daarmee wil ik niet zeggen dat ‘Handmade in Belgium’ geen Vlaamse 
vakmensen erkent.
