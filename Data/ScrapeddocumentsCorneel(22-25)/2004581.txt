title: Natuurherstelmaatregelen - Weersimpact op de uitvoeringsmogelijkheden
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2004581
thema link: https://www.vlaamsparlement.be/parlementaire-documenten/schriftelijke-vragen/1768224
SCHRIFTELIJKE VRAAG
nr. 23
van STEFAAN SINTOBIN
datum: 5 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Natuurherstelmaatregelen  -  Weersimpact op de uitvoeringsmogelijkheden
In Vlaanderen waakt het Agentschap voor Natuur en Bos (ANB) over de correcte naleving 
van het decreet van 21 oktober 1997 betreffende het natuurbehoud en het natuurlijk 
milieu.
Wanneer ANB in die optiek vaststelt dat historische permanente graslanden in VEN-gebied, 
waarbij voor deze graslanden een nulbemesting en vegetatiewijzigingsverbod geldt, alsnog 
mechanisch gescheurd en met cultuurgewassen beplant worden, dan volgt voor de 
overtreder in regel een proces-verbaal, alsook een bestuurlijke maatregel die het herstel 
in de oorspronkelijke toestand oplegt (VEN: Vlaams Ecologisch Netwerk). In concreto houdt 
die herstelmaatregel desgevallend het opnieuw inzaaien van de aangetaste percelen in met 
een door ANB opgelegde grassoort, en dat binnen een door ANB opgelegde termijn.
Van een gespecialiseerde overheidsdienst als ANB mag worden verwacht dat zij bij de 
uitvaardiging van dergelijke herstelmaatregel oordeelkundig rekening houden met alle 
omgevingsfactoren, inzonderheid wat betreft verwachte temperatuur en 
neerslaghoeveelheid, die een significante impact kunnen hebben op het inzaaien en de 
groei van de opgelegde gewassoort.
Vanuit de landbouwsector signaleert men echter dat ANB niet altijd even zorgvuldig en 
oordeelkundig tewerk gaat wat betreft het opleggen van natuurherstelmaatregelen. Een 
voorbeeld zal dat duidelijk maken.
In Berlare (Oost-Vlaanderen) stelt ANB op 9 mei 2023 vast dat het hoger beschreven type 
grasland werd gescheurd, alsook dat het getroffen perceel met zonnebloemenzaden werd 
ingezaaid. (PV DE.64J.H2.160078/23). Pas op 5 juni 2023, bij de aanvang van een 
hittegolf- en droogteperiode waarbij de maximumtemperatuur in Berlare tijdens de maand 
juni oploopt tot maar liefst 32°C, volgt vanuit ANB een bestuurlijke maatregel die de 
eigenaar op straffe van dwangsom verplicht om het perceel tegen uiterlijk 30 juni 2023 
opnieuw in te zaaien met Italiaans raaigras.
Het hoeft geen verder betoog dat de kiem- en groeikansen van Italiaans raaigras onder 
dergelijke klimatologische omstandigheden zo goed als nihil zijn, maar onder druk van de 
dwangsom waarmee ANB dreigt, voert de perceeleigenaar de opgelegde herstelmaatregel 
uit.
Het resultaat laat zich echter raden, het ingezaaide raaigras komt niet tot ontwikkeling en 
enkel onkruid kan zich op het perceel ontwikkelen.
Op 26 augustus 2023 stelt ANB laconiek vast dat “het perceel op onvoldoende wijze is 
hersteld”, waarna op 29 augustus 2023 vanuit ANB een nieuwe aanmaning volgt.
Volgens deze aanmaning, dient de perceeleigenaar, midden in een nieuwe hittegolf- en 
droogteperiode waarbij de maximumtemperatuur tijdens de maand september in Berlare 
oploopt tot zelfs 33°C, het onkruid op het perceel tegen uiterlijk 30 september 2023 te 
maaien waarbij hij nieuw Italiaans raaigraszaad tussen dit maaisel dient door te zaaien. 
Het hoeft geen verder betoog dat de kiem- en groeikansen onder dergelijke 
omstandigheden opnieuw zo goed als onbestaande zijn, alsook dat deze tweede door ANB 
uitgevaardigde herstelmaatregel voor de perceeleigenaar alleen maar opnieuw tot 
volkomen zinloze inspanningen en kosten leidt.
1. Deelt de minister het standpunt dat ANB bij het uitvaardigen van 
natuurherstelmaatregelen, steeds zorgvuldig en oordeelkundig rekening moet houden 
met alle omgevingsfactoren, inzonderheid wat betreft verwachte temperatuur en 
neerslaghoeveelheid, die een significante impact kunnen hebben op de succesvolle 
uitvoering van dergelijke maatregelen zodat het beoogde natuurherstel maximaal 
gewaarborgd wordt en de kosten voor de uitvoerders niet zinloos oplopen? Zo niet, 
waarom niet? Zo ja, op welke manier wordt binnen ANB de kwaliteit, zorgvuldigheid 
en oordeelkundigheid van de uitgevaardigde natuurherstelmaatregelen geborgd?
2. Is de minister van oordeel dat natuurherstelmaatregelen waarbij ANB op straffe van 
dwangsom oplegt om raaigrassoorten in te zaaien of tussen onkruidmaaisel door te 
zaaien tijdens langdurige hittegolf- en droogteperiodes, waarbij de 
maximumtemperaturen tot boven 30°C oplopen, kunnen worden beschouwd als 
zorgvuldige en oordeelkundige beslissingen van haar gespecialiseerd 
overheidspersoneel? Zo ja, op welke wetenschappelijke argumenten steunt de minister 
zich? Zo niet, welke maatregelen zal de minister uitvaardigen om binnen ANB de 
kwaliteit, zorgvuldigheid en oordeelkundigheid van de uitgevaardigde 
natuurherstelmaatregelen te optimaliseren en waarborgen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 23 van 5 oktober 2023
van STEFAAN SINTOBIN
1. Ik ben van mening  dat wanneer herstelmaatregelen worden opgelegd zij effectief 
natuurherstel moeten beogen, redelijk en proportioneel moeten zijn en dat een 
haalbare uitvoeringstermijn moet worden opgelegd. Ook Natuurinspectie deelt dit 
standpunt. Intern binnen Natuurinspectie bestaan dan ook richtlijnen voor onder 
andere de hersteltermijn bij een opgelegde bestuurlijke maatregel. De hersteltermijn 
betreft altijd een periode die langer duurt dan de periode waarbinnen een 
weersvoorspelling als voldoende betrouwbaar kan betiteld worden. 
De informatie over het voorbeeld waarop deze vraag gebaseerd  is, is niet volledig, 
incorrect en wijkt af van de reële feiten uit het onderzoek. Gelet op de 
geheimhoudingsplicht kan ik hier niet verder op ingaan. Wel betreur dat schriftelijke 
vragen worden gebruikt om, al dan niet correcte, informatie verkrijgen of te 
verspreiden over handhavingsdossiers.
Het Agentschap voor Natuur en Bos (ANB) houdt bij de uitvoering van opgelegde 
maatregelen rekening met extreme weersomstandigheden. Indien extreme 
weersomstandigheden de uitvoering belemmeren, wordt er rekening mee gehouden bij 
de uitvoeringstermijnen.
2.Ik verwijs naar mijn antwoord op vraag 1. Er werd zoals gesteld in uw vraagstelling in 
het aangehaalde voorbeelddossier trouwens geen dwangsom opgelegd.
