title: N449 Wachtebeke - Dringende maatregelen verkeersveiligheid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2025049
thema link: https://www.vlaamsparlement.be/parlementaire-documenten/schriftelijke-vragen/1786922
SCHRIFTELIJKE VRAAG
nr. 378 
van STEPHANIE D'HOSE
datum: 11 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
N449 Wachtebeke  -  Dringende maatregelen verkeersveiligheid 
Een fietsster is onlangs overleden bij een tragisch ongeval op het kruispunt van de 
Groenstraat met Walderdonk in Wachtebeke. Het is helaas al het vijfde dodelijke slachtoffer 
op dat specifieke traject, en het tweede dit jaar.
Die gewestweg staat al geruime tijd bekend als een gevaarlijk verkeerspunt, waarbij de 
slechte staat van de weg en het ontbreken van afgescheiden fietspaden aanhoudende 
zorgen baren. In dat kader heeft het lokale bestuur dringend een beroep gedaan op de 
Vlaamse overheid om doortastende maatregelen te nemen.
1. Kan de minister een overzicht geven van de stappen die in het verleden zijn 
ondernomen om de verkeersveiligheid op de N449 in Wachtebeke te verbeteren?
2. Welke concrete maatregelen plant de minister om het gevaarlijke kruispunt van de 
Groenstraat met Walderdonk aan te pakken, gezien de herhaalde incidenten en de 
dringende oproep van het lokale bestuur?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 378 van 11 december 2023
van STEPHANIE Dâ€™HOSE
1. Het Agentschap Wegen en Verkeer (AWV) heeft in 2021/2022 de dorpskern vanaf 
Rechtstro tot aan de Meerstraat langs de Moervaart op de N449 aangepakt. Door het 
inrichten van een zone 30 (centrumgebied) werd het doorgaand verkeer van de 
dorpskern geweerd. De dorpskern werd groener en veiliger gemaakt. Binnen dit project 
zijn ook verbeterde (veiligere) fietspaden voorzien.
Op het grondgebied van de gemeente Wachtebeke zijn een vijftal schoolroutes 
aangeduid, waarvan er drie reeds uitgevoerd zijn (ter hoogte van de Overledebrug, 
dorpskern Wachtebeke, overgang van fietspaden naar fietssuggestiestroken 
(Rechtstro)) en andere in voorbereiding zijn.
Het fietspad doorheen Kloosterbos werd door het AWV opgeknapt, in de mate van het 
mogelijke (instandhoudingswerken, waarvoor geen vergunning nodig is).
Op vraag van de gemeente werd het snelheidsregime op de N449 (Walderdonk tot 
rotonde Cosmos) aangepast van 70 naar 50 km/u en dat in afwachting van de werken 
(2025) op dit wegsegment.
2. Naar aanleiding van het recente ongeval met een fietser ter hoogte van het kruispunt 
Groenstraat x N449 heb ik het MIA Quickscan project gelanceerd. Dit impliceert dat 
een team experten na een onafhankelijk onderzoek aanbevelingen kan formuleren. Er 
is een verkeerspsycholoog aangeduid. De analyse beperkt zich niet enkel tot hoe we 
de infrastructuur kunnen verbeteren, maar focust ook op het gedrag van de 
veroorzaker, het slachtoffer en andere betrokken verkeersdeelnemers. Er zal ook 
onderzocht worden welke quick wins er gerealiseerd kunnen worden.
Daarnaast onderzoekt het AWV op vraag van het gemeentebestuur de mogelijkheid 
om een vrachtwagensluis te plaatsen. Ook bekijkt het AWV of het fietspad doorheen 
het Kloosterbos in het voorjaar opnieuw fegatsoeneerd kan worden.
Verder wordt er extra belijning (randbelijning) voorzien om extra aandacht te vestigen 
op de overgang van fietspad naar fietssuggestiestrook.
Tot slot loopt het project voor de volwaardige herirnichting van de N449 met veilige 
fietspaden verder, en wordt er gestreefd naar een opstart van de werken in 2025.
