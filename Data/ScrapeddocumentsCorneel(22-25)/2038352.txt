title: Werelderfgoedcomité UNESCO - Vlaamse vertegenwoordiging en expertise
thema: Onroerend erfgoed
pdf link: https://docs.vlaamsparlement.be/pfile?id=2038352
thema link: https://www.vlaamsparlement.be/parlementaire-documenten/schriftelijke-vragen/1795626
SCHRIFTELIJKE VRAAG
nr. 142
van MANUELA VAN WERDE
datum: 18 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Werelderfgoedcomité UNESCO  -  Vlaamse vertegenwoordiging en expertise
De Belgische deelname aan het Werelderfgoedcomité voor de periode 2022-2025 is ook 
voor Vlaanderen een belangrijk moment. Onlangs konden we dan ook opgelucht 
ademhalen toen dat comité groen licht gaf voor de erkenning van WOI-sites als 
werelderfgoed. 
Het Werelderfgoedcomité, het orgaan van UNESCO dat instaat voor de beoordeling en de 
inschrijving van nieuwe sites op de Werelderfgoedlijst, wordt vertegenwoordigd door 21 
verschillende landen. Tijdens dat mandaat staan thema’s zoals klimaatverandering, 
duurzaam toerisme en erfgoed in tijden van conflict hoog op de agenda. Ik las in de beleids- 
en begrotingstoelichting (BBT) 2023 dat er ook werk wordt gemaakt van internationale 
profilering. België zal dus mee beslissen over een dertigtal Werelderfgoednominaties en 
een honderdvijftigtal ‘state of conservation’-rapporten. Daarvoor zou er - waar nodig - een 
beroep worden gedaan op het agentschap Onroerend Erfgoed en Vlaamse expertise.
1. Ik las op de officiële website van de Vlaamse Unesco Commissie dat het Geopark 
Schelde Delta wil aansluiten bij het netwerk van Unesco Global Geoparks. 
Zijn er naast het natuurlijke erfgoed ook nog Vlaamse onroerenderfgoedsites die een 
erkenning willen? 
2. Werd er al een beroep gedaan op het agentschap en zo ja, welke kennis werd er 
gedeeld? Heeft de minister het gevoel dat Vlaanderen voldoende vertegenwoordigd 
wordt in dat comité? Hoe evalueert hij de samenwerking tussen de gewesten?
3. Welke punten wil Vlaanderen zeker nog op de agenda zetten tijdens de laatste twee 
jaren van dit voorzitterschap? 
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 142 van 18 januari 2024
van MANUELA VAN WERDE
1. Naast Werelderfgoed heeft Unesco inderdaad ook andere erkenningen voor waardevolle 
landschappen en natuurgebieden. Zo bestaan er geoparken voor plaatsen met bijzonder 
geologisch erfgoed en biosfeergebieden waarbij aandacht gaat naar biodiversiteit en 
ecosystemen. Duurzame ontwikkeling en lokale betrokkenheid staan bij beiden centraal. 
Momenteel zijn er twee grensoverschrijdende Vlaams-Nederlandse kandidaturen nl. het 
geopark Schelde Delta en het biosfeergebied Kempen-Broek.
Een bondig overzicht over de verschillen en gelijkenissen tussen natuurlijk 
Werelderfgoed, biosfeergebieden en geoparken is terug te vinden in deze folder van de 
Vlaamse Unesco Commissie. 
Kenmerkend voor het dossier van het geopark Schelde Delta is dat het niet enkel focust 
op de geologische component maar ook heel wat aandacht besteedt aan de culturele-
/erfgoedcomponent. Het is immers net de intensieve interactie tussen de geologie en 
de mensen die kenmerkend is voor dit gebied. Die interactie komt tot uiting in de talrijke 
erfgoedsites van lokaal, regionaal of internationaal belang die het gebied rijk is. 
Het gebied van het geopark Schelde Delta is omvangrijk en complex. Via verschillende 
verhaallijnen wordt de beweging in het gebied weergegeven. De vele erfgoedsites 
werden mee opgenomen in deze thematische verhaallijnen en stimuleren zo 
bewustwording bij bewoners en bezoekers voor zowel geologie als erfgoed.
Het geopark Schelde Delta illustreert de interactie tussen de mens en zijn natuurlijke 
omgeving, zowel vroeger als nu en sensibiliseert bezoekers over geologie en de relatie 
met de natuur en het erfgoed in een gebied met permanente klimaatgerelateerde 
milieuveranderingen.
De verhaallijnen verbinden plaatsen met gedeelde kenmerken en maken de samenhang 
tastbaar voor een groot publiek. 
Een medewerker van het agentschap Onroerend Erfgoed heeft als ambtelijk lid van de 
Vlaamse Unesco Commissie en als lid van de werkgroep geoparken het dossier mee 
begeleid.
Een formele beslissing voor dit ingediende dossier volgt in het voorjaar van 2024 tijdens 
de uitvoerende raad van Unesco.
2. Het agentschap Onroerend Erfgoed was in 2023 nauw betrokken bij de voorbereiding 
van de bijeenkomst van het Werelderfgoedcomité in Riyad. Eén van de medewerkers 
van het agentschap maakte ook deel uit van de Belgische delegatie. Daarnaast was er 
ook een collega van het agentschap voor Natuur en Bos ter plaatse aanwezig, net als 
de Diplomatiek Vertegenwoordiger van Vlaanderen bij Unesco. Beiden waren ook nauw 
betrokken bij de voorbereiding.
Ik durf te stellen dat deze Vlaamse aanwezigen het verschil hebben gemaakt. Ze namen 
geregeld mee het woord, en de medewerker van Onroerend Erfgoed zat bijvoorbeeld 
ook de zogenaamde ‘writing group’ voor die in de marge van de zitting werd opgericht 
om een aangepast voorstel van beslissing voor te bereiden voor één specifiek ‘state of 
conservation’-dossier. Die writing group bleek nodig omdat, toen het debat geopend 
werd, er binnen het Werelderfgoedcomité twee tegengestelde meningen naar boven 
kwamen. Onder zijn voorzitterschap werd een breed gedragen nieuw voorstel van 
beslissing geredigeerd, dat vervolgens zonder verder debat werd goedgekeurd. 
De samenwerking tussen de gewesten op het vlak van werelderfgoed verloopt goed. 
Dat is al jaren zo. Het beste bewijs is allicht ook het feit dat Vlaanderen en Wallonië 
samen hard getrokken hebben aan het dossier van de herdenkingsmonumenten en 
begraafplaatsen van de Eerste Wereldoorlog. Ook met Brussel verloopt de 
samenwerking goed. 
De verschillende Belgische partners zijn in januari opnieuw gestart met de voorbereiding 
van de sessie in New Delhi. Momenteel betekent dit dat ze maandelijks online afspreken. 
Naarmate de sessie nadert zal die frequentie net zoals vorig jaar opgevoerd worden.
3. Onder impuls van de Vlaamse vertegenwoordigers in Riyad besliste het 
Werelderfgoedcomité vorig jaar om te starten met een fundamentele discussie over de 
werking van de Werelderfgoedconventie. Die is hoognodig: de Conventie barst uit haar 
voegen, met steeds meer werelderfgoederen, die ook steeds vaker met problemen 
kampen. Tegelijk zijn de omkadering en middelen niet mee gegroeid. 
Deze reflectie zal tijd vergen. Hiervoor is een open werkgroep opgericht, die begin 
februari voor het eerst bijeenkomt. Maar de bedoeling is nu vooral om tegen de volgende 
bijeenkomst van het Werelderfgoedcomité in New Delhi een plan van aanpak voor te 
stellen. Het echte denkwerk zal allicht pas dit najaar starten en zou meerdere jaren 
kunnen vergen.
Daarnaast benadrukken de verschillende gewestelijke vertegenwoordigers die de 
Werelderfgoedconventie opvolgen al jaren dat er meer synergie moet zijn tussen de 
verschillende culturele Unesco-conventies. Dat punt werd voor het eerst op de agenda 
gezet toen België zetelde in het Comité van de Conventie van Den Haag voor de 
Bescherming van Erfgoed in het geval van Gewapend Conflict. Toen stond Unesco daar 
om onbegrijpelijke redenen niet voor open. Maar de geesten zijn blijkbaar gerijpt, want 
vandaag lijkt er veel meer interesse in het thema. 
Een derde aandachtspunt voor Vlaanderen is de periodieke rapportage-oefening die 
Unesco organiseert. Ze is net afgelopen voor de regio Europa/Noord-Amerika. Dat 
betekent enerzijds dat er werk kan worden gemaakt van een actieplan. En anderzijds 
dat er ook opnieuw lessen kunnen getrokken worden uit hoe die oefening verlopen is. 
Unesco heeft dat de vorige keer, na de cyclus 2012-2013, te weinig gedaan. Waardoor 
de vragenlijst deze keer nog steeds te weinig relevant was voor met name seriële 
werelderfgoederen. Dat moet de volgende keer echt anders.
