title: Nieuw vervoersplan De Lijn - Regio Gent
thema: Mobiliteit en Verkeer
pdf link: https://docs.vlaamsparlement.be/pfile?id=2050898
thema link: https://www.vlaamsparlement.be/parlementaire-documenten/schriftelijke-vragen/1806112
SCHRIFTELIJKE VRAAG
nr. 699
van ELKE SLEURS
datum: 23 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Nieuw vervoersplan De Lijn  -  Regio Gent
De nieuwe vervoersplannen van De Lijn zorgen voor heel wat commotie en klachten. De 
gebruikers van het openbaar vervoer kunnen hun bezorgdheid daarover rechtstreeks naar 
de klantendienst van De Lijn sturen. Er zijn al ongeveer 6500 klachten binnengekomen 
over heel Vlaanderen. Helaas wordt er niet altijd binnen een redelijke termijn geantwoord. 
Nochtans is er extra personeel in dienst genomen om de klachten en opmerkingen te 
behandelen en op te volgen.
1. Hoeveel klachten zijn er uit de vervoerregio Gent over het nieuwe vervoersplan van De 
Lijn binnengekomen? Kan de minister aangeven welke klachten uit de stad Gent en de 
deelgemeenten komen? Graag met wat uitleg erbij.
2. In welke mate heeft men de klachten al behandeld en beantwoord?
3. Concreet ontving ik de volgende voorstellen ter verbetering of bijsturing van het huidige 
vervoersplan voor Gent.
a) De Scandinaviëstraat zou zijn afgesloten van de Dampoortwijk voor de 
buurtbewoners. 
Zal er een rechtstreekse verbinding komen tussen die twee punten? Zo niet, 
waarom niet?
b) De buslijn 681 Evergem-Vinderhoute-Gent Rabot zou frequenter kunnen rijden met 
een kleine omleiding van de Bosstraat tot aan het keerpunt aan het eind van de 
Boskeetstraat (zoals vroeger buslijn 18) en met een omleiding langs de 
Rodonkstraat en Zuidbroek (zoals vroeger buslijn 9).
In welke mate is dat haalbaar?
c) De omgeleide tramlijn 1 naar Gentbrugge zou de haltes Henri Pirennelaan en 
Braemkasteelstraat kunnen bedienen. 
In hoeverre is dat al onderzocht?
d) De buslijn 10 Snellaertplein-Dampoort-Korenmarkt-Mariakerke zou een grotere lus 
kunnen maken in Sint-Amandsberg zodat de bushaltes Zingemkouter en 
Gevaertstraat bediend kunnen worden. 
In hoeverre heeft men dat bekeken?
e) De hernieuwing van de jongerenabonnementen Buzzy Pazz is al eventjes achter de 
rug. Nu De Lijn niet alle haltes bedient, en dus de aangekochte diensten niet meer 
aanlevert, zou men vanuit juridisch en consumentenstandpunt denken dat er 
‘contractbreuk’ is gepleegd. 
Zijn er al gebruikers die hun abonnement hebben ingeleverd en hun geld hebben 
teruggekregen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 699 van 23 februari 2024
van ELKE SLEURS
1. De Lijn kan enkel cijfergegevens geven gericht op de vervoerregio Gent, niet 
uitgesplitst tussen stad Gent en/of deelgemeenten. Het klachtenbeeld wordt gegeven 
in de vorm van rubrieken waarover de klachten handelen. Onderstaande tabel gaat 
over de periode 6/01/24-18/02/24.
 
Nieuwe Net VVR Gent 
Aanbod 22 
Andere 99 
Bijkomende aansluiting 3 
Capaciteit 142 
Flex-vervoer 50 
Halte 50 
Hoppin algemeen 574 
Totaal 940 
2. Elke schriftelijke melding krijgt onmiddellijk een ontvangstbevestiging. Over de 
gestelde periode ontving 86,82% een definitief antwoord op datum 27/02/2024. 
 
3. a) Reizigers uit omgeving Scandinaviëstraat kunnen lijn 6 nemen tot halte Sint-
Jorisbrug en daar overstappen op lijnen 10-11-12a/b richting Dampoort.  
Vanaf Sint-Jorisbrug kan men ook wandelen naar Dampoort (+/- 600m). Tussen 
Muide en centrum werd een rechtstreeksere verbinding voorzien.
b) De Lijn ontving de vraag reeds via Gentse Busbeweging en zal dit verder 
onderzoeken. 
c) Ik verwijs hiervoor naar schriftelijke vraag nr. 544, gesteld door de heer Stijn De 
Roo op 23 januari 2024.
 
d) Dit is reeds onderzocht, onder andere in het kader van een mondelinge vraag op 
de Gentse commissie MEO (maart 2022). 
 
Vanuit doorstromingsoverwegingen is een reisweg in enkele richting enkel te 
overwegen wanneer parkeerplaatsen aan een zijde van de weg worden 
gesupprimeerd of er permanent enkele richting wordt ingesteld. Dit is eveneens 
vereist in de Waterstraat. De reisweg via de Hans Memlingstraat is bovendien niet 
mogelijk, gezien het smalle wegprofiel en de aanwezige ondergrond.  
  
Naast de hierboven beschreven problemen, zorgt de voorgestelde lus voor een 
meerafstand van 1,7 km/rit. Dit zou implicaties hebben op het ruimere openbaar-
vervoer-aanbod. Daarnaast heeft een (grote) lusbediening slechts een beperkt 
nut. Op het eindpunt (voorzien t.h.v. Snellaertplein) heeft de buschauffeur 
namelijk buffer-/rusttijd. Reizigers die opstappen op de lus, moeten dan wachten 
op het eindpunt tot de chauffeur zijn volgende rit aanvangt. 
 
e) Elke abonnementhouder heeft het recht om zijn/haar abonnement stop te zetten, 
om welke reden dan ook, en een eventuele terugbetaling van het abonnement te 
vragen volgens vastgelegde terugbetalingsprincipes. Elke aanvraag wordt 
individueel beoordeeld. 
