title: Innovatieve energieprojecten - 'Collectieve zonnetuin' van energieleverancier Bolt
thema: Energie
pdf link: https://docs.vlaamsparlement.be/pfile?id=2051280
thema link: https://www.vlaamsparlement.be/parlementaire-documenten/schriftelijke-vragen/1816177
SCHRIFTELIJKE VRAAG
nr. 472
van ROBRECHT BOTHUYNE
datum: 26 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Innovatieve energieprojecten  -  ‘Collectieve zonnetuin’ van energieleverancier Bolt
Energieplatform Bolt lanceerde onlangs een nieuw concept: de ‘collectieve zonnetuin’. Het 
initiatief lijkt op het eerste gezicht een nobel doel te dienen: het wordt in de markt gezet 
als formule voor het ‘kopen van zonnepanelen op het dak van iemand anders’, bijvoorbeeld 
voor gezinnen die geen eigen installatie kunnen plaatsen. Het project werd in Brugge 
voorgesteld, omdat er daar - omwille van de erfgoedwaarde van de gebouwen  slechts 
weinig zonnepanelen op daken worden toegelaten. Maar Bolt kijkt ook verder en wil in elke 
stad zo’n collectieve zonnetuin realiseren. Er zitten al zowat tien projecten in de pijplijn.
De krant De Tijd publiceerde begin maart echter een kritisch artikel over dat initiatief. Bolt 
presenteert dit product volgens de krant als een mogelijkheid om zonnepanelen te ‘kopen’, 
maar in werkelijkheid betreft het een achtergestelde lening aan Bolt zonder duidelijke 
garanties voor investeerders. Investeerders worden volgens Bolt slechts ‘virtuele 
eigenaars’, zonder daadwerkelijke eigendomsrechten. De investering in de ‘collectieve 
zonnetuin’ vertoont bovendien een erg lange terugverdientijd van 18 jaar, zelfs bij huidige 
marktprijzen. Dat staat in schril contrast met de rendabelere investeringen in individuele 
zonnepanelen, waarvan de terugverdientijden doorgaans minder dan tien jaar bedragen. 
Ook de modaliteiten en garanties van de korting die Bolt aanbiedt, indien men ineens ook 
klant wordt bij de leverancier, zijn onduidelijk.
Gelet op enerzijds de nood aan ‘good practices’ wat betreft innovatieve energieprojecten, 
maar anderzijds ook het belang van eerlijke en duidelijke communicatie en marketing om 
het vertrouwen in de energietransitie niet te schaden, graag de volgende vragen. 
1. Is de minister op de hoogte van het project met collectieve zonnetuinen van Bolt?
2. Hoe onthaalt de minister dat initiatief? Ziet zij problemen in de communicatie van de 
leverancier en zo ja, zal de minister acties ondernemen?
3. Neemt de minister in deze legislatuur nog initiatieven om gezinnen die geen 
zonnepanelen kunnen plaatsen op het eigen dak, toch toegang te geven tot 
hernieuwbare energieproductie, bijvoorbeeld door energiedelen, 
energiegemeenschappen en collectieve investeringsprojecten toegankelijker en 
bekender te maken?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 472 van 26 maart 2024
van ROBRECHT BOTHUYNE
1. Ik ben via de media op de hoogte gesteld van dit initiatief.
2. Op zich is het positief dat energieleveranciers inzetten op innovatieve diensten en 
producten. Dergelijke initiatieven kunnen zonne-energie en hernieuwbare 
energieproductie toegankelijker maken voor specifieke doelgroepen bij wie het niet 
altijd mogelijk is om zelf zonnepanelen te plaatsen. Ik verwacht de volgende 
maanden nog dergelijke initiatieven die een combinatie zijn van investeren, 
financieren, energiedelen en energie-gemeenschappen. Als die leiden tot meer 
hernieuwbare energie vind ik dat dus zeer positief.
Desalniettemin moeten de randvoorwaarden duidelijk zijn; de burgers moeten weten 
wat ze tekenen en waarin ze hun geld steken. Ik roep daarom Bolt en de andere 
aanbieders van nieuwe producten op om heel transparant en duidelijk te 
communiceren over hun product zodat het voor geïnteresseerde burgers ook duidelijk 
is welk product ze juist kopen, wat het rendement is van de investering, wat de 
mogelijke risico’s zijn, wie er eigenaar is van de zonnepanelen enz. Indien het 
effectief over een achtergestelde lening gaat, dan moeten Bolt en de betrokken 
partners hierover ook duidelijk communiceren.
Ik verneem trouwens dat Bolt na het artikel in De Tijd haar communicatie gescreend 
heeft en verbeteringen heeft doorgevoerd.
3. Aangezien het einde van de huidige legislatuur nadert, kunnen er geen nieuwe 
regelgevende initiatieven rond dit thema meer worden opgezet.
Uiteraard hebben we deze legislatuur energiedelen geïntroduceerd en mogelijk 
gemaakt. Energiedelen is een alternatief voor gezinnen die zelf geen zonnepanelen, 
om welke reden dan ook, kunnen plaatsen op hun eigen dak. Via energiedelen is het 
mogelijk om zonnestroom die op een andere locatie werd opgewekt te gebruiken.
Daarenboven zijn er ook nog tal van andere initiatieven lopende of gepland voor 
burgers die niet de mogelijkheid hebben om zelf zonnepanelen op hun dak te leggen:
•Op Vlaanderen.be, de website van de Vlaamse Regulator voor de Energie- en 
Gasmarkt (VREG) en de website van Fluvius staat er al heel wat informatie over 
de verschillende vormen van energiedelen;
•Er wordt een technische assistentiehub voor energiegemeenschappen opgericht, 
met extra aandacht voor mensen met risico op energiearmoede;
•Er wordt via de energiehuizen begeleiding voor sociale doelgroepen voorzien zodat 
doelgroepen makkelijker kunnen deelnemen aan energiegemeenschappen door 
het delen van zonne-energie via fotovoltaïsche (PV) zonnepanelen op het dak van 
het appartementsgebouw waarin ze wonen.
Tot slot zijn er ook nog andere mogelijkheden naast energiedelen en het initiatief van 
Bolt om deel te nemen aan hernieuwbare energieprojecten; bijvoorbeeld via de 
aankoop van een of meerdere aandelen bij coöperaties die in hernieuwbare 
energieproductie investeren of dit financieren.
