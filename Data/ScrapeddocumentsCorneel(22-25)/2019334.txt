title: Bierbeleving in West-Vlaanderen - Relancesteun Toerisme Vlaanderen
thema: Toerisme
pdf link: https://docs.vlaamsparlement.be/pfile?id=2019334
thema link: https://www.vlaamsparlement.be/parlementaire-documenten/schriftelijke-vragen/1780724
SCHRIFTELIJKE VRAAG
nr. 144
van CATHY COUDYSER
datum: 21 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bierbeleving in West-Vlaanderen  -  Relancesteun Toerisme Vlaanderen
In december 2022 raakte bekend dat er een drietal brouwerijen in West-Vlaanderen 
relancesubsidies zouden ontvangen. Concreet gaat het over Brouwerij De Halve Maan in 
Brugge (300.000 euro), Brouwerij St. Bernardus in Poperinge (300.000 euro) en 
Brouwerijgroep PALM met Rodenbach in Roeselare (161.789 euro). Brouwerij de Halve 
Maan zou met de subsidie een verhoogde bierbeleving met licht en videobeelden in de 
brouwerij creëren om de processen die niet in de brouwerij zelf zichtbaar zijn toch toonbaar 
te maken (o.a. bierpijpleiding en bottelarij). St. Bernardus in Poperinge zou op haar beurt 
een bezoekersparcours doorheen de brouwerij creëren waarlangs de bezoeker kennis kan 
maken met de geschiedenis van de brouwerij, het brouwproces en alles wat erbij komt 
kijken. Ten slotte zou er in de Rodenbachbrouwerij in Roeselare een interactief, digitaal 
bezoekersparcours doorheen de brouwerij gecreëerd worden met inbegrip van de 
mogelijkheid om de Rodenbachbieren te degusteren en een eigen bierbrouwsel samen te 
stellen.
1. Kan de minister duiding geven over de stand van zaken van deze relancedossiers? 
2. Welke timing werd initieel vooropgesteld voor de finale eindrealisatie van het project? 
Kon die timing tot nu toe worden aangehouden en zo niet, kan de minister 
verduidelijken waardoor de uitvoering van het project vertraging heeft opgelopen? Op 
welke nieuwe timing wordt op dit moment gemikt? 
3. Wat is de totale kostprijs van de projecten waarvoor de subsidies toegekend zijn? 
4. Welke doelstelling naar bezoekersaantallen streven de brouwerijen concreet na met 
deze nieuwe bierbelevingen (zowel op vlak van het aantrekken van nationale als 
internationale bezoekers)? 
5. Hoeveel bezoekers hebben de brouwerijen de voorbije vijf jaar op jaarbasis ontvangen 
(indien mogelijk uitgesplitst in nationale en internationale bezoekers)? Uit welke 
buitenlandse markten zijn de internationale bezoekers van de brouwerijen vooral 
afkomstig?
6. Naast de brouwerijen, welke andere partners zijn nog actief betrokken bij de projecten 
en welke rol/bijdrage leveren zij dan precies? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 144 van 21 november 2023
van CATHY COUDYSER
1.
•Brouwerij De Halve Maan in Brugge: De plannen zijn volledig en de offertes zijn 
ondertussen goedgekeurd. De werken gaan eind 2023 van start. De vooropgestelde 
datum voor de opening is 15 april 2024.
•Brouwerij St. Bernardus in Poperinge: Het project is volledig gerealiseerd en werd 
officieel geopend op 19 september 2023.
•Brouwerij Rodenbach: Er werd een projectcoach aangesteld en een designteam 
samengesteld voor de ontwikkeling en realisatie van ‘Blend Your Own Rodenbach’ 
(subsidie via Toerisme Vlaanderen), alsook voor de upgrade van de huidige tour 
(subsidie Westtoer). De volledige realisatie is voorzien tegen december 2024.
2.
•Brouwerij De Halve Maan: Het project zit op schema en de opening is voorzien 
tegen 15 april 2024.
•Brouwerij St. Bernardus: Het project werd gerealiseerd binnen de vooropstelde 
termijn.
•Brouwerij Rodenbach: De uitvoering van het project ligt op schema. De finale 
eindrealisatie is initieel voorzien voor december 2024.
3.
•Brouwerij De Halve Maan: € 520.700
•Brouwerij St. Bernardus: € 1.697.764
•Brouwerij Rodenbach: € 269.649
4. Volgende cijfers werden vooropgesteld door de begunstigden in kwestie:
•Brouwerij De Halve Maan heeft een stijging van 6.500 bezoekers op jaarbasis 
vooropgesteld.
•Brouwerij St. Bernardus heeft de ambitie om vanaf heden jaarlijks 80.000 tot 
100.000 bezoekers te verwelkomen op de site van de brouwerij.
•Brouwerij Rodenbach ambieert om na de lancering van het relanceproject ‘Blend 
Your Own Rodenbach’ richting 30.000 bezoekers op jaarbasis te gaan.
5. Op basis van de beschikbare informatie uit de Bezoekersbarometer en de cijfers zoals 
aangeleverd door de begunstigden zelf kunnen we volgende beeld schetsen:
•Brouwerij De Halve Maan ontving over de laatste 5 jaar (2018-2022) gemiddeld 
79.000 bezoekers per jaar. Voor 2018-2019 was dit gemiddeld 106.000 bezoekers.
•Brouwerij Sint-Bernardus was dicht in 2022 en 2023 en is pas opnieuw opengegaan 
in augustus 2023. In 2021 ontving de brouwerij 18.000 bezoekers op jaarbasis voor 
de rondleidingen.
•Brouwerij Rodenbach kent een sterk afgenomen aantal bezoekers sinds COVID-19. 
De cijfers van de afgelopen vijf jaar zijn:
o2019: 13.000
o2020: 1.342 (COVID-19)
o2021: 1.730 (COVID-19)
o2022: 5.755 (post-COVID-19)
o2023: 7.000
6.
•Brouwerij De Halve Maan ontving een subsidie van Westtoer van € 34.500.
•Brouwerij St. Bernardus ontving een subsidie van de Provincie West-Vlaanderen 
van € 100.000.
•Brouwerij Rodenbach ontving een subsidie van Westtoer van € 100.000. Dit budget 
wordt gebruikt om de huidige tour te upgraden zodat deze kwalitatief aansluit bij 
het project ‘Blend Your Own Rodenbach’.
