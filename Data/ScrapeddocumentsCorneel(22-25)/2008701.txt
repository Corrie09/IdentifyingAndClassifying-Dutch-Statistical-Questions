title: Secundair onderwijs - Specifieke voorrangen inschrijvingen Vlaamse Rand
thema: Brussel en de Vlaamse Rand
Onderwijs en Vorming
pdf link: https://docs.vlaamsparlement.be/pfile?id=2008701
thema link: https://www.vlaamsparlement.be/parlementaire-documenten/schriftelijke-vragen/1773675
SCHRIFTELIJKE VRAAG
nr. 76
van JAN LAEREMANS
datum: 19 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Secundair onderwijs  -  Specifieke voorrangen inschrijvingen Vlaamse Rand
De Vlaamse Regering had bij het begin van deze legislatuur het voornemen om betreffende 
het inschrijvingsrecht in het onderwijs een voorrangsregel in te voeren in de Vlaamse Rand, 
“bij voorkeur ten voordele van de leerlingen uit de Vlaamse Gemeenschap zodat 
bijvoorbeeld Vlaamse leerlingen niet plots worden opzijgezet door leerlingen uit het Waalse 
gewest”. [1] 
Met het decreet tot wijziging van het decreet basisonderwijs van 25 februari 1997 en de 
Codex Secundair Onderwijs van 17 december 2010, wat betreft bijkomende maatregelen 
voor het inschrijvingsrecht betreffende voorrangs- en ordeningscriteria, werden er in het 
inschrijvingsbeleid inderdaad twee specifiek voor de Rand uitgewerkte regelingen 
ingevoerd die een voorrang creëren bij de aanmeldingen en inschrijvingen voor (kinderen 
van) inwoners van de Vlaamse Rand. Die zijn er niet rechtstreeks op gericht om een 
voorrang te creëren ten opzichte van anderstaligen, in de zin dat ze juridisch niet 
gebaseerd zijn op thuistaal of op een bewijs van beheersen van het Nederlands bij een van 
de ouders (dat laatste is er wel voor een bepaald percentage van de plekken in de 
Nederlandstalige scholen in Brussel), maar zijn onrechtstreeks wel op anderstaligen 
gericht. De regelgeving trad in werking op 1 september 2022 voor de inschrijvingen vanaf 
het schooljaar 2023-2024 en verder. In artikel 3 van het decreet werd de mogelijkheid 
geboden om in het secundair onderwijs een extra voorrang in te voeren ten behoeve van 
de Vlaamse Rand.
In het gewoon secundair onderwijs werd zodoende in een bijkomende facultatieve 
voorrangsgroep voorzien in bepaalde Vlaamse gemeenten aangeduid door de Vlaamse 
Regering, voor maximum 70% van de bepaalde capaciteit, voor leerlingen die al vanaf de 
leeftijd van 3 jaar ieder jaar Nederlandstalig basisonderwijs volgden. In afwijking op het 
voorgaande behoren de leerlingen die vanaf het moment van hun domiciliëring in het 
Vlaamse Gewest of in het Brusselse Hoofdstedelijke Gewest onafgebroken gekozen hebben 
voor het Nederlandstalig basisonderwijs ook tot die voorrangsgroep. [2] Dankzij de 
maatregel kunnen bijvoorbeeld populaire secundaire scholen in de Vlaamse Rand streven 
naar een ‘kritische’ massa aan leerlingen die een voortraject in het Nederlandstalig 
basisonderwijs hebben genoten. Dat met het oog op de kwaliteit van het onderwijs, 
wanneer de druk op die scholen groot wordt van leerlingen zonder voortraject in het 
Nederlandstalige basisonderwijs. Het kan in de toekomst ook ouders stimuleren om van 
bij het begin te kiezen voor het Nederlandstalige onderwijs.
Na een uitspraak ter zake van het Grondwettelijk Hof [3] werd de bepaling “vanaf de leeftijd 
van 3 jaar” vervangen door “vanaf de start van de leerplicht”, waarvan de leeftijd thans 
op 5 jaar ligt. [4]
De gemeenten waar men deze maatregel kan toepassen, werden aangeduid bij besluit van 
de Vlaamse Regering.[5] Voor gemeenten in de Rand (Asse, Beersel, Dilbeek, Drogenbos, 
Grimbergen, Halle, Hoeilaart, Kraainem, Linkebeek, Machelen, Meise, Merchtem, Overijse, 
Sint-Genesius-Rode, Sint-Pieters-Leeuw, Tervuren, Vilvoorde, Wemmel, Wezembeek-
Oppem en Zaventem) is er dus, na toepassing van de eerdere voorrangen (broers/zussen, 
familie van personeel en optionele 20%-voorrang voor ondervertegenwoordigde groepen) 
de mogelijkheid om op basis van eerdere schoolcarrière een voorrangsgroep te vormen 
van 70%. Dat gaat dan over leerlingen die in het basisonderwijs al vanaf de 
leerplichtleeftijd onafgebroken in het Nederlandstalige onderwijs hebben schoolgelopen. 
Om met die regel geen discriminatie in te stellen jegens kinderen die in de Rand wonen, 
maar in het Waalse Gewest zijn geboren en dus ooit in een Franstalige basisschool in het 
Waalse Gewest hebben schoolgelopen, is de regel ook van toepassing op kinderen die pas 
op latere leeftijd verhuisd zijn naar het Vlaamse Gewest of het Brusselse Hoofdstedelijke 
Gewest en die sedert die verhuizing altijd al in het basisonderwijs in het Nederlandstalige 
onderwijs hebben schoolgelopen. Dat dient eigenlijk vooral om ietwat de stroom tegen te 
houden van kinderen die in Brussel of in de faciliteitengemeenten in het basisonderwijs 
(constant) in het Franstalige onderwijs zaten, maar van wie de ouders hen voor het 
secundair onderwijs naar het Nederlandstalige onderwijs willen sturen.
1. In welke gemeenten van de opgesomde lijst werd de desbetreffende voorrang voor 
het secundair onderwijs effectief toegepast bij de aanmeldingen en inschrijvingen voor 
het schooljaar 2023-2024?
2. Indien er gemeenten zijn waar die specifieke voorrang niet wordt toegepast, wat is 
daar de reden toe? Worden de gemeenten, de LOP’s en/of de schoolbesturen waar de 
specifieke voorrang niet wordt toegepast daaromtrent bevraagd (LOP: lokaal 
overlegplatform)? Zo niet, waarom niet?
3. Hoe effectief is de maatregel tot nu toe? In hoeverre zorgde de instelling van die 
voorrang in de gemeenten waar hij werd toegepast er effectief voor dat er meer 
kinderen die al een vooropleiding hebben genoten in het Nederlandstalige 
basisonderwijs (zoals bepaald in de Codex Secundair Onderwijs Art. 253/15/1) zijn 
ingeschreven in het eerste jaar van het secundair onderwijs in de desbetreffende 
gemeente?
4. In hoeverre zien we dat bijvoorbeeld kwantitatief in de aandelen leerlingen met 
vooropleiding in het Nederlandstalige basisonderwijs, d.i. het aandeel kinderen dat 
effectief nieuw is ingeschreven in het eerste jaar van een secundaire school van het 
Nederlandstalige onderwijs in een gemeente in de Vlaamse Rand én al een 
vooropleiding hebben genoten in het Nederlandstalige basisonderwijs (zoals bepaald 
in de Codex Secundair Onderwijs Art. 253/15/1), afgemeten ten opzichte van het 
totaalaantal kinderen dat effectief nieuw is ingeschreven in het eerste jaar van een 
secundaire school van het Nederlandstalige onderwijs in diezelfde gemeente in de 
Vlaamse Rand? Graag een overzicht van de desbetreffende aandelen bij de 
inschrijvingen voor elk van de gemeenten waar die voorrangsregel van toepassing kan 
zijn, enerzijds een tabel inzake inschrijvingen voor het recentste schooljaar voor de 
(mogelijke) ingang van deze maatregel (dus schooljaar 2022-2023) en een tabel 
inzake inschrijvingen vanaf de (mogelijke) ingang van deze maatregel (schooljaar 
2023-2024).
5. Hoe evalueert de minister de toepassingsgraad van die voorrang? Hoe evalueert tot 
nu toe de minister de effectiviteit van de voorrang? Zijn er volgens de minister nog 
aanpassingen nodig aan de maatregel?
6. Zoals gezegd, biedt die specifieke maatregel geen rechtstreekse voorrang aan 
Nederlandstalige leerlingen ten opzichte van anderstalige kinderen. Een kind van 
anderstalige ouders dat schoolloopt in de Vlaamse Rand waar de ‘Nederlandstalige 
vooropleiding’-regel wordt toegepast en dat altijd naar het Nederlandstalige 
basisonderwijs is gegaan, geniet evenzeer die voorrang als een kind van 
Nederlandstalige ouders die bijvoorbeeld al generaties lang woonachtig zijn in (die 
gemeente van) de Vlaamse Rand. Doch onrechtstreeks zou een demping van de 
toevloed aan leerlingen die hebben schoolgelopen in het Franstalige basisonderwijs in 
het Brusselse Hoofdstedelijke Gewest of in een faciliteitengemeente als mogelijk 
gevolg van de maatregel er wel voor kunnen zorgen dat het aandeel leerlingen bij de 
effectief nieuw ingeschrevenen dat aantikt op de SES-indicator ‘andere thuistaal dan 
het Nederlands’, gevoelig zakt (SES: socio-economische status). Ik denk dan vooral 
aan de faciliteitengemeenten in de Rand waar we zien dat verschillende ouders hun 
kinderen eerst naar een Franstalige school laten gaan in het basisonderwijs en dan in 
het secundair onderwijs voor een Nederlandstalige school kiezen. Of aan gemeenten 
met secundaire scholen die via het openbaar vervoer erg goed bereikbaar zijn voor 
Franstaligen uit het Brusselse Hoofdstedelijke Gewest. 
Graag had ik dus ook twee overzichtstabellen gekregen, d.i. met het aandeel 
aantikkers op het SES-kenmerk andere thuistaal bij de effectief nieuw ingeschreven 
leerlingen in het eerste jaar van een secundaire school van het Nederlandstalige 
onderwijs in de genoemde gemeenten van de Vlaamse Rand, enerzijds een tabel 
inzake inschrijvingen voor het recentste schooljaar voor de (mogelijke) ingang van de 
maatregel (dus schooljaar 2022-2023) en anderzijds een tabel inzake inschrijvingen 
vanaf de (mogelijke) ingang van deze maatregel (schooljaar 2023-2024).
7. Welke evolutie zien we ter zake? Zijn er in gemeenten waar die voorrang van 
toepassing is effectief procentueel minder leerlingen uit anderstalige gezinnen 
ingeschreven in het eerste jaar van Nederlandstalig secundair onderwijs? Hoe 
evalueert de minister die evolutie?
[1] Vlaams Regeerakkoord 2019-2024, p. 32.
[2] Zie Codex Secundair Onderwijs Art. 253/15/1.
[3] Arrest van het Grondwettelijk Hof van 14 juli 2022 (nr. 2022/96).
[4] Dit middels artikel 2 van het Decreet tot wijziging van de Codex Secundair Onderwijs 
van 17 december 2010, wat de voorrangsgroepen voor leerlingen met een voortraject in 
het Nederlandstalig basisonderwijs bij de inschrijvingen in het gewoon secundair onderwijs 
betreft van 28 oktober 2022.
[5] Zie Besluit van de Vlaamse Regering over het inschrijvingsrecht in het basisonderwijs 
en het secundair onderwijs van 7 oktober 2022, artikel 35.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD 
op vraag nr. 76 van 19 oktober 2023
van JAN LAEREMANS
1-3.Als de scholen in de Vlaamse Rand gebruik wilden maken van de voorrang waarvan 
sprake door het parlementslid, moesten zij dit melden bij het Agentschap voor 
Onderwijsdiensten (AGODI) in de loop van vorig schooljaar. AGODI heeft voor het 
eerste leerjaar geen dergelijke meldingen ontvangen. 
De scholen, gemeenten en LOP’s worden niet bevraagd waarom ze het eerste jaar 
geen gebruik hebben gemaakt van de nieuwe mogelijkheden. 
4-7.Het parlementslid vraagt een vergelijking tussen schooljaar ’22-’23 en ’23-’24. Voor 
het schooljaar ’23-’24 zijn er geen geverifieerde gegevens beschikbaar. De gevraagde 
vergelijking kan dan ook niet opgesteld worden. 
