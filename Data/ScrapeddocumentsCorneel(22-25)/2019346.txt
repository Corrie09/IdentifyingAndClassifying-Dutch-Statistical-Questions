title: Afvalpreventie - Verplichte papieren bijsluiter bij tabaksproducten
thema: Natuur en Milieu
pdf link: https://docs.vlaamsparlement.be/pfile?id=2019346
thema link: https://www.vlaamsparlement.be/parlementaire-documenten/schriftelijke-vragen/1782033
SCHRIFTELIJKE VRAAG
nr. (niet opgegeven)
van BART CLAES
datum: 23 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Afvalpreventie  -  Verplichte papieren bijsluiter bij tabaksproducten
Afvalpreventie en het terugdringen van restafvalstromen behoren niet alleen tot de 
speerpunten in de beleidsnota 2019-2024 van de Vlaamse minister van Omgeving, ook op 
Europees vlak en in vele van de ons omringende landen is de wetgeving gericht op het 
terugdringen van de afvalberg.
Mede gelet op de negatieve milieu-impact van papier- en inktproductie wil Europa in de 
hogervermelde optiek onder meer de papieren bijsluiter bij geneesmiddelen afschaffen en 
vervangen door een elektronische versie. De Waalse Regering schafte al het papieren 
kasticket af; andere Europese landen deden dat ook of zijn ermee bezig. 
De Federale Regering lijkt in dit land zopas echter de andere weg ingeslagen; zij overweegt 
immers om aan alle tabaksproducenten die in België tabaksproducten op de markt 
brengen, de verplichting op te leggen om elke verpakkingseenheid van een tabaksproduct 
van een papieren bijsluiter te voorzien met informatie over de risico's van het gebruik van 
het product en informatie over stoppen met roken. Voor roltabak zou de papieren bijsluiter, 
ingevolge de aard van het product, zelfs geplastificeerd moeten worden om te vermijden 
dat het papier door contact met de roltabak degradeert.
De tabakssector berekende, op basis van het gemiddelde tabaksverbruik, dat dergelijke 
bijsluiterverplichting in België op jaarbasis zou leiden tot maar liefst 4 miljard liter 
waterverspilling, 40.000 gevelde bomen en 1,9 miljoen extra CO 2 uitstoot om al die 
bijsluiters te produceren en in de tabaksverpakkingen aan te brengen. Het spreekt verder 
voor zich dat al die bijsluiters alleen maar tot een toename van de papierafvalberg en 
mogelijk zelfs zwerfvuiltoename zullen leiden.
Los van de hoger beschreven negatieve milieu-impact, kan men bovendien kritische vragen 
stellen over de meerwaarde van dergelijke bijsluiters nu er in deze tijden veel 
doeltreffendere, efficiëntere en modernere sensibiliseringsmethoden bestaan.
1. Is de Vlaamse minister van Omgeving al op de hoogte van het federale 
regeringsinitiatief en werden zij en/of haar gewestelijke collega-ministers bevoegd voor 
afvalpreventie en leefmilieu daarover vooraf geconsulteerd door de Federale Regering?
2. Wat is het standpunt van de Vlaamse minister van Omgeving over het federale 
regeringsinitiatief dat zonder enige twijfel een zeer grote negatieve milieu-impact zal 
hebben op gewestelijk niveau door de toename van (geplastificeerd) papierafval in de 
deelstaten?
3. Zal de Vlaamse minister van Omgeving, eventueel na voorafgaande samenspraak met 
haar bevoegde collega-ministers uit de andere deelstaten, in overleg gaan met de 
bevoegde minister in de Federale Regering met de vraag om af te zien van dit federale 
regeringsinitiatief wegens de grote negatieve milieu-impact op deelstaatniveau?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 155 van 23 november 2023
van BART CLAES
1. Ik ben inderdaad op de hoogte van dit initiatief en heb het reeds laten bespreken op 
het Intergewestelijk Platform voor de Uitgebreide Producentenverantwoordelijkheid 
(IPUP) van 23 november 2023. Wij zijn niet geconsulteerd door de federale regering. 
We hebben dit via andere kanalen opgepikt.
2. Uiteraard steun ik ten volle het federale beleid gericht op het ontmoedigen van roken. 
Dat neemt niet weg dat ik uw bezorgdheid deel over de potentiële impact van zo’n 
bijsluiter op het leefmilieu en het zwerfvuil in het bijzonder. Peuken vormen de grootste 
fractie in het zwerfvuil uitgedrukt in aantal stuks. Volgens de meest recente telling in 
het Vlaams Gewest zijn peuken verantwoordelijk voor 41,3% van het aantal stuks 
zwerfvuil. De sigarettendoosjes zelf maken 1,2% van het aantal stuks zwerfvuil uit. De 
bezorgdheid dat de bijsluiter in bepaalde gevallen niet correct zal worden afgedankt in 
het juiste afvalrecipiënt maar in het zwerfvuil zal belanden, lijkt me dus een reële 
bekommernis.
3. Wij hebben samen met de drie gewesten op voornoemde vergadering van het IPUP 
besloten een schrijven te richten aan de federale overheid om onze bezorgdheid over 
te maken.
