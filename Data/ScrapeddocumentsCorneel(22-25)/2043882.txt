title: Bachelor verpleegkunde - Brugopleiding voor afgestudeerden uit hbo5 verpleegkunde
thema: Onderwijs en Vorming
pdf link: https://docs.vlaamsparlement.be/pfile?id=2043882
thema link: https://www.vlaamsparlement.be/parlementaire-documenten/schriftelijke-vragen/1803124
SCHRIFTELIJKE VRAAG
nr. 291
van SUZY WOUTERS
datum: 9 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Bachelor verpleegkunde  -  Brugopleiding voor afgestudeerden uit hbo5 verpleegkunde
Personen die al een graduaatsdiploma verpleegkunde bezitten, kunnen via een verkort 
traject ook een bachelordiploma verpleegkunde behalen via de brugopleiding 
verpleegkunde. Dat programma richt zich zowel naar werkstudenten als niet-
werkstudenten, maar vaak gaat het in dezen om werkstudenten. Die opleiding kan men in 
verschillende hogescholen hetzij via een reguliere opleiding, hetzij (grotendeels) in 
afstandsonderwijs volgen. Als de student voor minstens 50% tewerkgesteld is als 
verpleegkundige, kan die het grootste deel van de stage op de eigen werkplek lopen. Zo 
kan de student de eigen werkervaring verdiepen. Het standaardstudieprogramma voor de 
brugopleiding omvat in alle Vlaamse hogescholen 150 studiepunten, al kunnen er ook extra 
vrijstellingen worden verleend op basis van eerder verworven kwalificaties (EVK).
Aangezien deze brugopleiding eigenlijk een verkort traject is van de reguliere bachelor 
verpleegkunde, worden in de onderwijsstatistieken de studenten in de brugopleiding 
verpleegkunde gerekend bij de algemene cijfers van het aantal ingeschreven studenten in 
de bachelor verpleegkunde. 
De globale statistieken van het aantal ingeschrevenen in de bachelor verpleegkunde tonen 
dat tussen 2015-2016 (het laatste academiejaar voor de invoering van de verlenging van 
de opleiding van drie naar vier jaar) en 2022-2023 het aantal studenten is gezakt van 9042 
naar 7593, een daling van 16%. In diezelfde periode zakte het aantal inschrijvingen in 
hbo5 verpleegkunde van 7434 naar 6261, een daling van 15,8%. Die cijfers tonen meteen 
ook de ernst van het huidige en vooral toekomstige tekort aan verpleegkundigen in onze 
zorginstellingen.(hbo5: hoger beroepsonderwijs 5)
Wat voorspellingen betreft van de mogelijke (toekomstige) instroom van alumni met een 
diploma van verpleegkundige richting het desbetreffende beroep zit men met de 
moeilijkheid dat men niet zomaar het aantal ingeschreven en/of afstuderende personen in 
hbo5 verpleegkunde kan optellen bij het aantal ingeschreven en/of afstuderende personen 
in de bachelor verpleegkunde, gezien de overlap tussen de beide populaties door die 
brugopleiding. Studenten die in de statistieken in een bepaald jaar in de bachelor 
verpleegkunde zitten, kunnen in de jaren ervoor immers al gestudeerd hebben en hun 
diploma behaald hebben in hbo5 verpleegkunde. We horen dat studenten van de 
brugopleiding in verschillende hogescholen zelfs een groter percentage zouden uitmaken 
van het totaal ten opzichte van de ‘pure’ bachelorstudenten verpleegkunde (die dus geen 
vooropleiding in hbo5 gevolgd hebben).
1. Kan de minister een overzicht geven per jaar van de recentste tien academiejaren 
waarvoor er cijfers beschikbaar zijn, van het aantal studenten in de bachelor 
verpleegkunde die een brugopleiding voor hbo5 verpleegkunde-alumni volgen? Kan de 
minister bij dat overzicht per jaar ook twee verdere onderverdelingen geven, één per 
provincie waar de student gedomicilieerd is en één per hogeschool waar de student 
ingeschreven is?
2. Kan de minister omgekeerd ook een overzicht geven per jaar van de recentste tien 
academiejaren waarvoor er cijfers beschikbaar zijn, van het aantal ‘pure’ 
bachelorstudenten verpleegkunde, als zijnde de studenten verpleegkunde aan de 
hogescholen zonder een diploma van hbo5 verpleegkunde? Kan de minister bij dat 
overzicht per jaar ook twee verdere onderverdelingen geven, één per provincie waar 
de student gedomicilieerd is en één per hogeschool waar de student ingeschreven is?
3. In 2023 werd de hbo-opleiding verpleegkunde omgevormd naar de opleiding 
basisverpleegkunde.
Welke effecten heeft die hervorming op de inhoud en vormgeving van de brugopleiding 
verpleegkunde?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 291 van 9 februari 2024
van SUZY WOUTERS
1-2.Het is niet mogelijk om de gevraagde gegevens te bezorgen, aangezien inschrijvingen 
in de Databank Hoger Onderwijs (DHO 2.0) gebeuren op het niveau van de opleiding 
en niet van een traject. Er kan in de data waarover de administratie beschikt dus geen 
onderscheid worden gemaakt tussen studenten die in een verkort traject zitten en 
studenten die de volledige opleiding volgen.
3. De domeinspecifieke leerresultaten en het curriculum van de graduaatsopleiding 
Basisverpleegkunde worden de komende periode ontwikkeld en geïmplementeerd. Dit 
gebeurt op basis van de vereisten die worden gesteld in de wet betreffende de 
uitoefening van de gezondheidszorgberoepen, en van het koninklijk besluit van 20 
september 2023 dat de lijst van de verpleegkundige technische verstrekkingen en de 
uitoefeningsvoorwaarden voor de basisverpleegkundige vastlegt. Momenteel werkt de 
federale overheid aan een brede hervorming van het verpleegkundig beroep, die ook 
gevolgen zal hebben voor de bacheloropleiding verpleegkunde. Wanneer dit proces is 
afgerond, kan het brugtraject worden vormgegeven. We zijn wel alvast proactief 
samen met het veld de eerste stappen aan het zetten richting een nieuwe 
brugopleiding, maar zullen pas kunnen finaliseren wanneer de wetgeving federaal 
volledig werd goedgekeurd. Hierbij wordt vertrokken van de leerresultaten van beide 
opleidingen, maar moet ook de haalbaarheid van brugtraject voor de student mee in 
rekening worden gebracht.
