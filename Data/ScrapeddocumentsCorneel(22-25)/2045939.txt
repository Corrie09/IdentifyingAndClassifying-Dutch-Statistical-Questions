title: VeloVeilig Vlaanderen - Meldingen Herk-de-Stad
thema: Mobiliteit en Verkeer
pdf link: https://docs.vlaamsparlement.be/pfile?id=2045939
thema link: https://www.vlaamsparlement.be/parlementaire-documenten/schriftelijke-vragen/1800525
SCHRIFTELIJKE VRAAG
nr. 601
van KAROLIEN GROSEMANS
datum: 1 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
VeloVeilig Vlaanderen  -  Meldingen Herk-de-Stad
In het antwoord op mijn schriftelijke vraag nr. 1117 van 14 april 2023 over de VeloVeilig-
meldingen in Herk-de-Stad gaf de minister onder meer het volgende mee: “Omwille van 
de focus op de actieve weggebruikers, was het aantal geregistreerde fietsongevallen een 
van de criteria. Voor de punten die in de vraag worden opgesomd, werden er in het 
verleden geen ongevallen met fietsers geregistreerd. Deze punten werden dan ook niet 
geselecteerd voor een onmiddellijke verdere analyse.”
En verder: “De Kasteelstraat sluit niet rechtstreeks aan op de gewestweg, maar het 
nabijgelegen kruispunt Zwarte Duivelstraat x N2 Grote Baan is wel mee opgenomen in een 
herinrichtingsstudie voor de N2 te Halen. Een timing voor de uitvoering van deze 
herinrichting is nog niet bepaald.”
1. Zijn er sinds mijn vorige vraag wel fietsongevallen gebeurd waardoor een herziening 
aan de orde is? Zo ja, op welke punten?
2. Wat is de stand van zaken betreffende de herinrichtingsstudie voor de N2 in Halen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 601 van 1 februari 2024
van KAROLIEN GROSEMANS
1. De ongevalscijfers voor 2023 zijn nog niet beschikbaar. Een aftoetsing van de eerder 
gemelde locaties met het oog op een herziening kon dan ook nog niet uitgevoerd 
worden.
2. De studie is lopende en de eerste ontwerpplannen werden herwerkt in functie van de 
overlegmomenten met de stad Halen. Een verdere timing is nog niet bepaald.
