title: Interlandelijke adoptie - Onderzoek naar onregelmatigheden
thema: Welzijn en Gezin
pdf link: https://docs.vlaamsparlement.be/pfile?id=2062861
thema link: https://www.vlaamsparlement.be/parlementaire-documenten/schriftelijke-vragen/1819168
SCHRIFTELIJKE VRAAG
nr. 336
van KATJA VERHEYEN
datum: 16 april 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Interlandelijke adoptie  -  Onderzoek naar onregelmatigheden 
Interlandelijke adoptie kent een beladen verleden. Zo werden er meerdere signalen 
gegeven van mogelijke onregelmatigheden bij de adoptie van Ethiopische kinderen die 
tussen 1997 en 2015 naar België zijn gekomen, na bemiddeling door het adoptiebureau 
Ray of Hope.
Uit de conclusies van een eerste onderzoek bleek dat er in sommige van die dossiers 
overduidelijk sprake was van bedrog. Kinderen werden dus op een leugenachtige manier 
uit hun gezinnen weggerukt.
Naar aanleiding van die eerste resultaten lanceerde de minister daarom ook een brede 
oproep: al wie vragen had over zijn eigen adoptie of die van zijn kind, mocht daarvan 
melding maken.
Maar liefst 134 mensen gaven gevolg aan die oproep en hebben zich gemeld met vragen 
over hun adoptie. 
1. Kan de minister deze resultaten wat nader toelichten? Graag ook wat meer info over 
de spreiding in de tijd en de regionale spreiding. 
2. Wat zijn de belangrijke conclusies die er uit getrokken kunnen worden? Zeker voor 
wat de meer recente dossiers betreft. 
3. Kunnen geadopteerden en adoptieouders zich nog altijd melden om hun dossier te 
laten onderzoeken? 
4. De minister stelde dat ze een sociaal-historisch onderzoek wil opstarten, om meer 
inzicht te krijgen in de wijze waarop adoptie in het verleden werd georganiseerd. 
Kan ze dit wat nader toelichten en daarbij de laatste stand van zaken meedelen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 336 van 16 april 2024
van KATJA VERHEYEN
1. Op basis van alle ontvangen meldingen tijdens januari en februari 2024, komen we 
alvast tot de volgende aantallen:
België: 21 (adoptieouder 1, geadopteerde 16, geboorteouders 4) 
Brazilië: 2 (geadopteerde 2)
Chili: 2 (geadopteerde 2)
China: 2 (geadopteerde 1, adoptieouder 1)
Ethiopië: 25 (adoptieouder 21, geadopteerden 4)
Frankrijk: 10 (geadopteerde 8, geboortemoeder 2)
Ghana: 1 (geadopteerde 1)
Guatemala: 1 (geadopteerde 1)
Guinee: 2 (adoptieouder 2)
Haïti: 2 (geadopteerde 1, adoptieouder 1)
India: 28 (geadopteerde 28)
Zuid-Korea: 19 (geadopteerde 19)
Nederland: 1 (geadopteerde 1)
Rwanda: 6 (geadopteerde 6)
Vietnam: 4 (geadopteerde 4)
Polen: 1 (adoptieouder 1)
Bolivië: 1 (geadopteerde 1)
Congo: 1 (adoptieouder 1)
Nepal: 1 (geadopteerde 1)
Thailand: 1 (geadopteerde 1)
Ongekend:3 (geadopteerde 2, adoptieouder 1)
In totaal kregen we meldingen voor 20 landen. We zien het grootst aantal meldingen 
voor India (28), Ethiopië (25) en Zuid-Korea (19), landen van waaruit historisch 
gezien ook erg veel adoptiekinderen geadopteerd werden. We kregen ook 21 
meldingen – het derde hoogste aantal – voor ons eigen land en 6 meldingen voor 
Frankrijk. 
De overgrote meerderheid van de melders zijn geadopteerden (99 van de 134). 29 
adoptieouders deden melding, waaronder veel ouders die adopteerden uit Ethiopië. 
En 6 eerste of geboortemoeders (4 België, 2 Frankrijk) deden ook een melding.
Wat betreft spreiding doorheen de tijd: de vroegste adopties waarvoor melding werd 
gedaan, dateren van 1958, 1959 en de vroege jaren ‘60. 
Meldingen over binnenlandse adoptie uit de jaren ’70 en ’80 hebben vaak betrekking 
op kinderen geboren sous-X in Frankrijk. Aan de andere kant van het spectrum 
vragen enkele adoptieouders een onderzoek voor interlandelijke adopties die dateren 
van na de ratificatie van het Haags Verdrag (2005-2006).
2. Het is vandaag nog te vroeg om conclusies te trekken. Op dit moment voeren het 
Steunpunt Adoptie, het Vlaams Centrum voor Adoptie en het Afstammingscentrum 
verkennende gesprekken met alle melders, met het oog op een vraagverheldering. 
Bedoeling is om doorheen deze gesprekken een beter zicht te krijgen op de informatie 
waarover de melder al dan niet beschikt, of en welke (concrete) aanwijzingen er 
eventueel zijn van onregelmatigheden, alsook welke vragen en verwachtingen de 
melder koestert ten aanzien van het onderzoek.
Het Vlaams Centrum voor Adoptie hoopt deze gesprekken te kunnen afronden tegen 
eind mei; al hebben nog heel wat melders geen afspraak gemaakt. Na afronding van 
de gesprekken zal voor elke melding bekeken worden of er voldoende 
aanknopingspunten zijn voor verder onderzoek, en welke onderzoeksvragen precies 
opgenomen kunnen worden. 
3 Nieuwe meldingen zijn nog steeds mogelijk (bij het Vlaams Centrum voor Adoptie).
4 Uit de gesprekken met de stakeholders die we de afgelopen periode hadden blijkt dat 
er inderdaad nauwelijks onderzoek is gebeurd naar de sociaalhistorische context van 
adopties in het verleden. Mijn kabinet was ook aanwezig in de senaat op 15 maart, 
waar diverse getuigen opnieuw bevestigden dat zij – naast hun individueel verhaal – 
ook heel sterk op zoek zijn naar meer context.
Kwalitatief wetenschappelijk onderzoek kan meer inzicht brengen in de diversiteit 
van de verhalen, de context, het maatschappelijke en juridische kader waarin 
wanpraktijken zich hebben voorgedaan, alsook in de ervaringen en verwachtingen 
van slachtoffers. Behalve inzicht bieden in het verleden, kan het resultaat van 
dergelijk onderzoek ook een rol spelen in het kader van erkenning voor de 
slachtoffers.
Gelet op de grote diversiteit in de meldingen is het nu te vroeg om vandaag al tot 
concrete onderzoeksvragen te komen. Het VCA moet eerste concreet zicht krijgen op 
de noden en verwachtingen van de slachtoffers, alsook eventuele patronen van 
misbruik, vooraleer het onderzoek in individuele dossiers effectief van start gaat. En 
de inzichten die we daar opdoen zijn noodzakelijk om het sociaalhistorisch onderzoek 
op een diepgaande en kwaliteitsvolle wijze te kunnen uitvoeren. Ik heb echter wel al 
een budget voorzien, zodat het VCA in het najaar de nodige stappen kan zetten. De 
stakeholders zullen hier nauw bij betrokken worden.
