title: Antwerpsesteenweg Hoboken - Spoorvernieuwing en dienstverlening pendelbus
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2011314
thema link: https://www.vlaamsparlement.be/parlementaire-documenten/schriftelijke-vragen/1771527
SCHRIFTELIJKE VRAAG
nr. 88
van ORRY VAN DE WAUWER
datum: 13 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Antwerpsesteenweg Hoboken  -  Spoorvernieuwing en dienstverlening pendelbus
Door jarenlange structurele onderinvesteringen zijn de tramsporen op de 
Antwerpsesteenweg op het einde van hun levensduur en dringend aan vernieuwing toe. 
Om die reden rijdt tramlijn 4 sinds mei 2022 aan een lagere snelheid van 10 kilometer per 
uur op het traject tussen Zwaantjes en Steynstraat op de Antwerpsesteenweg. De 
trambediening door lijnen 2 en 4 op de Antwerpsesteenweg, tussen Lelieplaats en 
Zwaantjes, werd vanaf 1 juli 2023 zelfs gestopt. Pendelbussen rijden op het traject 
Lelieplaats-Zwaantjes op een 10 minuten-frequentie.
Wanneer de geplande vernieuwing van de tramsporen kan starten, staat voorlopig nog niet 
vast. De riolering onder de tramsporen is immers eveneens aan grondige vernieuwing toe. 
Om de hinder van deze grootschalige werken zo veel mogelijk te beperken, is het wenselijk 
dat ze gelijktijdig kunnen worden uitgevoerd.
1. Kan een stand van zaken gegeven worden over de noodzakelijke werken aan de 
spoorinfrastructuur op de Antwerpsesteenweg? Is de minister de mening toegedaan 
dat het zo snel mogelijk herstellen van de dienstverlening een prioriteit moet zijn?
2. In het definitief geïntegreerd investeringsprogramma (GIP) 2023 werd onder 
GIP003046/01 1 miljoen euro gereserveerd voor de spoorvernieuwing van de 
Antwerpsesteenweg.
Kan meer informatie gegeven worden over de uitvoering en timing van die werken? Is 
het budget voldoende om de tramverbinding naar de Kioskplaats in Hoboken weer in 
dienst te nemen?
3. Kan een overzicht gegeven worden van de gebruikscijfers van de pendelbus die 
gepland is op het traject Kioskplaats-Zwaantjes? Zal ook bij de verdere uitrol van 
basisbereikbaarheid op 1 januari 2024 in die pendelbus voorzien worden? Zal blijvend 
voorzien worden in de pendeldienst zolang er geen tramexploitatie mogelijk is op de 
Antwerpsesteenweg?
4. Momenteel rijden andere buslijnen, zoals 13/14 en 140/141, ook op het traject van de 
Antwerpsesteenweg, maar die vallen mogelijk weg bij de uitrol van fase 2 
basisbereikbaarheid op 1 januari 2024.
Kan meer duiding gegeven worden over de verdere vermindering van de 
dienstverlening op dat traject? Zal de huidige dienstverlening met de pendelbus 
uitgebreid worden? Is het opportuun om lijnen in de omgeving momenteel te 
schrappen of te herzien?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr.88  van 13 oktober 2023
van ORRY VAN DE WAUWER
1. De volledige traminfrastructuur op de Antwerpsesteenweg moet vernieuwd worden 
tengevolge van een structurele investeringsachterstand in de tramsporen. Dat wil 
zeggen alles van maaiveld tot de onderste funderingslaag (± 80cm diep). Met partners 
stad Antwerpen en Water-Link wordt volop gewerkt aan een ontwerp van gevel tot 
gevel. Eenmaal klaar zal het aanbestedingsdossier in de markt worden gezet.
2. Het voorziene budget in het GIP 2023 was bedoeld om een tijdelijke oplossing voor 
de spoorinfrastructuur te voorzien. Uit nader onderzoek blijkt dat deze tijdelijke piste 
van dwarsliggers en bevestigingen niet meer aan de vereiste kwaliteit voldoet. Die 
piste wordt daarom verlaten. Bovendien is de piste niet wenselijk, omdat de 
tussentijdse, voorlopige onderhoudswerken al na één jaar opnieuw opgebroken 
moeten worden bij de uitrol van de volledige structurele vernieuwing, samen met de 
stad.
Dit budget was enkel voorzien om de stelplaats in de Jan van de Wouwerstraat 
bereikbaar te houden en tot het kruispunt met de Antwerpsesteenweg minstens enige 
vorm van exploitatie aan te bieden.
Het aandeel van De Lijn in de volledige vernieuwing wordt geraamd op 8 miljoen euro.
Tussentijds is ook voorzien om de toegankelijkheid van de haltes op het traject van 
de pendelbus te verbeteren. Die werken zijn in november 2023 gestart.
3. Onderstaande tabel toont het aantal opstappers per maand en per dag voor de 
pendelbus Lelieplaats – Zwaantjes.
Maand Aantal reizigers per maand Aantal reizigers per dag
Juli 2023 29 644 956
Augustus 2023 30 005 968
September 2023 39 069 1302
De pendelbus over de Antwerpsesteenweg in Hoboken staat los van 
basisbereikbaarheid en zal blijven rijden.
4. Er zijn geen wijzigingen aan het busaanbod in Hoboken op 1 januari 2024. De lijnen 
13/14 en 140/141 blijven dus rijden volgens hun bestaande dienstregeling. Ook de 
10’-frequentie op de pendelbus blijft gewoon gehandhaafd.
