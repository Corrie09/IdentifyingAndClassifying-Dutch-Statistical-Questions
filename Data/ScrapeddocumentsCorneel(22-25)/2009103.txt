title: Bosuitbreiding en boscompensatie op gemeentelijk niveau - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2009103
thema link: https://www.vlaamsparlement.be/parlementaire-documenten/schriftelijke-vragen/1774183
SCHRIFTELIJKE VRAAG
nr. 77
van MIEKE SCHAUVLIEGE
datum: 20 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bosuitbreiding en boscompensatie op gemeentelijk niveau  -  Stand van zaken
In het antwoord van de minister op mijn schriftelijke vraag nr. 809 van 5 juni 2023 geeft 
zij aan dat op 19 juni 2023 in totaal 1116,84 hectare nieuwe bossen zijn aangemeld op de 
bosteller. Nog eens 552,88 hectare werd aangemeld als boscompensatie.
1. Kan de minister de methodologie voor de bosteller in detail bezorgen, zowel voor 
bosuitbreiding, als voor boscompensatie?
2. Beschikt de minister over een bosboekhouding die op een zo volledig mogelijke manier 
in kaart brengt waar er nieuw bos aangeplant wordt?
3. Welke bebossingsprojecten worden geregistreerd in de bosteller? Welke niet?
a) Worden alle bebossingsprojecten die uitgevoerd worden door Vlaamse 
overheidsinstanties systematisch geregistreerd in de bosteller?
b) Worden alle bebossingsprojecten die uitgevoerd worden in kader van een 
projectoproep van de Vlaamse overheid systematisch geregistreerd in de 
bosteller?
c) Worden alle bebossingsprojecten die uitgevoerd worden door partners van 
bosuitbreidingsalliantie systematisch geregistreerd in de bosteller?
d) Worden alle spontane bebossingsprojecten uitgevoerd door Vlaamse 
overheidsinstanties, terreinbeherende verenigingen of andere bebossers 
systematisch geregistreerd in de bosteller?
e) Welke bebossingsprojecten worden mogelijk niet geregistreerd in de bosteller?
f) Wanneer er bebossingsprojecten zijn die niet geregistreerd worden in de bosteller, 
wat is daar de oorzaak van?
4. Wanneer niet alle bosuitbreidingsprojecten systematisch geregistreerd worden in de 
bosteller, kan de minister dan de gedetailleerde bosuitbreidingsboekhouding bezorgen 
voor de periode 2019-2023? Graag een overzicht in Excel:
a) per jaar;
b) per gemeente;
c) in hectare per gemeente;
d) de initiatiefnemer;
e) de betrokken partner(s);
f) de vergunningverlenende overheid;
g) de datum van finalisatie.
5. Welke boscompensatieprojecten worden geregistreerd in de bosteller? Welke niet? 
Graag meer duiding per type:
a) boscompensatie uitgevoerd door Vlaamse overheidsinstanties met middelen uit 
het Boscompensatiefonds;
b) boscompensatie uitgevoerd door derden met middelen uit het 
Boscompensatiefonds;
c) boscompensatie in natura;
d) welke boscompensatieprojecten worden mogelijk niet geregistreerd in de 
bosteller;
e) wanneer er boscompensatieprojecten zijn die niet geregistreerd worden in de 
bosteller, wat is daar de oorzaak van?
6. Wanneer niet alle boscompensatieprojecten systematisch geregistreerd worden op de 
bosteller, kan de minister dan de gedetailleerde boscompensatieboekhouding 
bezorgen voor de periode 2019-2023? Graag een overzicht in Excel:
a) per jaar;
b) per gemeente;
c) in hectare per gemeente;
d) type boscompensatie: 1) boscompensatie uitgevoerd door Vlaamse 
overheidsinstanties met middelen uit het Boscompensatiefonds, 2) 
boscompensatie uitgevoerd door derden met middelen uit het 
Boscompensatiefonds en 3) boscompensatie in natura;
e) de initiatiefnemer;
f) de vergunningverlenende overheid;
g) de datum van finalisatie.
7. De Vlaamse Regering heeft de ambitie om deze legislatuur geen verdere achterstand 
op te bouwen inzake compensaties door elk te compenseren bos effectief te 
compenseren. Bij een ontbossing krijgt de ontbosser twee jaar na de goedkeuring van 
de omgevingsvergunning de tijd om het bos te compenseren. Dat kan door zelf het 
bos te compenseren of door een bosbehoudbijdrage te storten in het 
Boscompensatiefonds. In dat laatste geval wordt de Vlaamse overheid de 
verantwoordelijke instantie om de boscompensatie tijdig uit te voeren (ofwel zelf, 
ofwel door een derde).
Kan de minister duiden wat dat engagement exact betekent?
a) Wil dat concreet zeggen dat de Vlaamse Regering zich engageert om elke 
ontbossing te compenseren waartoe zij decretaal verplicht is; namelijk elke 
ontbossing compenseren binnen de termijn van twee jaar na aflevering van de 
ontbossingsvergunning? Concreet betekent dit dat de Vlaamse Regering zich 
engageert om ontbossingsvergunningen die afgeleverd werden vanaf 2018 te 
compenseren binnen de huidige bestuursperiode.
b) Of wil dat zeggen dat de Vlaamse Regering zich enkel engageert voor 
ontbossingsvergunningen die afgeleverd zijn na 19 oktober 2019?
8. In die zin zou ik graag alle relevante data ontvangen per jaar die aantonen dat 
bovenstaand engagement uitgevoerd wordt (voor de periode 2018-2023), zowel voor 
totale ontbossing per jaar, totale noodzakelijke boscompensatie per jaar (rekening 
houdend met de compensatiefactor), uitgevoerde boscompensatieprojecten (graag 
opgesplitst per type: boscompensatie in natura, boscompensatie via het 
Boscompensatiefonds. Wanneer het gaat over een boscompensatie via het 
Boscompensatiefonds, graag ook een opsplitsing per uitvoerder).
9. Wat is de methodologie om de boscompensatie in natura te controleren?
10. Welke handhavingsmaatregelen worden ingezet bij het niet correct of niet tijdig 
uitvoeren van de boscompensatieopdracht?
11. Kan de minister voor de periode 2018-2023 weergeven hoeveel handhavingsdossiers 
er zijn voor dossiers rond boscompensatie in natura? Graag opgesplitst per jaar en per 
type handhavingsmaatregel.
12. Wat is de methodologie om de boscompensatie via het Boscompensatiefonds te 
controleren? Gebeuren er systematische terreincontroles? Wanneer gebeuren die en 
welke opvolgstappen zijn er?
13. Welke handhavingsmaatregelen worden ingezet bij het niet correct of niet tijdig 
uitvoeren van de boscompensatieopdracht?
14. Kan de minister voor de periode 2018-2023 weergeven hoeveel handhavingsdossiers 
er zijn voor dossiers rond boscompensatie via het Bosuitbreidingfonds? Graag 
opgesplitst per jaar en per type handhavingsmaatregel.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 77 van 20 oktober 2023
van MIEKE SCHAUVLIEGE
1. De methodologie achter de bosteller werd uitvoerig uitgelegd naar aanleiding van een 
factcheck van Knack. Deze manier van werken is nog steeds up-to-date. U vindt de 
factcheck hier: https://www.knack.be/factcheck/factcheck-ja-onder-de-huidige-
vlaamse-regering-werd-al-meer-dan-een-miljoen-nieuwe-bomen-geplant/
2. De bosboekhouding die op een zo volledig mogelijke manier in kaart brengt waar er 
nieuw bos aangeplant wordt, is het resultaat van alle meldingen die sinds 1 oktober 
2019 verzameld werden op de bosteller. Deze informatie wordt samengebracht in een 
gevalideerde GIS-laag die ter beschikking wordt gesteld via Mercator.
3. Volgende bebossingsprojecten worden systematisch geregistreerd in de bosteller:
a) Alle bebossingen van de Vlaamse overheidsinstanties.
b) Alle bebossingen in het kader van een projectoproep van de Vlaamse overheid.
c) Alle bebossingen van partners van de bosuitbreidingsalliantie.
d) Alle spontane verbossingen van Vlaamse overheidsinstanties en terreinbeherende 
verenigingen die opgenomen zijn in een Natuurbeheerplan.
e) Indien gebruik wordt gemaakt van subsidies is registratie in de bosteller verplicht. 
Theoretisch is het mogelijk dat een lokaal bestuur, particulier of bedrijf bebost 
zonder subsidies en het bos niet registreert. Indien we daar weet van hebben, 
nemen de relatiebeheerders van het Agentschap voor Natuur en Bos (ANB) contact 
met de betrokken bebosser met de vraag om alsnog te registreren. Aangezien de 
bosuitbreiding ondertussen ruim gekend is en het ongewoon zou zijn om geen 
gebruik te maken van de subsidies zal dit om een verwaarloosbaar aandeel gaan.
f) De belangrijkste oorzaken van niet-registreren lijken onwetendheid, geen gebruik 
maken van subsidies ofwel vermijden van overheidsinmenging in het gebruik van 
private gronden.
4. Uit mijn vorige antwoord volgt dat alle bosuitbreidingsprojecten geregistreerd worden.
5. Volgende boscompensatieprojecten worden geregistreerd in de bosteller:
a) Alle boscompensaties uitgevoerd door Vlaamse overheidsinstanties met middelen 
uit het Boscompensatiefonds.
b) Alle boscompensaties uitgevoerd door derden met middelen uit het 
Boscompensatiefonds.
c) Boscompensatie in natura kan geregistreerd worden, maar dat is niet verplicht.
d) Zie antwoord onder c).
e) De oorzaak van niet-registratie van boscompensatie in natura is dat deze melding 
niet verplicht is.
6. De compensaties in natura, door de vergunninghouder zelf of door (een) derde(n), 
worden opgevolgd op dossierniveau. Dit systeem is niet ontworpen om te rapporteren 
op het gevraagde detailniveau, maar wel om de operationele opvolging mogelijk te 
maken. Voor de totale compensatie in natura die werd gegenereerd in de periode van 
01/10/2019 tot en met 10/11/2023 verwijs ik naar de bijlage.
7. De Vlaamse Regering engageert zich om deze legislatuur het historisch passief niet 
verder te laten oplopen door de drempel tot ontbossing te vergroten en in te zetten op 
een snelle, efficiënte boscompensatie. De middelen uit het bossencompensatiefonds 
worden maximaal aangewend voor bebossingsprojecten om ervoor te zorgen dat de 
compensatie efficiënt en daadwerkelijk uitgevoerd wordt.
8. Zie mijn antwoord op vraag 6. Het is onmogelijk om de gevraagde gegevens binnen 
het beschikbare tijdsbestek te verzamelen en over te maken. Ik beperk mij daarom 
tot de totalen die evengoed aantonen dat het engagement wordt nagekomen. Er werd 
sinds 1 oktober 714 ha ontbost met omgevingsvergunning. In dezelfde periode werd 
512 ha in natura gecompenseerd (zie bijlage), 349 ha werd gecompenseerd door 
overheden en dit plantseizoen zal er bijkomend 90 ha compensatiebos worden 
aangeplant. 
9. Elke compenserende bebossing wordt minstens tweemaal gecontroleerd of net zolang 
tot de aanplant als geslaagd kan worden beschouwd. Een aanplanting wordt pas als 
geslaagd beschouwd wanneer ten minste 80% van het aangeplante stamtal bij de 
controle nog in leven is en deze levende bomen en struiken regelmatig gespreid over 
het terrein voorkomen. Wanneer de compenserende bebossing, na vaststelling en 
verwittiging per brief, niet of gebrekkig is uitgevoerd, wordt het dossier doorgestuurd 
naar Natuurinspectie voor het opstellen van een proces-verbaal.
10. Bij het niet uitvoeren van de boscompensatieopdracht wordt een proces–verbaal 
opgesteld met bestuurlijke maatregel voor het aanplanten. 
11. De cijfers voor boscompensatie zijn niet afzonderlijk beschikbaar. Zij zijn mee 
opgenomen in de cijfers rond ontbossingsdossiers. 
12. De uitvoering van bebossingen in het kader van het bossencompensatiefonds bestaat 
uit twee delen. De aanplantingen die gebeuren door het ANB en de Vlaamse 
Landmaatschappij (VLM) worden langdurig opgevolgd na de initiële aanplant. Indien 
bebossingen een grote uitval kennen, wordt dit aangevuld met nieuw plantsoen. De 
bebossingen door derden via de projectoproep aankoop gronden 
bossencompensatiefonds worden gecontroleerd in het kader van de afhandeling van 
de betaling van het dossier.
13. Zie mijn antwoord op vraag 10. 
14. Gezien het antwoord op vraag 12 en het aanplantingen van de Vlaamse overheid 
alsook subsidiedossiers betreft, is er geen sprake van handhavingsregels.
BIJLAGE
Totale compensatie in natura in de periode 01/10/2019 tot en met 10/11/2023
