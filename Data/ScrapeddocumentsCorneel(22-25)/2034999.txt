title: Renovatie culturele infrastructuur - Vertraging en kostprijs
thema: Cultuur
pdf link: https://docs.vlaamsparlement.be/pfile?id=2034999
thema link: https://www.vlaamsparlement.be/parlementaire-documenten/schriftelijke-vragen/1796352
SCHRIFTELIJKE VRAAG
nr. 116
van FILIP BRUSSELMANS
datum: 19 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Renovatie culturele infrastructuur  -  Vertraging en kostprijs
De Vlaamse overheid is betrokken bij een aantal prestigieuze werven van cultureel 
gerelateerde infrastructuur. Onder meer de coronacrisis en de gespannen internationale 
toestand hebben niet alleen geleid tot vertragingen in de bouwschema’s, maar ook en 
vooral tot behoorlijk spectaculaire stijgingen van de kostprijs van bouwmaterialen. 
De administratie volgt de lopende dossiers op, waaronder die van de Antwerpse 
Bourlaschouwburg, het Kaaitheater Brussel, de Vlaamse Opera Gent, de Museumsite 
Brugge en het Designmuseum Gent. 
Met het beladen dossier van de renovatie en nieuwbouw van het KMSK Antwerpen nog 
vers in het geheugen had ik graag antwoord op volgende vragen gekregen.
1. Binnenkort wordt het bouwheerschap voor de ingrijpende renovatie van ‘Den Bourla’ 
overgedragen van het Toneelhuis naar Vesta. 
Wanneer zal dat precies gebeuren? En heeft die overdracht financiële consequenties 
voor de Vlaamse overheid?
2. Heeft de minister er zicht op hoever er de laatste jaren - onder meer door de fors 
gestegen prijzen van bouwmateriaal en prijsindexeringen - wordt afgeweken van de 
oorspronkelijke ramingen voor de volgende werven? Graag de cijfers. Kan de minister 
eveneens aangeven in hoeverre er vertraging zou zijn of wordt afgeweken van de 
vooropgezette timing voor volgende instellingen: Bourlaschouwburg Antwerpen, 
Kaaitheater Brussel, Vlaamse Opera Gent, Museumsite Brugge en Designmuseum 
Gent?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 116 van 19 januari 2024
van FILIP BRUSSELMANS
1. Toneelhuis zal haar opdrachthouderschap voor de renovatie van de Bourlaschouwburg 
binnenkort inderdaad overdragen aan AG Vespa. Het college van de stad Antwerpen 
keurde de overdracht op 1 december 2023 goed. De overname van de 
kaderovereenkomst tussen Toneelhuis en het ontwerpteam Maatschap Atelier Bourla 
wordt tenslotte op 16 februari 2024 ter goedkeuring voorgelegd aan de raad van 
bestuur van AG Vespa. De mogelijkheid van deze overdracht was in de oorspronkelijke 
aanbesteding en in de kaderovereenkomst met het ontwerpteam reeds voorzien, 
zonder dat de opdrachtnemer hieraan enig recht of (schade)vergoeding kon ontlenen. 
De overdracht heeft bijgevolg geen financiële consequenties voor de Vlaamse 
overheid.
2. De coronapandemie en de gespannen internationale toestand hebben heel wat impact 
op de bouwsector. De materiaalprijzen schoten de lucht in en we merken nog steeds 
lange levertijden voor bepaalde onderdelen. Ook bij onze culturele dossiers zien we de 
gevolgen. Bouwprojecten hebben vaak een lange adem. De ontwerpstudies lopen 
doorgaans verschillende jaren. Ik onderzoek de huidige ramingen en planningen 
verder en zal deze samen met de stuurgroepen scherpstellen. Ik bekijk de 
mogelijkheden om te besparen en waar nodig strategische keuzes te maken. Ik voer 
daarbij gesprekken met de betrokken opdrachtgevers en lokale besturen in functie van 
de co-financiering. De hieronder weergegeven budgetten betreffen dus wel degelijk 
ramingen: project per project wordt bekeken of en zo ja, hoe de gestegen ramingen 
gefinancierd zouden kunnen worden.
Hierbij een overzicht van de gevraagde projecten:
-Bourlaschouwburg Antwerpen:
oCo-financiering: 40% stad Antwerpen, 60% Vlaamse overheid
oInitiële raming projectkost: 67.000.000 euro
oHuidige raming projectkost: 97.000.000 euro – nog in onderzoek
oHet dossier is momenteel in studiefase. Het ontwerpteam zal de timing 
nog verder scherpstellen, maar voorlopig loopt het project volgens de 
initiële planning. 
-Kaaitheater Brussel:
oEigen bouwproject Vlaamse overheid
oInitiële raming projectkost: 23.041.263 euro 
oHuidige raming projectkost: 31.436.810 euro
oVertraging: 11 maanden – nog in onderzoek
-Vlaamse Opera Gent:
oCo-financiering: 40% stad Gent, 60% Vlaamse overheid
oInitiële raming projectkost: 112.000.000 euro 
oHuidige raming projectkost: 130.000.000 euro - nog in onderzoek
oHet dossier is momenteel in studiefase. Het ontwerpteam zal de timing 
nog verder scherpstellen, maar voorlopig loopt het project volgens de 
initiële planning.
-Museumsite Brugge:
oCo-financiering: 40% stad Brugge, 60% Vlaamse overheid
oInitiële raming projectkost: 46.000.000 euro 
oHuidige raming projectkost: 66.000.000 euro – nog in onderzoek
oHet project loopt volgens de initiële planning. 
-Designmuseum Gent:
oVerschillende deeldossiers bij DCJM met afzonderlijke co-financiering 
tussen de stad Gent en de Vlaamse overheid
oCo-financiering op basis van initiële projectkost: +/- 57% stad Gent, +/- 
43% Vlaamse overheid (OVAM/Vlaanderen Circulair, DCJM, Onroerend 
erfgoed)
oInitiële raming projectkost: 11.489.016 euro
oHuidige raming projectkost: 16.816.789 euro
oHet project loopt volgens de initiële planning. 
