title: Individuele behandelingsinstallaties voor afvalwater (IBA's) - Registratie, beheer en controle
thema: Natuur en Milieu
pdf link: https://docs.vlaamsparlement.be/pfile?id=2007145
thema link: https://www.vlaamsparlement.be/parlementaire-documenten/schriftelijke-vragen/1770169
SCHRIFTELIJKE VRAAG
nr. 38
van BART DOCHY
datum: 11 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Individuele behandelingsinstallaties voor afvalwater (IBA's)  -  Registratie, beheer en 
controle
Sommige gebouwen liggen te ver om in een aansluiting via de riolering te voorzien. Ook 
in de toekomst zal men daar dus geen riool aanleggen in de straat. Die gebouwen zijn op 
het zoneringsplan ingetekend in het individueel te optimaliseren buitengebied. Op termijn 
moet er in een eigen waterzuivering worden voorzien.
Bij nieuwbouw moet die onmiddellijk geplaatst worden. Voor bestaande gebouwen zal de 
gemeente of rioolbeheerder contact opnemen op het moment dat men de IBA moet 
plaatsen. Het plaatsen van de IBA is in de eerste plaats een verplichting van de eigenaar 
van de woning, maar in sommige gemeenten komt de rioolbeheerder tussen. 
Een IBA is een installatie die voorzien is op het zuiveren van zowel grijs als zwart 
afvalwater. Regenwater moet dus sowieso afgekoppeld worden van de afvalwaterleidingen 
op het moment dat de IBA aangesloten wordt.
1. Hoeveel IBA’s zijn er geregistreerd?
2. Hoe en door wie worden ze beheerd?
a) Hoeveel via collectief beheer? 
b) Hoeveel in eigen beheer?
c) Hoeveel daarvan zijn industrieel?
3. Hoe worden ze gecontroleerd?
Wat zijn de gevolgen gekoppeld aan het niet voldoen?
4. Hoeveel controles werden uitgevoerd in 2020, 2021, 2022 en 2023?
a) Hoeveel voldeden? 
b) Hoeveel voldeden niet? En waarom niet?
c) Welke parameters worden gecontroleerd?
5. Hoe evolueren de nieuwe technologieën? Welke innovaties zitten er aan te komen?
Aan welke controleregels moeten deze voldoen? Hoe evolueren ze ten opzichte van 
het traditionele systeem?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 38 van 11 oktober 2023
van BART DOCHY
1. Er zijn 14.413 IBA’s geregistreerd binnen het individueel te optimaliseren buitengebied. 
De informatie is gebaseerd op de gegevens van de stroomgebiedbeheerplannen 2022-
2027, geactualiseerd met de stand van zaken uit de rapportering gemeentelijke 
sanering van 2021 door de rioolbeheerders aan de Vlaamse Milieumaatschappij (VMM).
2. Volgens de gemeentelijke bevraging door de VMM wordt 64% collectief beheerd en 
wordt 31% individueel beheerd. De VMM beschikt niet over exacte gegevens over 
industrieel beheerde IBA’s maar schat dit op 1%. Van het resterende percentage kan 
het beheer niet met zekerheid aangeduid worden omdat de gerapporteerde gegevens 
onvolledig zijn.
In verband met uw vraag over het beheer, verwijs ik ook graag naar het ontwerpbesluit 
over de invulling van de gemeentelijke saneringsverplichting dat op 13 oktober 2023 
een eerste keer principieel werd goedgekeurd door de Vlaamse Regering en waarin de 
taakstelling rond individuele zuivering is opgenomen met inbegrip van registratie, 
opvolging en rapportering.
3-4.De controles zijn een gemeentelijke bevoegdheid. De VMM beschikt deels over 
gegevens hieromtrent; deze zijn verkregen door de gemeentelijke bevraging in 2021 
over 2020. Deze bevraging gebeurt driejaarlijks en is volgend jaar opnieuw gepland 
(bevraging in 2024 over 2023). Opgelet: dit zijn geen volledige cijfers voor Vlaanderen 
aangezien niet elke gemeente de rapportering invulde (183 gemeenten of 60% vulde 
de bevraging in).
!! enkel voor deelnemende gemeenten!! =  60% Vlaanderen
Aantal opvolging met formele procedures 76%
Aantal IBA gecontroleerd in 2020 3.746 (59%)
Percentage gemeenten waar >90% controle oké 62%
Percentage gemeenten waar <50% controle oké 4%
Percentage gemeenten zonder controle inschatting 27%
IBA’s moeten voldoen aan deel 6 van Vlarem II.
5. Uit een recente bevraging via de Coördinatiecommissie Integraal Waterbeleid (CIW) 
over beschikbare IBA’s op de markt kwamen verschillende systemen naar boven. Ik 
heb de CIW opdracht gegeven om mij nog voor einde van het jaar enkele 
beleidsaanbevelingen te bezorgen inzake innovatie, monitoring, normering en toezicht 
voor decentrale toepassingen. Verder verwijs ik ook naar de projectoproep subsidies 
voor riolering en KWZI waarin ik sinds dit jaar een specifieke categorie voor decentrale 
projecten opnam voor een versnelde sanering van het buitengebied en innovaties.
