title: Wereld Economisch Forum (WEF) Davos - Evaluatie
thema: Buitenlands beleid
pdf link: https://docs.vlaamsparlement.be/pfile?id=2043234
thema link: https://www.vlaamsparlement.be/parlementaire-documenten/schriftelijke-vragen/1800605
SCHRIFTELIJKE VRAAG
nr. 134
van SAM VAN ROOY
datum: 2 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Wereld Economisch Forum (WEF) Davos  -  Evaluatie
Van 15 tot 19 januari vond de befaamde bijeenkomst van het Wereld Economisch Forum 
(WEF) plaats in het Zwitserse Davos. Ook de minister-president was daar opnieuw 
aanwezig. Hij legde in zijn communicatie net zoals de vorige jaren weer de focus op de 
positieve impact van die deelname voor de investeringen - en daarmee ook de jobcreatie 
- in Vlaanderen. “Het WEF blijft de ideale plaats om op zo’n korte tijd zoveel internationale 
topondernemers te ontmoeten en warm te maken voor investeringen in Vlaanderen”, 
stelde hij.
De activiteiten van het WEF zijn echter hoogst controversieel. Er kan immers worden 
vastgesteld dat het WEF naast een forum voor ontmoetingen - iets waar de minister-
president dus graag de nadruk op legt - ook een organisatie is die een uitgesproken 
globalistische agenda nastreeft en in dat verband overheden en bedrijven onder druk zet 
om zich te engageren tot bepaalde afspraken en dus beleidsdaden.
Op de website van het WEF kan men vaststellen hoe ook overheden zich op Davos 
verbinden om zich aan te sluiten bij bepaalde ‘initiatieven’. Op die manier wordt het dus in 
toenemende mate een niet-democratisch gelegitimeerde internationale globalistische elite 
die in grote lijnen het beleid van de diverse landen gaat bepalen in plaats van de 
democratische volksvertegenwoordiging. In dat verband heb ik dan ook bezwaren geuit bij 
het afsluiten van een bindende overeenkomst met het WEF door de Vlaamse overheid en 
het betalen van lidgeld in dat verband.
De minister-president wekt de indruk dat hijzelf niet echt betrokken is bij het politiek-
inhoudelijke luik van Davos. “Misschien eerst op voorhand toch zeggen dat het inderdaad 
een Wereld Economisch Forum is, dus een gebeuren met veel congressen en colloquia en 
zo. Eigenlijk neem ik daar niet aan deel”, zei hij recent in commissie in het Vlaams 
Parlement.
1. Is de Vlaamse overheid nog altijd ‘associate partner’ van het WEF? Zo ja, welke 
lidmaatschapsbijdragen betaalde Vlaanderen daarvoor in 2023 en betaalt Vlaanderen 
in 2024?
2. Hoe was de delegatie van de Vlaamse overheid op Davos 2024 samengesteld? Hoeveel 
personen waren er voor de Vlaamse overheid aanwezig en wie maakte deel uit van die 
delegatie? Hoeveel dagen/uren is die delegatie er geweest en aan welke activiteiten 
werd er precies deelgenomen?
3. De minister gaf in zijn antwoord op een eerdere schriftelijke vraag die ik tot hem richtte 
(nr. 255 van 28 april 2023) toe dat Vlaanderen de enige deelstaat is die lid is van het 
WEF, maar stelde dat het WEF-lidmaatschap een voorwaarde is om deel te kunnen 
nemen aan de jaarlijkse bijeenkomst in Davos. Dat laatste verbaast wat, want de 
minister had in Davos naar eigen zeggen gesprekken met de gouverneur van Georgia 
en de Catalaanse minister van Financiën en Economie, twee deelstaten die geen lid 
zijn van het WEF en dus volgens de redenering van de minister-president eigenlijk niet 
zouden mogen deelnemen aan de bijeenkomst in Davos. 
Hoe verklaart hij dat?
4. Hoeveel bedroeg de totale factuur voor de Vlaamse overheid van de deelname aan 
Davos 2024? Graag ook een uitsplitsing tussen de diverse kostenposten.
5. De minister liet al weten: “Naast contacten met bedrijfsleiders heb ik ook nog een 
aantal politieke contacten gehad, dit jaar bijvoorbeeld met gouverneur Kemp van 
Georgia. We bespraken de sterke economische banden en het verdere 
samenwerkingspotentieel tussen Vlaanderen en Georgia. Verder sprak ik de 
Catalaanse minister van Financiën en Economie, mevrouw Natàlia Mas, alsook het 
hoofd van de Wit-Russische democratische beweging, mevrouw Svetlana 
Tichanovskaja.” 
Kan de minister meedelen of hij naast de eerder genoemde nog andere politieke 
contacten had in Davos en zo ja, welke, met wie en waarover?
6. Heeft de Vlaamse Regering op Davos 2024 bepaalde engagementen op zich genomen 
of heeft ze zich aangesloten bij bepaalde ‘initiatieven’? Zo ja, welke en waarom?
7. Aan welke andere WEF-activiteiten, andere dan Davos, heeft de Vlaamse overheid in 
2023 en 2024 deelgenomen of aan welke activiteiten zal de Vlaamse overheid nog 
deelnemen?
8. Aan welke projecten van het WEF heeft de Vlaamse overheid in 2023 en 2024 
deelgenomen of zal de Vlaamse overheid in 2024 deelnemen?
9. Welke andere contacten waren er in 2023 en 2024 nog tussen de Vlaamse overheid 
en het WEF?
10. Heeft de Vlaamse Regering, los van Davos, in 2023 of 2024 bepaalde engagementen 
op zich genomen in het kader van het WEF? Zo ja, welke en waarom?
11. Hoe voorkomt de minister-president dat de Vlaamse Regering in het kader van het 
WEF informele afspraken maakt die de normale Vlaamse democratische 
besluitvormingsprocedure hypothekeren of buitenspel zetten?
12. Op welke manier voorkomt de minister een sluipende globalistische invloed van het 
WEF op het beleid van de Vlaamse Regering die haaks staat op de Vlaamse 
grondstroom, bijvoorbeeld rond migratie, diversiteit, landbouw, milieu, klimaat, 
energie enzovoort?
13. Is de visie van de Vlaamse Regering op het WEF, of de samenwerking van de regering 
met het WEF, verder nog veranderd het voorbije jaar (en sinds het antwoord van de 
minister op mijn vorige vraag van 28 april 2023)? Zo ja, in welke zin?
14. Los van enige toezeggingen, engagementen of afspraken: welke standpunten en 
doelen deelt de Vlaamse Regering met het WEF, bijvoorbeeld rond migratie, diversiteit, 
inclusie, gender/lgbtq+, duurzaamheid, klimaat, milieu, energie, landbouw enzovoort?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 134 van 2 februari 2024
van SAM VAN ROOY
1. Vlaanderen is tot eind 2024 een geassocieerde partner van het Wereld Economisch 
Forum (WEF). In 2023 heeft Vlaanderen de lidmaatschapsbijdrage ten belope van 
180.000 CHF betaald. Ook in 2024 zal het dit doen.   
2. De Vlaamse delegatie bestond naast mezelf uit mijn kabinetschef, twee medewerkers 
van het Vlaams Agentschap voor Internationaal Ondernemen en één medewerker van 
het Departement Kanselarij en Buitenlandse Zaken. De delegatie was gedurende drie 
dagen aanwezig in Davos.
De hoofdfocus lag op bilaterale gesprekken met bedrijfsleiders om nieuwe 
bedrijfsactiviteiten naar Vlaanderen aan te trekken en bedrijven die reeds actief zijn 
in Vlaanderen verder te verankeren. 
Ten slotte organiseerde ik een informeel diner met een aantal bedrijfsleiders.
3. De politieke gesprekken vonden plaats in de Flanders Room, dat buiten de beveiligde 
WEF-zone gelegen is. 
4. De totale factuur van de deelname aan het WEF bedroeg naast de jaarlijkse 
lidmaatschapsbijdrage, ook een deelnamekost aan de jaarlijkse vergadering (Annual 
Meeting) ten belope van 27.000 CHF.  
5. Ik heb geen andere politieke contacten gehad. 
6. De Vlaamse Regering heeft geen nieuwe engagementen aangegaan met het WEF 
tijdens de jaarlijkse bijeenkomst in Davos.  
7-10.Naast de Vlaamse deelname aan de jaarlijkse bijeenkomst van het WEF in Davos, 
heeft de Vlaamse Regering sinds 2023 niet deelgenomen aan andere activiteiten of 
projecten van het WEF. Er zijn evenmin specifieke engagementen aangegaan. 
Vlaanderen maakt evenwel deel uit van het thematisch online platform getiteld 
‘Centre for Regions, Trade and Geopolitics’. Er worden op het online platform, wiens 
missie u kan consulteren via deze webstek, interessante data en studies gedeeld. 
Binnen de Vlaamse overheid hadden voornamelijk het Departement Kanselarij en 
Buitenlandse Zaken en, in mindere mate, het Vlaams Agentschap voor Internationaal 
Ondernemen contacten met het WEF in 2023. Samengevat gaan de contacten 
voornamelijk over (de praktische organisatie van) mijn deelname aan de jaarlijkse 
bijeenkomst in Davos. De contacten met het WEF intensifiëren traditioneel naarmate 
de jaarlijkse bijeenkomst dichterbij komt. Voor de jaarlijkse bijeenkomst van januari 
2024 vonden de eerste contacten in september 2023 plaats. 
11-12. Het WEF vraagt niet aan de Vlaamse Regering om een specifieke agenda na te 
streven. Het spreekt voor zich dat de Vlaamse Regering haar eigen beleid bepaalt. 
Het WEF geeft hieromtrent aan dat het de essentiële rol van overheden ten volle 
respecteert. 
13. De visie van de Vlaamse Regering op het WEF en de samenwerking met de organisatie 
is niet veranderd sinds mijn antwoord op uw schriftelijke vraag nr. 255 van 28 april 
2023. 
14. De Vlaamse Regering bepaalt haar eigen beleidsagenda. 
