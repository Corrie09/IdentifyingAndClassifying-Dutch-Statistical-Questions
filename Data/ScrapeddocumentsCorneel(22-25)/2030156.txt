title: Inburgeraars - Verplichte inschrijving bij VDAB (2)
thema: Integratie en Inburgering
Werk
pdf link: https://docs.vlaamsparlement.be/pfile?id=2030156
thema link: https://www.vlaamsparlement.be/parlementaire-documenten/schriftelijke-vragen/1791976
SCHRIFTELIJKE VRAAG
nr. 153
van MAAIKE DE VREESE
datum: 5 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Inburgeraars  -  Verplichte inschrijving bij VDAB (2)
Op 1 maart 2022 ging het gewijzigde decreet van 7 juni 2013 over het Vlaamse integratie- 
en inburgeringsbeleid van start. Daarbij werd ook de verplichte inschrijving bij VDAB 
ingevoerd.
Wie zich niet houdt aan die verplichting kan een geldboete krijgen. Als een verplichte 
inburgeraar OCMW-steun of een werkloosheids- of wachtuitkering heeft én het OCMW of 
VDAB inburgering schriftelijk als voorwaarde voor hun steun heeft opgelegd (in een GPMI 
van het OCMW of in een afsprakenblad van VDAB), dan kan alleen het OCMW of VDAB een 
sanctie opleggen.
Als opvolging van het antwoord op mijn schriftelijke vraag nr. 8 van 2 oktober 2023 stel ik 
graag volgende vragen.
1. Kan de minister een overzicht geven van het aantal inburgeraars dat zich heeft 
ingeschreven bij VDAB? 
a) Kan de minister een overzicht geven van het aantal inburgeraars dat zich heeft 
ingeschreven sinds de start van de verplichting? Kan de minister daarnaast ook 
een overzicht geven per kalenderjaar? Hoeveel procent van de inburgeraars heeft 
zich tijdig ingeschreven? Kan de minister een opdeling geven tussen verplichte en 
rechthebbende inburgeraars? Wat was de gemiddelde doorlooptijd tussen het 
tekenen van een inburgeringscontract en de aanmelding?
b) Hoeveel van hen hebben al werk gevonden? Hoeveel van hen zijn momenteel nog 
aan het werk?
2. Hoe verloopt de samenwerking tussen de inburgeringsagentschappen en de VDAB om 
de inburgeraars te begeleiden? Hoe verloopt de operationele afstemming tussen de 
diensten?
3. Hoeveel inburgeraars hebben een sanctie gekregen omdat ze niet zijn ingeschreven 
bij VDAB? Hoeveel uitkeringsgerechtigde inburgeraars werden in het controle- en 
sanctioneringsbeleid van VDAB opgenomen en opgevolgd? Hoeveel van hen werden 
gesanctioneerd?
Graag ook deze gegevens in Excel-bestand bezorgen.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 153 van 5 januari 2024
van MAAIKE DE VREESE
1. a) De Agentschappen Integratie en Inburgering hebben de opdracht om de verplichte 
inschrijving van inburgeraars bij VDAB op te volgen. In een periodieke gezamenlijke 
monitoring door de Agentschappen Integratie en Inburgering en VDAB worden de 
evoluties opgevolgd. De laatste meting werd uitgevoerd op 31/8/2023. Op basis 
hiervan weten we dat van de personen die zich sinds de hertekening van het 
inburgeringsbeleid moesten inschrijven bij VDAB er 16230 personen (of 90%) aan 
hun verplichte inschrijving bij VDAB hebben voldaan voor 31/8/2023. Voor de 
bijkomende vragen m.b.t. overzicht per kalenderjaar, aandeel van de tijdige 
inschrijvingen, opdeling tussen verplichte en rechthebbende inburgeraars en 
gemiddelde doorlooptijd tussen het inburgeringscontract en de aanmelding verwijs 
ik naar het Agentschap Binnenlands Bestuur (ABB).
b) Van de 16230 personen, hebben er 5677 gewerkt tussen 1/3/2022 en 31/8/2023. 
Eind augustus 2023, waren er 4444 personen aan het werk.
2. Er is een samenwerkingsovereenkomst afgesloten tussen de Agentschappen Integratie 
en Inburgering en VDAB. De medewerkers van de organisaties werken nauw samen, 
zetten in op transparantie, kennisdeling en intervisie om de kwaliteit van de 
dienstverlening aan de gezamenlijke klanten te verhogen. Het blijft een uitdaging om 
de operationele werking zo goed mogelijk op elkaar af te stemmen. De diensten zijn 
volop bezig om de samenwerkingsafspraken verder te verfijnen. Dit proces wordt 
echter ook beïnvloed door veranderingen in de beleidscontext (bijvoorbeeld recent het 
Turboplan).
3. De Agentschappen Integratie en Inburgering hebben de opdracht om de verplichte 
inschrijving van inburgeraars bij VDAB te controleren en eventueel te sanctioneren. 
VDAB beschikt niet over gegevens wat het aantal inburgeraars dat een sanctie kreeg 
omdat ze niet zijn ingeschreven bij VDAB betreft. 
Binnen transmissie wordt er niet gedifferentieerd op kenmerken als inburgering. Er zijn 
dus geen cijfers beschikbaar over het aantal sancties toegekend aan werkzoekenden 
met een inburgeringstraject. 
