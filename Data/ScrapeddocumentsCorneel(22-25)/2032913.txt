title: De Vlaamse Waterweg (DVW) - Advies watertoets - Pluviaal overstromingsgebied
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2032913
thema link: https://www.vlaamsparlement.be/parlementaire-documenten/schriftelijke-vragen/1792021
SCHRIFTELIJKE VRAAG
nr. 431
van MIEKE SCHAUVLIEGE
datum: 8 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Vlaamse Waterweg (DVW)  -  Advies watertoets  -  Pluviaal overstromingsgebied
De overstromingen van eind 2023 in de Westhoek en begin 2024 in het stroomgebied van 
Dender, Leie en Bovenschelde hebben nogmaals aangetoond dat ruimte voor water zeer 
belangrijk is. De minister heeft dat ook meermaals beklemtoond in de pers.
Een van de belangrijkste instrumenten om ruimte voor water maximaal te behouden, is de 
watertoets. De waterbeheerders zijn bevoegd voor de opmaak van het advies. In 2022 
werd een nieuwe omzendbrief voor de watertoets goedgekeurd. Daarin wordt duidelijk 
gesteld dat naast de fluviale overstromingsgebieden er ook rekening gehouden moet 
worden met de pluviale overstromingsgebieden. 
In de Veldestraat in Nevele werden twee verkavelingsvergunningen aangevraagd voor 
percelen naast het kanaal Gent-Brugge. De Vlaamse Waterweg is beheerder van dat 
kanaal. De percelen voor de geplande verkavelingen overstroomden nagenoeg helemaal. 
Ook de buurt heeft al jarenlang te kampen met overstromingen. In De Morgen van 3 
januari wordt de problematiek in deze buurt goed geduid.
Op de pluviale overstromingskaarten is een van de twee percelen waar verkavelingen 
gepland worden, aangeduid als pluviaal overstromingsgebied. De Vlaamse Waterweg gaf 
ondanks de ligging in pluviaal overstromingsgebied een positief advies.
Na de overstromingen van begin 2024 werd terecht gesteld dat lokale besturen niet altijd 
voldoende rekening houden met de adviezen van de waterbeheerders, waarbij er toch nog 
gebouwd wordt in overstromingsgevoelige gebieden. Het is echter duidelijk dat een 
kwalitatieve adviesverlening van alle waterbeheerders cruciaal is. Het negeren van de 
pluviale overstromingskaarten door de Vlaamse overheidsinstanties lijkt dan ook 
onaanvaardbaar.
Daarnaast blijkt dat de overstromingen in de wijk Durmen deels veroorzaakt werden door 
een slecht werkende terugslagklep waarbij water vanuit het kanaal naar de wijk stroomt. 
1. Hoe kan de minister verklaren dat De Vlaamse Waterweg een positief advies geeft voor 
percelen gelegen in overstromingsgevoelig gebied op de pluviale overstromingskaart? 
Vindt de minister het logisch dat De Vlaamse Waterweg bij de adviesverlening geen 
rekening houdt met de pluviale overstromingskaarten?
2. Heeft de minister afspraken gemaakt met De Vlaamse Waterweg over de beoordeling 
van pluviale overstromingen voor percelen waarvoor De Vlaamse Waterweg een 
adviesbevoegdheid heeft? 
3. Is de minister het ermee eens dat het onaanvaardbaar is dat De Vlaamse Waterweg 
geen rekening houdt met de pluviale overstromingskaarten bij de adviesverlening?
4. Welke maatregelen zal De Vlaamse Waterweg nemen om de goede werking van 
terugslagkleppen te garanderen zodat ongewenste overstromingen maximaal 
voorkomen worden?
5. Houdt De Vlaamse Waterweg rekening met de mogelijkheid dat terugslagkleppen niet 
goed functioneren bij de adviesverlening in het kader van de watertoets?
6. Een aantal percelen in de wijk Durmen overstroomden sterk. Nochtans werden die in 
de overstromingskaarten niet aangeduid als overstromingsgevoelig. 
Op welke wijze zal de minister ervoor zorgen dat de overstromingskaarten 
geoptimaliseerd worden? Zullen op basis van fotomateriaal (al dan niet met drones) 
de overstromingskaarten geoptimaliseerd worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 431 van 8 januari 2024
van MIEKE SCHAUVLIEGE
1. De Vlaamse Waterweg nv (DVW) is enkel bevoegd in functie van het 
overstromingsregime van fluviale aard en m.b.t. interferenties met beheer en/of de 
exploitatie van de waterweg en het patrimonium van DVW. Over de pluviale 
overstromingen doet DVW geen uitspraken en is het aan de vergunningverlenende 
overheid om hierover te adviseren.
2. De pluviale en fluviale overstromingen zijn twee zeer verschillende fenomenen met 
verschillende oorzaken, verschillende T100 -contouren, verschillende modellen en 
statistieken â€¦ 
DVW beschikt niet over de nodige achtergrondinformatie en expertise wat betreft 
grachtenstelsels, riolering of erosieproblematiek om op een onderbouwde wijze een 
advies te kunnen formuleren over de oorzaak van de pluviale overstromingen en 
mogelijke adaptieve maatregelen die door de aanvrager kunnen worden genomen 
om een eventuele negatieve impact te kunnen voorkomen.
3. DVW geeft advies over haar expertisedomein, net zoals andere actoren in de 
adviesverlening bij het Departement Omgeving.
4. Het nazicht van de goede werking van de terugslagkleppen verloopt heden in casu 
door de provincie Oost-Vlaanderen, die het meeneemt in haar onderhoudsregime, 
voorlopig met een frequentie van 4x per jaar. Er werden door de provincie reeds 
eerder roosters geplaatst zodat geen hinderlijke objecten de werking van de kleppen 
hypothekeert. Er is ook contact tussen DVW en de provincie Oost-Vlaanderen om 
eventuele vragen omtrent beheer en onderhoud af te stemmen.
5. Neen.
6. Dit ligt buiten de bevoegdheid van DVW en behoort tot het bevoegdheidsdomein van 
de gemeente en de provincie Oost-Vlaanderen.
