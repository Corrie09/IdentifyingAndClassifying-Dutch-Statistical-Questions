title: Onderwijsinternaten - Fusies
thema: Onderwijs en Vorming
pdf link: https://docs.vlaamsparlement.be/pfile?id=2033469
thema link: https://www.vlaamsparlement.be/parlementaire-documenten/schriftelijke-vragen/1794872
SCHRIFTELIJKE VRAAG
nr. 255
van KATHLEEN KREKELS
datum: 17 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijsinternaten  -  Fusies
Dit schooljaar werd het nieuwe decreet over de onderwijsinternaten van kracht. Dat 
decreet maakte komaf met de historisch scheefgegroeide financiering tussen de 
verschillende soorten internaten en bracht ze allemaal onder de noemer van de 
onderwijsinternaten. Bijkomende financiële middelen en bestuurlijke schaalvergroting 
voorzien nu in maximale omkadering van internen, aangepast aan hun noden.
Ook nieuw in het decreet was een de facto behoudsnorm. Om een beroep te kunnen doen 
op volledige financiering, moesten de nieuwe onderwijsinternaten minstens 65 internen 
herbergen. Daardoor zouden heel wat kleinere internaten niet meer zelfstandig kunnen 
blijven bestaan. Het decreet voorzag daarom in de mogelijkheid om te fusioneren via een 
fusiecompromis. Om de overgang verder te faciliteren, werd ook in transitiemaatregelen 
voorzien, waaronder tijdelijke extra budgetten.
Uit mijn schriftelijke vraag van 20 november 2023 over de fusies die internaten aangingen, 
blijkt dat het overgrote deel van de internaten gebruikmaakten van de fusiemogelijkheid. 
De meeste internaten die niet zelfstandig aan de behoudsnorm geraakten, sloten een 
fusiecompromis of fusioneerden al. Een kleine minderheid van drie internaten deed dat 
(nog) niet. Zij bevinden zich momenteel in een gedoogjaar.
Ik wens nog even door te vragen over het lot van de internen van die drie instellingen, die 
mogelijk met een sluiting zullen worden geconfronteerd.
1. Zullen die internaten de behoudsnorm nog tijdig halen? Welke plannen hebben zij 
daartoe?
2. Welke scenario’s kunnen zich hier verder ontwikkelen? Welke acties ondernam de 
minister en zal hij ondernemen om te voorkomen dat internen met een sluiting worden 
geconfronteerd? Hoe zal hij ervoor zorgen dat de getroffen internen in geval van een 
sluiting elders terechtkunnen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr.255 van 17 januari 2024
van KATHLEEN KREKELS
De teldatum van 1 februari is ondertussen verstreken; de verificatie zal deze gegevens in 
de komende tijd controleren. Pas daarna kan bekeken worden of de onderwijsinternaten 
voldoende ORE hebben om de behoudsnorm te behalen. 
Er zijn diverse (overgangs-)maatregelen voorzien die aan onderwijsinternaten toelaten om 
de behoudsnorm te behalen. Dit kan onder meer door een fusiecompromis af te sluiten. 
Deze onderwijsinternaten hebben volgend schooljaar nog een tweede kans om de 
behoudsnorm te behalen. Het is voorbarig om nu reeds conclusies te trekken. 
