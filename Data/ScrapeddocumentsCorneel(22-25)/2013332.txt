title: Kruispunten N370 Beernem - Heraanleg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2013332
thema link: https://www.vlaamsparlement.be/parlementaire-documenten/schriftelijke-vragen/1776597
SCHRIFTELIJKE VRAAG
nr. 174
van JEREMIE VANEECKHOUT
datum: 30 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Kruispunten N370 Beernem  -  Heraanleg
Twee kruispunten op de N370 in Beernem verdienen een dringende aanpak, maar zijn 
andermaal niet in opgenomen in het geïntegreerd investeringsprogramma (GIP).
Het eerste is het kruispunt van die N370 met de N368, pal in het centrum van de gemeente, 
in de omgeving van het station. Voor de heraanleg van dat kruispunt werden al meermaals 
budgetten beloofd vanuit Vlaanderen en het dossier is zo goed als klaar voor aanbesteding. 
De heraanleg vormt bovendien een noodzakelijke voorwaarde om een ruimer, lokaal 
mobilitieits- en verkeersveiligheidsplan te kunnen invoeren.
Het tweede kruispunt bevindt zich zuidelijker op de N370, ter hoogte van Bulskampveld. 
Het is een plek met veel recreatief verkeer. Voor de heraanleg van dat kruispunt is er al 
een bouwvergunning afgeleverd.
De gemeente Beernem schreef de minister aan om haar ongenoegen te uiten over het feit 
dat beide knelpunten niet werden opgenomen in het GIP 2024.
1. Hoe verklaart de minister de keuze om het kruispunt N370/N368 niet op te nemen in 
het GIP 2024?
2. Hoe verklaart de minister de keuze om het kruispunt ter hoogte van Bulskampveld niet 
op te nemen in het GIP 2024?
3. Wat zijn in beide dossiers de knelpunten om tot een snelle oplossing te komen?
4. Op hoeveel wordt de heraanleg van beide kruispunten begroot? Op wiens conto komen 
die kosten?
5. Wanneer zullen beide punten aangepakt worden?
6. Hoe reageerde de minister op het schrijven van de gemeente?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 174 van 30 oktober 2023
van JEREMIE VANEECKHOUT
1. Bij de opmaak van het geïntegreerd Investeringsprogramma (GIP) wordt er rekening 
gehouden met de voortgang van de verschillende projecten. Omwille van het feit dat 
de omgevingsvergunningsaanvraag nog niet kon worden ingediend voor het kruispunt 
N370/N368 werd dit project niet opgenomen in het GIP 2024. 
2. De Vlaamse Landmaatschappij (VLM) treedt op als bouwheer voor het kruispunt ter 
hoogte van Bulskampveld. Via een samenwerkingsovereenkomst werd 
overeengekomen dat het Agentschap Wegen en Verkeer (AWV) haar aandeel in de 
werken via een terugbetaling na uitvoering van de werken voorziet. Een opname op 
het GIP 2024 was dus niet aan de orde.
3. De opstart voor de werken aan het kruispunt N368/N370 wordt gepland in 2025, mits 
een omgevingsvergunning kan worden verleend. De uitvoeringsperiode wordt 
momenteel geschat op 180 werkdagen en het budget wordt geraamd op 1.680.000 
euro. 
Voor de werken op de N370 ter hoogte van Bulskampveld wordt de aanvang bepaald 
door de Vlaamse Landmaatschappij (VLM), die optreedt als bouwheer. Het aandeel van 
het Agentschap Wegen en Verkeer (AWV) werd geraamd op 560.000 euro. De 
uitvoeringstermijn werd vastgelegd op 150 werkdagen.
4-5.Ik verwijs naar mijn antwoord op deelvraag 3.
6. De gemeente zal per brief nog een antwoord ontvangen.
