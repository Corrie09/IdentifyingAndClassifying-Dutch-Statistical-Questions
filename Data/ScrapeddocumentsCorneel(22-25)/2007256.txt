title: Hogescholen - Financiering graduaatsopleidingen
thema: Onderwijs en Vorming
pdf link: https://docs.vlaamsparlement.be/pfile?id=2007256
thema link: https://www.vlaamsparlement.be/parlementaire-documenten/schriftelijke-vragen/1773389
SCHRIFTELIJKE VRAAG
nr. 71 
van BRECHT WARNEZ
datum: 19 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hogescholen  -  Financiering graduaatsopleidingen
In 2019 introduceerde de Vlaamse overheid de graduaatsopleidingen - zoals we ze nu 
kennen - in het hoger onderwijs. Die HBO5-opleidingen koppelden zich los van de 
middelbare scholen en behoren nu tot het Vlaamse hoger onderwijs. De 
graduaatsopleidingen hebben een sterke nadruk op het praktijkgerichte leren en het 
voorbereiden van studenten op de arbeidsmarkt. Ze spelen een belangrijke rol, zowel voor 
studenten als voor de arbeidsmarkt. Graduaatsopleidingen onderscheiden zich van 
professionele bachelors doordat ongeveer een derde van de opleiding bestaat uit 
werkplekleren, wat de opleiding ook meer personeelsintensief maakt.
Tot 2022 werden graduaatsopleidingen gefinancierd via een openendfinancieringssysteem, 
waarbij hogescholen een vast bedrag per student ontvingen. Vanaf 2022 werd dat 
financieringssysteem echter stopgezet, wat zorgde voor uitdagingen voor hogescholen die 
al engagementen waren aangegaan op basis van de eerdere regelgeving. De facto kwam 
er een aftopping van het groeipercentage van 2 procent per jaar. We kunnen objectief 
vaststellen dat er per jaar 1000 euro minder wordt toegekend per graduaatsstudent in 
vergelijking met een bachelorstudent, ondanks vergelijkbare financiering.
Ondanks de uitdagingen voor de instellingen stellen we de toename van het aantal 
studenten in graduaatsopleidingen vast, wat de nood aan de opleidingen weerspiegelt. 
Ondanks de eerder vermelde uitdagingen en veranderingen in de financiering blijft het 
aantal graduaatsopleidingen ook gestaag groeien.
Op Radio 1 en andere media kwam daarom eind september nog de oproep van hogescholen 
om de financiering te herbekijken. Hogescholen erkennen de grote investeringen in het 
hoger onderwijs, maar benadrukken dat het vaak tijdelijke incentives zijn. Ze dringen aan 
op structurele investeringen en ondersteuning door de groei van het aantal studenten met 
75 procent, terwijl het budget slechts met 11 procent is gestegen. Daarnaast pleiten ze 
ook voor duidelijke toekomstige perspectieven met betrekking tot financiering en 
beleidsverwachtingen.
1. Hoe kijkt de minister naar de oproep van de Vlaamse hogescholen?
2. Welke structurele maatregelen plant de minister voor het aanpakken van de 
financieringsproblemen van de graduaatsopleidingen?
3. Hoe zal de minister de kloof van 1000 euro tussen de graduaats- en 
bacheloropleidingen proberen te dichten?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 71 van 19 oktober 2023
van BRECHT WARNEZ
Ik heb begrip voor de verzuchtingen van de hogescholen maar ik wil wel de vermelde 
cijfers nuanceren. Het klopt immers niet dat het budget maar met 11% zou zijn gestegen. 
Op het ogenblik dat de graduaatsopleidingen inkantelden in de hogescholen kenden de 
hogescholen de financiering die de cvo’s voor deze cursisten ontvingen. Zij wisten dat er 
bij de cvo’s geen sprake was van open end financiering, maar dat de groei aan de cvo’s 
werd afgetopt op 0,8%. 
De Vlaamse Regering besloot om een ongezien en tijdelijk gunstregime aan de hogescholen 
toe te kennen: 
1) de hogescholen kregen onmiddellijk bij de inkanteling de volledige financiering 
overgedragen uit de cvo’s; 
2) er werd 10 miljoen euro recurrent aan bijkomende investeringsmiddelen voorzien voor 
de hogescholen;
3) de hogescholen kregen een aantal jaar open end financiering. De hogescholen wisten 
dat deze opleidingen tijdens de huidige legislatuur zouden inkantelen in het reguliere 
financieringsmechanisme van het hoger onderwijs. De inkanteling in het reguliere 
financieringsmechanisme werd voorafgegaan door een bijkomende eenmalige 
investering van 11 miljoen euro in 2021 om de hogescholen te begeleiden bij deze 
overgang naar het reguliere financieringsmechanisme. 
Met betrekking tot de kloof tussen de graduaats- en bacheloropleidingen, merk ik graag 
op dat we deze legislatuur 20 miljoen euro recurrent bijkomend hebben geïnvesteerd in de 
bacheloropleidingen van de hogescholen.
Door de sterke groei van de studentenaantallen en de toegekende open-end financiering 
tot september 2022 werden de middelen voor de graduaatsopleidingen meer dan 
verdubbeld op zeer korte tijd: van 39 miljoen euro (in 2018-2019 in de CVO) tot zo’n 90 
miljoen euro in het begrotingsjaar 2022. Het klopt dus niet dat er niet zou zijn geïnvesteerd 
in de graduaatsopleidingen.
Ondertussen werden de begrotingsbesprekingen voor 2024 afgerond waarbij de Vlaamse 
Regering op mijn initiatief heeft besloten om vanaf het begrotingsjaar 2024 recurrent 20 
miljoen euro aan bijkomende werkingsmiddelen te voorzien voor de hogescholen. Het staat 
de hogescholen vrij om deze integraal aan te wenden voor de graduaatsopleidingen. Deze 
20 miljoen euro komt naast de bijkomende middelen voor de studentenvoorzieningen van 
de hoger onderwijsinstellingen (6 miljoen euro) en naast de 15 miljoen euro ter versterking 
van de lerarenopleidingen en staan los van de bijkomende middelen voor de universiteiten.  
