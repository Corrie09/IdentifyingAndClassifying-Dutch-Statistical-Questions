title: Vlaams actieplan seksueel geweld - Stand van zaken
thema: Justitie en Handhaving
Welzijn en Gezin
pdf link: https://docs.vlaamsparlement.be/pfile?id=2063918
thema link: https://www.vlaamsparlement.be/parlementaire-documenten/schriftelijke-vragen/1819204
SCHRIFTELIJKE VRAAG
nr. 516
van ADELINE BLANCQUAERT
datum: 16 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vlaams actieplan seksueel geweld  -  Stand van zaken
Enkele jaren geleden werd het Vlaams actieplan ter bestrijding van seksueel geweld 2020–
2024 goedgekeurd. Er wordt gefocust op drie kernpunten. Ten eerste wordt er gefocust op 
het sensibiliseren en de preventie van seksueel geweld. Ten tweede wordt er gefocust op 
gepaste maatregelen als seksueel geweld zich voordoet, en dit zowel voor slachtoffers als 
daders. Ten derde is het investeren in de kwaliteit van hulpverlening een prioriteit. Het 
plan omvat verschillende actiepunten over diverse sectoren heen. 
In 2023 werd er al een tussentijdse evaluatie van het plan voorgesteld. De meeste acties 
waren toen al in uitvoering, maar nog niet afgerond. In het voorjaar van 2024 zou er 
samen met de betrokken ministers een eindevaluatie van het actieplan gebeuren.
1. Wat is de huidige stand van zaken rond de evaluatie van het Vlaams actieplan seksueel 
geweld? Is de eindevaluatie af? 
Zo ja, wat waren de resultaten van de evaluatie? Graag ook een overzicht van de 
acties die afgerond zijn, die nog bezig zijn en die niet zijn uitgevoerd. 
Zo niet, hoe komt het dat de eindevaluatie nog niet is afgerond, en gaat dat nog 
gebeuren? 
2. Neemt de minister nog initiatieven naar aanleiding van deze evaluatie van het 
actieplan? Zo ja, welke? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 516 van 16 april 2024
van ADELINE BLANCQUAERT
De eindevaluatie wordt momenteel gefinaliseerd en zal vervolgens nog voor het einde van 
de legislatuur voorgelegd worden aan de Vlaamse regering. Na de installatie van de nieuwe 
samenstelling van het parlement deze zomer zal de eindevaluatie ook daar ingediend 
worden. In de eindevaluatie van het actieplan wordt een overzicht met de afgeronde en 
lopende maatregelen opgenomen. 
Gezien ik na de verkiezingen geen nieuw beleid meer mag initiëren, kan ik tot mijn spijt 
naar aanleiding van de eindevaluatie geen nieuwe acties meer ondernemen. Ik werk echter 
wel verder aan de acties die wel voorheen al beslist werden. Het gestarte beleid loopt dus 
gewoon door. Daarnaast zal ik ook de komende regering oproepen aan de slag te gaan 
met aanbevelingen uit de eindevaluatie en een nieuw plan uit te werken voor de komende 
regeerperiode.
