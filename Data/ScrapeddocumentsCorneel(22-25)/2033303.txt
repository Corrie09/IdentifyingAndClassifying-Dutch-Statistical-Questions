title: Agentschap voor Hoger Onderwijs, Volwassenenonderwijs, Kwalificaties en Studietoelagen (AHOVOKS) - Klanttevredenheid
thema: Onderwijs en Vorming
pdf link: https://docs.vlaamsparlement.be/pfile?id=2033303
thema link: https://www.vlaamsparlement.be/parlementaire-documenten/schriftelijke-vragen/1793502
SCHRIFTELIJKE VRAAG
nr. 236
van BRECHT WARNEZ
datum: 11 januari 2024
BEN WEYTS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Agentschap voor Hoger Onderwijs, Volwassenenonderwijs, Kwalificaties en Studietoelagen 
(AHOVOKS)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het AHOVOKS.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het AHOVOKS betreft? 
2. Om de hoeveel tijd is er een meting van de klanttevredenheid? 
3. Gebruikt het AHOVOKS andere methodes dan een bevraging alleen om 
klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
AHOVOKS?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het AHOVOKS geïmplementeerd 
worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het AHOVOKS na het klanttevredenheidsonderzoek nog naar de 
respondent over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het AHOVOKS?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 236 van 11 januari 2024
van BRECHT WARNEZ
Klantentevredenheid is voor AHOVOKS van groot belang. Daarom streeft het agentschap 
ernaar om de klantentevredenheid periodiek na te gaan voor al zijn diensten. Omdat de 
klanten van de verschillende AHOVOKS-processen sterk uiteenlopen, is er geen 
klantentevredenheidsonderzoek op agentschapsniveau.
In 2023 werden twee klantentevredenheidsonderzoeken uitgevoerd om de werking van de 
dienstverlening te bevragen: 
- één onderzoek over de aanvraag en toekenning van studietoelagen (hierna afgekort 
“studietoelagen”) en 
- één over de uitbetaling van salarissen en personeelsadministratie voor het hoger en 
volwassenenonderwijs (hierna afgekort “personeel hoger en volwassenenonderwijs”). 
Het klantentevredenheidsonderzoek studietoelagen werd uitgevoerd in mei 2023 en had 
als doel om de tevredenheid van de klanten van studietoelagen in kaart te brengen. In 
februari en maart 2023 werden ook gebruikerstesten uitgevoerd bij zowel studenten als 
partners, om de gebruiksvriendelijkheid van specifieke aspecten van onze digitale 
dienstverlening te verbeteren (digitaal loket, website, etc.). 
Het klantentevredenheidsonderzoek over personeel hoger en volwassenenonderwijs  vond 
ook plaats in mei 2023. Het onderzoek peilde naar de tevredenheid bij de 
personeelsdiensten van de instellingen hoger en volwassenenonderwijs. 
AHOVOKS bevraagt zijn klanten systematisch op basis van 
klantentevredenheidsonderzoeken, gebruikerstesten of via overlegfora. Het agentschap 
roteert de klantentevredenheidsonderzoeken bij de verschillende processen en zorgt 
ervoor dat de klantentevredenheid voor elk proces minstens om de 4 jaar wordt 
onderzocht.
AHOVOKS voert zowel kwantitatieve als kwalitatieve tevredenheidsonderzoeken uit en 
organiseert daarnaast ook service design-trajecten om de dienstverlening klantgerichter 
te maken. Daarvoor bevraagt het agentschap zijn klanten in focusgroepen, laat het hen 
bepaalde (nieuwe) aspecten van de dienstverlening mee uitdenken en voert het 
gebruikerstesten uit zodat het agentschap zeker is dat zijn producten beantwoorden aan 
de noden van de klanten. 
De doelstelling is het meten van de tevredenheid van de klanten zodat het agentschap een 
algemeen beeld heeft van wat de klanten over de dienstverlening denken en het die kan 
verbeteren indien nodig. 
Voor het klantentevredenheidsonderzoek over studietoelagen werden 2.326 respondenten 
bevraagd, waarvan 1.892 studenten en 434 ouders.
Voor het klantentevredenheidsonderzoek over personeel hoger en volwassenenonderwijs 
werden 171 personen uitgenodigd. 86 daarvan hebben deelgenomen aan een online 
interview.
Voor het klantentevredenheidsonderzoek over studietoelagen werden de resultaten van 
2023 gewogen in overeenstemming met de populatiestructuur (meer gewicht aan 
studenten waarvoor het onderzoek automatisch werd vernieuwd in combinatie met een 
snelle behandeltermijn). Hierdoor zijn deze steekproefresultaten een goede weerspiegeling 
van de realiteit.
Voor het klantentevredenheidsonderzoek over personeel hoger en volwassenenonderwijs 
werden alle contactpersonen bij de personeelsdiensten van de instellingen uitgenodigd om 
de vragenlijst te beantwoorden.
Voor het klantentevredenheidsonderzoek over studietoelagen verliep het onderzoek via 
een aselecte gestratificeerde steekproef.
Voor het klantentevredenheidsonderzoek over personeel hoger en volwassenenonderwijs 
werd er gewerkt via uitnodigingen aan de hand van een lijst van contactpersonen die 
samengesteld werd door AHOVOKS.
Bij 1700 wordt er na een klantencontact over een dienst van AHOVOKS standaard een 
bevraging gedaan, zowel via e-mail als telefonisch.
De onderzoeken verlopen digitaal. 
Kwantitatieve en kwalitatieve klantentevredenheidsonderzoeken worden uitgevoerd door 
een externe partner op basis van het een raamcontract van de Vlaamse overheid. 
De kostprijs voor de klantentevredenheidsmeting over Studietoelagen bedroeg 49.491,42 
euro. De kostprijs voor de klantentevredenheidsmeting over personeel hoger en 
volwassenenonderwijs bedroeg 15.995,64 euro.
Uit het klantentevredenheidsonderzoek over studietoelagen blijkt dat 4 op de 5 studenten 
tevreden is over de dienstverlening van Studietoelagen, 1 op 3 is zelfs zéér tevreden. 
Ongeveer 1 op 5 is ontevreden, maar het aandeel helemaal ontevredenen is eerder 
beperkt. De meeste studenten en ouders vernoemen spontaan het procesverloop als een 
sterkte waarbij vooral elementen over de beslissing en de opstart naar voren komen. De 
studenten zijn dan ook zeer tevreden over de automatische hernieuwing van hun 
studietoelage. De behandeltermijnen en de communicatie worden naar voor geschoven als 
mogelijke verbeterpunten. Er werd in verschillende vragen gepeild naar de tevredenheid 
over de digitale dienstverlening. We bevroegen de tevredenheid over de website, contact 
via sociale media en het digitaal loket, en gaven respondenten de kans om verbeterpunten 
aan te geven. Het digitale loket van Studietoelagen wordt daarin gezien als één van de 
betere loketten van de Vlaamse Overheid waarmee studenten in aanraking zijn gekomen.
Uit het klantentevredenheidsonderzoek over personeel hoger en volwassenenonderwijs is 
gebleken dat de personeelsdiensten bij de CVO, CBE en hogescholen over het algemeen 
tevreden zijn over de dienstverlening van AHOVOKS en het agentschap beschouwen als 
een echte partner waarmee ze kunnen samenwerken. Ze zijn het meest tevreden over 
de tijdigheid en correctheid van de maandelijkse uitbetaling van de lonen en over de vaste 
contactpersoon waarmee de meerderheid van hen vaak al jaren samenwerkt. 
De afdeling Hoger en volwassenenonderwijs, verantwoordelijke voor personeel hoger en 
volwassenenonderwijs, onderzoekt verder de verbeterpunten en de interesses voor nieuwe 
ontwikkelingen. Waar nodig worden acties voorbereid om de personeelsdiensten in de 
toekomst nog beter te kunnen ondersteunen. 
De diensten zijn zelf verantwoordelijk voor de eigen werking. De verbetering van de 
dienstverlening is inherent onderdeel van de reguliere werking, die gegarandeerd wordt 
via organisatiebeheersing.
AHOVOKS communiceert over de resultaten van de klantentevredenheidsonderzoeken via 
zijn nieuwsbrieven.
In 2024 plant AHOVOKS een klantentevredenheidsonderzoek over de dienstverlening van 
de examencommissie secundair onderwijs.
