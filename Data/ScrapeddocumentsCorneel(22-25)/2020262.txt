title: Kinderen en jongeren - Naschools sportaanbod
thema: Sport
pdf link: https://docs.vlaamsparlement.be/pfile?id=2020262
thema link: https://www.vlaamsparlement.be/parlementaire-documenten/schriftelijke-vragen/1782483
SCHRIFTELIJKE VRAAG
nr. 154
van KRIS VAN DIJCK
datum: 27 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Kinderen en jongeren  -  Naschools sportaanbod 
In de beleids- en begrotingstoelichting (BBT) 2024 staat dat de uitbouw van een 
kwaliteitsvol naschools sportaanbod een belangrijke pijler blijft. Sporten en bewegen op 
en na school is cruciaal in de ontwikkeling van een kind. In Vlaanderen bestaan daar enkele 
initiatieven toe.
Een eerste initiatief is Multimove, dat de motorische ontwikkeling van kinderen, 
voornamelijk kleuters, wil stimuleren. Een tweede naschools sportaanbod is Sportsnack 
dat staat voor Sportief Naschools ACtieve Kids. Met Sportsnack wil Sport Vlaanderen meer 
beweging en sport stimuleren in de naschoolse opvanginitiatieven van het basisonderwijs. 
Sportsnack bouwt verder op de principes van Multimove. Als vervolg van Sportsnack is er 
de SNS-PAS. Sportievelingen in de middelbare school kunnen met een SNS-pas een jaar 
lang zo veel sporten als ze willen, en dat voor maar 45 euro. Ze kunnen kiezen uit een 
groot aanbod van activiteiten zoals hiphop, badminton, aerobics, fitness, spinning, tennis, 
muurklimmen, squash, enzovoort.
Via het kennisplatform van Sport Vlaanderen kunnen we het aantal deelnemende scholen 
en deelnemers raadplegen voor Multimove, Sportsnack en de SNS-pas. Voor het aanbod 
Multimove voor kinderen via scholen is er sprake van een daling. Vermoedelijk komt dit 
doordat de cijfers nog niet compleet zijn. Voor het Sportsnack-aanbod zitten we nog steeds 
niet op het niveau van voor corona. Rond het gebruik van SNS-passen zijn er dan weer 
geen recente data meer terug te vinden.
1. Hoe evalueert de minister de cijfers van het voorbije jaar? Zijn er aandachtspunten 
die het aanbod en/of bereik van het naschools sporten kunnen doen stijgen?
2. In de beleids- en begrotingstoelichting (BBT) 2024 engageert hij zich ertoe de 
concepten verder te optimaliseren en uit te rollen. 
Hoe zal de minister trachten het aantal deelnemers opnieuw of verder te verhogen?
3. Verder wordt er in Vlaanderen ook ingezet op het verhogen van de deelname van 
kansengroepen op het naschools sportaanbod. Zo kan men zowel via de UiTPAS, de 
A-kaart (voor Antwerpen) als de Paspartoe (voor Brussel) (financiële) voordelen 
krijgen op het vlak van sport.
Kan de minister een recent overzicht bezorgen van het aantal deelnemers en projecten 
in het kader van de UiTPAS per gemeente, de A-kaart in Antwerpen en de Paspartoe 
in Brussel binnen de sportsector? Hoe evalueert de minister die cijfers?
4. Ten slotte is er nog een laatste belangrijk concept om kinderen aan het sporten te 
brengen buiten de schooluren, namelijk de Follo-leerkrachten (Flexibele Opdracht 
Leerkracht Lichamelijke Opvoeding). De Follo’s zijn halftijds gedetacheerde 
leerkrachten die naschoolse sportactiviteiten organiseren. Zij proberen de brug te 
slaan tussen de gemeentelijke sportdiensten, de scholen en de sportclubs in hun regio. 
Elke Follo-medewerker is verantwoordelijk voor de naschoolse sport in een tiental 
gemeenten.
Momenteel valt er op de website van Sport Vlaanderen te lezen dat er een 30-tal Follo-
leerkrachten zijn. Vorig jaar gaf de minister in antwoord op mijn schriftelijke vraag nr. 
144 van 17 november 2022 aan dat er een evaluatie- en efficiëntieoefening zou 
plaatsvinden, vooraleer er plannen worden gemaakt om deze uit te breiden. 
Is die oefening gemaakt en zo ja, wat zijn de resultaten ervan? Is het bijgevolg de 
bedoeling dat dit op termijn wordt uitgebreid? Zo ja, heeft de minister een concreet 
doel voor ogen?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 154 van 27 november 2023
van KRIS VAN DIJCK
1. Bij Multimove is er een opsplitsing tussen het aantal kinderen dat naschools 
(georganiseerd via scholen) aan de slag gaat en het aantal erkende Multimove-
organisaties die een samenwerking opgezet hebben met gemeenten en sportclubs. 
We moeten ons daarbij baseren op het vorige schooljaar om de juiste conclusies te 
kunnen trekken. Van het huidige schooljaar zijn er immers slechts drie maanden achter 
de rug waardoor het nog te vroeg is om betrouwbare analyses te maken. 
De deelnamecijfers van het schooljaar 2022–2023 zijn alvast zeer positief. De cijfers 
van het dashboard ‘Multimove voor kinderen via de scholen’ tonen een duidelijke stijging 
aan. Er zijn in de voorgaande jaren nog nooit zoveel scholen (66) met Multimove aan 
de slag gegaan. 1.876 kleuters hebben een naschoolse lessenreeks Multimove gevolgd. 
We zien hier vooral een stijging bij de 3e kleuterklas. 
Het is belangrijk te vermelden dat Multimove vooral via de gemeenten tot bij de burger 
geraakt en op dat vlak zitten we structureel zeer goed met liefst 270 gemeenten die 
een Multimove-aanbod voorzien.
Wat Sportsnack in het basisonderwijs betreft, haalden we voor de corona-periode een 
maximumbereik van ongeveer 20.000 leerlingen. Vooral de eerste graad basisonderwijs 
nam deel aan de naschoolse lessenreeksen. Tijdens corona zagen we een terugval in 
deelnamecijfers van ongeveer 50%. Het voorbije schooljaar is de eerste periode waarin 
een schoolorganisatie opnieuw zonder beperkingen kan functioneren. En dan merken 
we voor dit schooljaar 2022-2023 opnieuw een duidelijke stijging naar 15.000 
deelnemende kinderen. We hopen dan ook dat we deze positieve tendens verder kunnen 
aanhouden voor Sportsnack tijdens het huidige schooljaar 2023–2024. Alle nodige 
promotionele stimulansen hierrond zullen vanaf dit schooljaar trouwens via de FOLLO-
werking van MOEV gebeuren.
De SNS-pas is een heel belangrijk instrument om vooral jongeren uit de tweede en 
derde graad secundair onderwijs aan het bewegen en sporten te krijgen. Met deze pas 
kan je gedurende een bepaalde periode na de schooluren deelnemen aan verschillende 
sportactiviteiten. Voor één periode betaal je €35, voor twee periodes of een jaarpas 
betaal je slechts €55. Het dashboard met cijfers biedt heel recente en correcte 
informatie op het kennisplatform. Maar ook hier moeten we ons baseren op het vorige 
schooljaar 2022-2023 om de juiste vaststellingen te kunnen maken. 15.318 leerlingen 
kochten een SNS-pas aan. Dat is een stijging met ongeveer 2.000 unieke personen. 
We bereiken hiermee ook heel wat jongeren die niet bij het reguliere sportaanbod 
aangesloten zijn (96,4%). De cijfers zijn bijgevolg positief en bereiken met een 
gemiddelde leeftijd van 16,68 jaar de beoogde doelgroep.
2. Op basis van de cijfers van vorig schooljaar kunnen we concluderen dat na de 
coronaperiode de drie producten Multimove, Sportsnack en de SNS-pas opnieuw een 
positieve evolutie qua deelnamebereik kennen.  De promotionele schoolsportcampagne 
“Wie sport, die wint” zal hierbij zeker een gunstige invloed uitgeoefend hebben. Er werd 
bij de campagne bovendien rekening gehouden met de digitale tendensen en moderne 
communicatiestrategieën (vooral sociale media) om onze projecten zo eigentijds 
mogelijk kenbaar te maken in de hoop hiermee het aantal deelnemers verder te 
verhogen. Daarnaast maken scholen een primaire doelgroep uit in de nieuwe VIP24-
campagne en zijn we ervan overtuigd dat ook de effecten daarvan tastbaar zullen 
worden in de brede schoolsportparticipatie.
Sinds 1 september 2023 is het beleidsproject ‘brede school met sportaanbod’, inclusief 
de FOLLO-werking, ingekanteld en geoptimaliseerd in de werking van MOEV, de 
schoolsportorganisatie. Hiermee wordt de continuïteit verzekerd van deze FOLLO-
werking: de 3 producten van ‘brede school met sportaanbod’ blijven in de kijker staan 
en worden verder gepromoot via de verschillende kanalen van MOEV.
3. Leerlingen van het secundair onderwijs kunnen gebruik maken van een Sport Na School 
(SNS)-pas om na de schooluren te bewegen en nieuwe sporten te ontdekken. Hiervoor 
wordt samengewerkt met de UiTPAS (en de A-kaart in Antwerpen en Passe-Partout in 
Brussel) voor leerlingen die recht hebben op een kansentarief. 
In het vorig schooljaar hebben 1.967 leerlingen een SNS-pas gekocht aan verminderd 
tarief: 936 leerlingen via hun UiTPAS en 1.031 leerlingen via de A-kaart. We stellen 
daarbij een bijna verdubbeling vast van het aantal verkochte SNS-passen aan 
verminderd tarief. 
Het dashboard sport.vlaanderen/kennisplatform/themas/thema-schoolsport/db-sns-
new/  geeft op pagina 6 ook de geografische spreiding weer op basis van de woonplaats 
van de leerlingen. De stijging van het aantal verkochte A-kaarten met 626 exemplaren 
extra ten opzichte van het voorgaande schooljaar is te danken aan het opzetten en 
implementeren van een lokaal proefproject met de stad Antwerpen. Hierbij worden alle 
OKAN-scholen in Antwerpen bereikt en verhoogt de deelname van kansengroepen aan 
het lokale sportaanbod. Het proefproject loopt dit schooljaar verder en daarna zal 
onderzocht worden hoe dit concept kan worden verduurzaamd.  
4. Sport Vlaanderen en het Departement Onderwijs & Vorming hebben een nieuwe 
beheersovereenkomst voor de organisatie van schoolsport afgesloten op 26 mei 2023. 
De komende 4 jaar zal MOEV de organisatie van sport op en na school verder op zich 
nemen en scholen ondersteunen voor hun schoolsportaanbod. Zoals bepaald in de 
beheersovereenkomst werd sinds 1 september 2023 het project ‘brede school met 
sportaanbod’, inclusief de FOLLO-werking, ingekanteld en geoptimaliseerd in de MOEV-
werking. Binnen de samenwerking met MOEV is een breed bereik van leerlingen en een 
meer structurele samenwerking tussen scholen, sportclubs/-aanbieders en lokale 
besturen één van de speerpunten. Multimove, Sportsnack en SNS (producten van brede 
school met sportaanbod) zien we als een belangrijk aanbod om dit te bereiken. Door de 
FOLLO-werking, 30 halftijds gedetacheerde leerkrachten LO, te integreren in de 
reguliere werking van MOEV willen we een duidelijke efficiëntiewinst realiseren en onze 
lokale implementatiekracht gevoelig verhogen.  
