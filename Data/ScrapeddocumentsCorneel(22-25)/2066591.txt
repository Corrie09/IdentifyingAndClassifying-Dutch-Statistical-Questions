title: E314 Maasmechelen - Meldingen over spelende kinderen
thema: Mobiliteit en Verkeer
pdf link: https://docs.vlaamsparlement.be/pfile?id=2066591
thema link: https://www.vlaamsparlement.be/parlementaire-documenten/schriftelijke-vragen/1829826
SCHRIFTELIJKE VRAAG
nr. 6
van ANDY PIETERS
datum: 5 juli 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
E314 Maasmechelen  -  Meldingen over spelende kinderen 
Sinds mei zijn er minstens drie meldingen binnengekomen bij de federale wegpolitie over 
kinderen die in Maasmechelen op de E314 gesignaleerd zijn. Dat blijkt uit een artikel van 
Het Laatste Nieuws ( https://www.hln.be/maasmechelen/politie-maasmechelen-slaat-
alarm-na-meldingen-van-spelende-kinderen-op-e314-ouders-waarschuw-ze-voor-de-
gevaren~aaca4190/). De locatie waar de kinderen werden gesignaleerd was meestal in de 
buurt van kilometerpaal 5.0 richting Leuven, in de omgeving van de autosnelwegbrug. 
Onder die brug loopt de Heirstraat en ligt ook woonwijk In de Mool. Getuigen meldden dat 
het om kinderen ging van de leeftijd van ongeveer 5 tot 13 jaar. Sommigen van hen staken 
zelfs de weg over, wat bijzonder gevaarlijke situaties creëert.
De politie van Maasmechelen is zeer bezorgd over de situatie en benadrukt de ernstige 
gevaren. Ze doet een dringende oproep aan ouders om hun kinderen te waarschuwen voor 
de levensbedreigende risico's van spelen op de snelweg. Niet alleen brengen de kinderen 
zichzelf in groot gevaar, maar ook de weggebruikers zouden onverwachts mogelijk 
gevaarlijke manoeuvres moeten maken bij hoge snelheid.
Als Maasmechelaar ben ik mij zeer bewust van de ernst van de situatie.
1. Welke initiatieven zijn er op de datum van de indiening van deze vraag al genomen 
om dergelijke situaties in de toekomst te voorkomen?
2. Welke initiatieven zijn er sinds de datum van de indiening van deze vraag ondernomen 
om dergelijke situaties in de toekomst te voorkomen?
3. Hoe kijkt de minister naar de verantwoordelijkheden ter zake?
4. Hoe wordt de verantwoordelijkheid bij een eventueel ongeval vastgesteld?
5. Als er een vergunning wordt verleend, zou er ter plaatse een extra afrit komen voor 
de trambus van Spartacuslijn 2, waardoor de autosnelweg nog toegankelijker wordt 
voor die kinderen. 
Plant de minister aanpassingen aan het ontwerp om extra beveiligingsmaatregelen te 
implementeren? Is daarover overleg gepland met het lokaal bestuur of de lokale 
politie/snelwegpolitie?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 6 van 5 juli 2024
van ANDY PIETERS
1-2. Tot op heden werd door de politiediensten opgeroepen om alert te zijn en de ernst 
van de situatie in te zien. Er werd aan de ouders in Maasmechelen via de 
mediakanalen gevraagd om hun kinderen te informeren over de risico’s. Aan 
bewoners die meer informatie hebben, is opgeroepen om contact op te nemen met 
de politiediensten. Dit kan ook anoniem. Sedertdien zijn er geen meldingen meer 
gemaakt en werden ook geen verdere initiatieven genomen.
3-4. Het is zeer verontrustend dat spelende kinderen de autosnelweg opzoeken. Het 
brengt de veiligheid van de kinderen zelf maar ook van andere weggebruikers in 
gevaar. Conform de aansprakelijkheidsregels onder het Belgisch recht, zijn ouders 
van kinderen tot 14 jaar altijd volledig verantwoordelijk voor de gevolgen van 
handelingen van hun kinderen. Daarmee kunnen ouders dus ook volledig 
aansprakelijk gesteld worden voor schade veroorzaakt door hun kinderen. Indien 
er bij een ongeval sprake is van een fout ten aanzien van een slachtoffer, dienen 
de ouders de volledige schadevergoeding te betalen.
5. Momenteel zijn geen extra beveiligingsmaatregelen voorzien. Er zal contact worden 
opgenomen door De Werkvennootschap om hierover in overleg te gaan met het 
lokaal bestuur.
