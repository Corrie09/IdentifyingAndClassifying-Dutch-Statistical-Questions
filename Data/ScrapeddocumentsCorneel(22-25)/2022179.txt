title: Geïntegreerd investeringsprogramma (GIP) 2024 - De Vlaamse Waterweg (DVW) - Bouw fietsbrug Waasmunster
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022179
thema link: https://www.vlaamsparlement.be/parlementaire-documenten/schriftelijke-vragen/1784447
SCHRIFTELIJKE VRAAG
nr. 332
van STIJN DE ROO
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  De Vlaamse Waterweg (DVW)  -  Bouw 
fietsbrug Waasmunster
In mijn schriftelijke vraag nr. 866 van 23 februari 2023 informeerde ik naar de bouw van 
de fietsbrug in Waasmunster, waarvoor in het GIP 2023 2.500.000 euro was gereserveerd.
Op mijn vragen antwoordde de minister: “De brug wordt voorzien over de Beneden-Durme 
tussen Hamme en Waasmunster, opwaarts van het Sigmagebied Groot Broek ter hoogte 
van Potpolder I/Sombeekse meersen. De brug zal aansluiten op de bestaande jaagpaden 
langsheen de Durmedijken. De werken omvatten naast de bouw van de fiets- en 
voetgangersbrug ook de aansluitingen van de brug op de bestaande jaagpaden langsheen 
de Durmedijken. 
De procedure voor het bekomen van de omgevingsvergunning voor de bouw van de fiets- 
en voetgangersbrug is lopende. De werken op terrein zullen ten vroegste in 2024 kunnen 
aanvatten. De uitvoeringstermijn van de werken wordt geraamd op één kalenderjaar.”
In het ontwerp GIP 2024, De Vlaamse Waterweg (DVW), lees ik dat voor Waasmunster, 
voor de bouw van een fietsbrug voor het jaar 2024 2.500.000 euro budget en 2.500.000 
euro fietsbudget wordt uitgetrokken.
1. Wat is ondertussen de stand van zaken van de omgevingsvergunning? 
2. Wat is de exacte timing voor de bouw van de fietsbrug in Waasmunster? Wanneer 
precies zullen de werken in 2024 van start gaan? 
3. Wanneer zal de fietsbrug in gebruik genomen kunnen worden?
4. In het GIP 2023 was voor de bouw van de fietsbrug 2.500.000 euro uitgetrokken, in 
het GIP 2024 is 2.500.000 euro budget en 2.500.000 euro fietsbudget gereserveerd.
Waarvoor zal het extra budget van 2.500.000 euro gebruikt worden? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 332 van 1 december 2023
van STIJN DE ROO
1. De omgevingsvergunningsaanvraag dient herwerkt te worden omwille van een probleem 
met boscompensatie op het grondgebied van de gemeente Hamme en zal in de eerste 
helft van 2024 opnieuw ingediend worden.
2. Na het bekomen van de omgevingsvergunning kunnen de werken op het terrein 
aanvatten. Gelet op de vertraging in het bekomen van de omgevingsvergunning zullen 
de werken pas in 2025 van start kunnen gaan.
3. Zoals eerder medegedeeld, wordt de uitvoeringstermijn van de werken geraamd op één 
kalenderjaar. De brug zal vermoedelijk in 2026 in gebruik kunnen genomen worden.
4. De bouw van de brug werd niet aanbesteed in 2023. Het budget werd verschoven van 
het GIP 2023 naar het GIP 2024 en zal volledig op het fietsbudget aangerekend worden.
