title: Zonnepanelen - Recyclage
thema: Energie
pdf link: https://docs.vlaamsparlement.be/pfile?id=2051271
thema link: https://www.vlaamsparlement.be/parlementaire-documenten/schriftelijke-vragen/1809120
SCHRIFTELIJKE VRAAG
nr. 405
van ROBRECHT BOTHUYNE
datum: 1 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zonnepanelen  -  Recyclage
Zonnepanelen zijn robuuste elementen die bestaan uit roestvrij staal, isolatie, silicium en 
plexiglas. De levensduur van de panelen varieert, maar een minimum zou rond de 25 jaar 
moeten liggen. Daarom is het recycleren van zonnepanelen bijzonder belangrijk. Niet 
alleen om de grondstoffen te recupereren, maar ook om het afval op een zo goed mogelijke 
manier te beheren. 
Afgedankte elektrische apparaten vallen onder een Europese richtlijn die eindigt in de 
aanvaardingsplicht van die apparaten. De beroepsfederaties hebben daartoe, in mei 2016, 
PV Cycle Belgium opgericht. Via een milieubijdrage per zonnepaneel kan de inzameling en 
verwerking van zonnepanelen gebeuren. 
1. Hoeveel zonnepaneleninstallaties waren er in 2023? Graag totaalaantal en opdeling 
naar provincie en opgewekte elektriciteit. 
2. Hoeveel ton zonnepaneleninstallaties (schatting) waren er in 2023 (geschat tonnage)? 
3. Hoeveel bijkomend vermogen/gewicht werd er in 2023 geïnstalleerd en dat bij kennis 
van het Vlaams Energie- en Klimaatagentschap (VEKA)? 
4. Hoe ziet de minister de evolutie van bovenstaande cijfers? 
5. Hoeveel ton (schatting) aan (afgedankte) zonnepaneleninstallaties werden er in 2023 
door PV Cycle ingezameld? Graag totaalaantal (ton) en opdeling naar opgewekte 
elektriciteit. 
6. Hoe ziet de minister de evolutie van bovenstaande cijfers? 
7. Hoeveel inzamelpunten zijn er in Vlaanderen in het jaar 2023? Graag totaalaantal 
inzamelpunten en opdeling naar provincie.
8. Welke incentives geeft de minister aan PV Cycle Belgium om voldoende inzamelpunten 
per provincie te hebben? Waar zullen er nog bijkomen? Hoeveel zijn dat er? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 405 van 1 maart 2024
van ROBRECHT BOTHUYNE
1. Een overzicht van het geïnstalleerd vermogen en het aantal PV-installaties is 
raadpleegbaar op de website van het Vlaams Energie- en Klimaatagentschap (VEKA) 
en bedraagt momenteel (cijfers op 31/01/2024):
Locatie Aantal 
installatiesVermogen (in 
MW)
Antwerpen 215.324 1.434
Limburg 145.387 1.119
Oost-Vlaanderen 223.240 1.444
Vlaams-Brabant 145.939 831
West-Vlaanderen 191.011 1.339
Vlaanderen 920.901 6.167
2. Het totale tonnage dat geïnstalleerd werd in Vlaanderen is moeilijk te berekenen. Het 
gemiddelde gewicht van de panelen is de afgelopen decennia sterk gedaald en de 
opbrengst per paneel is enorm toegenomen. Schattingen variëren tussen de 450.000 
en 650.000 ton.
3. Volgens het VEKA werd in 2023 een bijkomend vermogen geïnstalleerd van 1.087 MW 
vermogen. PV Cycle schat dat in 2023 een tonnage van 93.000 ton geplaatst werd in 
Vlaanderen (4,2 miljoen stuks).
4. Het geactualiseerde Klimaatplan van het VEKA gaat uit van een jaarlijks bijkomend 
vermogen van 500 MW, zodat in 2030 een capaciteit van 8,9 GW in Vlaanderen bereikt 
wordt. Op kortere termijn zijn de trends moeilijker te voorspellen. 2023 was een 
recordjaar op het vlak van aangiften van zonnepanelen bij PV Cycle. De 
zonnepanelenmarkt is evenwel erg volatiel. De eerste signalen wijzen op een sterke 
terugval in 2024.
5. In 2023 werd in België 717 ton ingezameld. Dat komt naar schatting overeen met een 
vermogen van 11 kW. In Vlaanderen werd 624 ton ingezameld.
6. Het aantal afgedankte zonnepanelen blijft voorlopig laag, maar stijgt jaarlijks. Het 
massaal plaatsen van zonnepanelen is begonnen in 2004 en piekte in 2011 en 2020. 
De verwachte levensduur is 25 jaar. PV Cycle verwacht daarom dat de inzameling de 
komende 15 jaar gestaag zal stijgen en rond 2037 zal pieken op ongeveer 30.000 
ton/jaar.
7. Het aantal inzamelpunten wordt in volgende tabel weergegeven:
Locatie Aantal 
inzamelpunten
Antwerpen 10
Limburg 12
Oost-Vlaanderen 10
Vlaams-Brabant 5
West-Vlaanderen 16
Vlaanderen 53
8. Het beheersorganisme zorgt voor de opstelling van voldoende inzamelpunten die op 
evenwichtige wijze verdeeld zijn over het Vlaamse Gewest, zodat een voldoende 
dekkingsgraad van het grondgebied gegarandeerd wordt. Hierover werden afspraken 
gemaakt in het aanvaardingsplichtconvenant. In 2022 heeft PV Cycle al haar bestaande 
inzamelpunten bezocht. Daarnaast heeft het beheersorganisme op basis van het 
overzicht van het geïnstalleerd vermogen in het Vlaamse Gewest een beter inzicht 
verworven van waar best nog bijkomende inzamelpunten voorzien worden. Immers, 
niet in elke provincie zijn er hetzelfde aantal PV-installaties. Op basis hiervan werkt PV 
Cycle voortdurend aan een verdere en betere uitbouw van haar inzamelnetwerk. 
De vergoedingen voor de inzamelpunten worden op dit ogenblik geëvalueerd door PV 
Cycle. Wellicht komt er op korte termijn een verhoging van de vergoeding, maar de 
respons op het terrein is nu reeds goed.
Naast de inzameling via inzamelpunten zorgt PV Cycle op aanvraag ook voor de gratis 
ophaling van zonnepanelen op elke plaats in België, voor zover er minimaal 40 panelen 
vrijkomen.
