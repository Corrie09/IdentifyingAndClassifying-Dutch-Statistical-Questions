title: Antwerpse ring - Proefproject 'Next Generation Concrete Surface'
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2013374
thema link: https://www.vlaamsparlement.be/parlementaire-documenten/schriftelijke-vragen/1778823
SCHRIFTELIJKE VRAAG
nr. 189
van ORRY VAN DE WAUWER
datum: 10 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Antwerpse ring  -  Proefproject 'Next Generation Concrete Surface' 
Op de Antwerpse ring tussen Berchem en Borgerhout werden in 2021 in beide rijrichtingen 
groeven geslepen in het wegdek over een lengte van 1 km. Het Agentschap Wegen en 
Verkeer (AWV) testte daarmee de ‘Next Generation Concrete Surface (NGCS)’-techniek. 
Door de groeven die aangebracht worden in het wegdek, is het rolgeluid van (vracht-
)wagens op de Antwerpse ring met 4,5 decibel gedaald langs het traject. Door de positieve 
effecten wordt de komende maanden een verdere uitrol op de ring gepland. 
Binnen de leefbaarheidsstudies van het Toekomstverbond werd de geluidsmaatregel 
middenberm door Team Intendant en AWV afgestemd met de resultaten van de 
uitgevoerde teststrook van de oppervlaktebehandeling ‘NGCS’. Die 
oppervlaktebehandeling bleek sneller, goedkoper en makkelijker uitvoerbaar dan de 
‘geluidsmaatregelen middenberm’ uit het landschapsontwerp Ringpark Groene Vesten. Het 
volledige betonnen wegdek van de ring uitvoeren met de oppervlaktebehandeling heeft 
een geraamde kostprijs van 4,54 miljoen euro excl. btw (5,5 miljoen euro incl. btw of 6,32 
miljoen euro inclusief onvoorzien). Het gaat om het deel tussen de Kolonel Silvertopstraat 
en de knoop E313. Dat is een langer deel dan wat vooropgesteld werd in de 
geluidsmaatregel middenscherm. 
1. Kan meer informatie gegeven worden over de verdere uitvoering van het NGCS-project 
op de Antwerpse ring? Werd de opdracht al aanbesteed? Is er al een concrete timing 
voor het project? Welke hinder zal dat met zich meebrengen?
2. Welk onderhoud heeft de uitvoering van een wegdek met de oppervlaktebehandeling 
NGCS nodig? Zijn de provisies daartoe gereserveerd?
3. Op welke manier wordt ervoor gezorgd dat opspattend water op het wegdek uitgerust 
met NGCS, geen belemmerende factor vormt voor het zicht van weggebruikers? Welke 
resultaten gaven testen van het proefproject met betrekking tot belemmering van het 
zicht?
4. Uit het antwoord op mijn eerdere schriftelijke vraag (nr. 1506 van 29 juni 2023) over 
het proefproject NGCS op de Antwerpse ring, bleken er veiligheidsmeldingen binnen 
te komen bij het Meldpunt Wegen. Specifiek motorrijders geven aan minder grip te 
hebben op het geslepen wegdek, zeker bij nat weer. 
Hoeveel van deze of soortgelijke meldingen kwamen er binnen sinds de uitrol van het 
proefproject NGCS op de R1? Hoe verhoudt dat aantal meldingen zich ten opzichte van 
andere meldingen over verkeersveiligheid van weggebruikers op de Antwerpse ring? 
Graag een analyse.
5. Worden op het segment van de Antwerpse ring waar het proefproject NGCS is 
uitgerold, meer ongevallen geregistreerd dan op andere segmenten van de ring? Is er 
sprake van een stijging of een daling van het aantal ongevallen op dit segment van de 
ring sinds de uitrol van NGCS ten opzichte van voorgaande jaren? Blijkt uit de 
ongevalcijfers dat er een verhoogde kans op ongevallen is op de locatie waar het 
wegdek met NGCS is uitgerust?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 189 van 10 november 2023
van ORRY VAN DE WAUWER
1. Het Agentschap Wegen en Verkeer (AWV) plant een verdere uitbouw van NGCS op de 
R1. Momenteel heeft het AWV nog geen concrete datum gepland voor de start van de 
werken. De opening van de offertes gebeurde op 23 november 2023, waarna de 
gunning ervan en de start van de werken zo snel mogelijk zullen volgen. De timing en 
fasering zullen opgemaakt worden i.s.m. de aannemer. De uitvoeringstermijn van dit 
project is vastgelegd op 120 nachten. Gedurende deze nachten zullen steeds een of 
meerdere rijstroken van de R1 afgesloten worden. Bijkomend verwacht het AWV ook 
gedurende de werken enige lawaaihinder voor de omwonenden. 
2. De oppervlakkige groeven die in het betonnen wegdek werden aangebracht bij de 
NGCS techniek, brengen geen andere of bijkomende onderhoudsstrategie met zich 
mee. 
3. Er is geen verschil te verwachten in opspattend water tussen een betonnen wegdek 
met NGCS en een zonder.
4. In de periode van 1 augustus 2021 tot 22 november 2023 zijn er op het Meldpunt 
Wegen 109 meldingen binnengekomen over de staat van de R1. Er werden ook 65 
meldingen geregistreerd i.v.m. deze NGCS techniek, waarvan ongeveer de helft van 
motorrijders kwam.
5. Het is nog te vroeg om over de periode van zomer 2021 tot nu representatieve cijfers 
mee te geven, maar uit een eerste analyse blijken de ongevallencijfers in dezelfde 
grootteorde te liggen voor deze zone als voor de ingreep. In 2020 en 2021 waren de 
ongevallencijfers lager door een ander verkeersbeeld door de coronapandemie, maar 
de cijfers in 2022 liggen in lijn van die van 2019. Het ziet ernaar uit dat de cijfers voor 
2023 in dezelfde lijn liggen.
