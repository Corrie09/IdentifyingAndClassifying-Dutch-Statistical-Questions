title: Kinderen in het opvangnetwerk - Toegang tot onderwijs
thema: Onderwijs en Vorming
pdf link: https://docs.vlaamsparlement.be/pfile?id=2028230
thema link: https://www.vlaamsparlement.be/parlementaire-documenten/schriftelijke-vragen/1790261
SCHRIFTELIJKE VRAAG
nr. 207
van JOHAN DANEN
datum: 20 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Kinderen in het opvangnetwerk  -  Toegang tot onderwijs
De leerplichtwet bepaalt dat leerplichtige nieuwkomers onderwijs moeten volgen ten 
laatste 60 dagen na de inschrijving in het vreemdelingen-, wacht- of bevolkingsregister of 
nadat ze aangemeld zijn bij een onthaalbureau. Voor jongeren van niet-Belgische of niet-
Nederlandse nationaliteit die nieuw binnenkomen in ons land en die het Nederlands 
onvoldoende beheersen wordt een onthaalklas voor anderstalige nieuwkomers (OKAN) 
ingericht.
In april publiceerde het Kinderrechtencommissariaat een advies waarin aangekaart werd 
dat het in sommige steden en gemeenten steeds moeilijker wordt om een plek te vinden 
in een OKAN-klas. Kinderen jongeren dan twaalf jaar kunnen in het reguliere onderwijs 
worden geïntegreerd terwijl anderstalige nieuwkomers tussen twaalf en achttien jaar op 
wachtlijsten terechtkomen en dus verplicht worden om ‘thuis’ te blijven. Het is moeilijk om 
het exacte aantal kinderen op die wachtlijsten vast te stellen, omdat de cijfers alleen lokaal 
worden bijgehouden. Ook in het opvangnetwerk van Fedasil zijn er heel wat kinderen die 
op een wachtlijst staan en dus geen toegang hebben tot onderwijs.
1. Is de minister op de hoogte van het tekort aan OKAN-plaatsen?
2. Zal de minister dat bespreken met de federale staatssecretaris voor Asiel en Migratie 
tijdens de volgende interministeriële conferentie?
3. Welke zinvolle dagbesteding wordt er in het opvangnetwerk georganiseerd voor 
leerplichtige kinderen die geen toegang hebben tot onderwijs?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 207 van 20 december 2023
van JOHAN DANEN
Mijn kabinet en administratie volgen de situatie op de voet. Er is regelmatig overleg tussen 
alle betrokken partijen om voor elke leerling snel een plek te vinden. Wanneer zich 
uitdagingen stellen, slaan we de handen in elkaar om capaciteit te creëren, zoals dat vorig 
schooljaar bijvoorbeeld in de Stad Antwerpen snel en ingrijpend is gebeurd.   
Mijn administratie zit op structurele wijze samen met Fedasil. Tijdens dit overleg wordt 
steeds de onderwijssituatie bekeken in de verschillende centra. Ik twijfel niet om contact 
op te nemen met de federale staatssecretaris voor Asiel en Migratie als dat nodig is, ook 
buiten de interministeriële conferentie 
Als minister van Onderwijs streef ik voor elke jongere naar een voltijds onderwijstraject. 
We voorzien daartoe de nodige middelen en werkten drempels weg. Dagbesteding in het 
opvangnetwerk is de bevoegdheid van de federale staatssecretaris. 
