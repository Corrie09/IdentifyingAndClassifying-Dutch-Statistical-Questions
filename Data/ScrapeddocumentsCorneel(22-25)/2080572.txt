title: Dagverzorgingscentra - Evolutie opnames
thema: Welzijn en Gezin
pdf link: https://docs.vlaamsparlement.be/pfile?id=2080572
thema link: https://www.vlaamsparlement.be/parlementaire-documenten/schriftelijke-vragen/1839500
SCHRIFTELIJKE VRAAG
nr. 62
van KATRIEN SCHRYVERS
datum: 12 november 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Dagverzorgingscentra  -  Evolutie opnames
Een dagverzorgingscentrum biedt opvang en verzorging aan mensen ouder dan 65 jaar. 
Het centrum neemt tijdelijk de opvang en zorg over van de mensen (mantelzorgers, 
thuiszorgdiensten) die normaal de zorg thuis opnemen.
Sinds 1 januari 2013 kan een dagverzorgingscentrum niet alleen worden uitgebaat door 
een woonzorgcentrum (wzc), maar ook door een erkende dienst voor gezinszorg en 
aanvullende thuiszorg, voor die gebruikers die al thuiszorg of aanvullende thuiszorg aan 
huis krijgen. Dat zijn de zogeheten dagverzorgingscentra conform artikel 51 van de bijlage 
IX, beter bekend als collectieve autonome dagopvang (CADO). De dagverzorgingscentra 
niet conform artikel 51 van de bijlage IX kunnen sinds de inwerkingtreding van het 
Woonzorgdecreet, op 1 januari 2010, ook nachtopvang organiseren, op voorwaarde dat de 
kamer voldoet aan de normen die van toepassing zijn op de kamers in woonzorgcentra. 
Bovendien kan nachtopvang in een dagverzorgingscentrum enkel in acute situaties worden 
aangeboden. 
Sinds 2014 worden de bezettingscijfers door de dagverzorgingscentra niet conform artikel 
51 van de bijlage IX bij het stambesluit ingediend via het e-loket. In antwoord op eerdere 
schriftelijke vragen (meest recent nr. 685 van 12 mei 2023 aan minister Crevits) verkreeg 
ik cijfers ter zake.
1. Hoeveel mensen maakten in 2023 gebruik van de diensten van de 
dagverzorgingscentra niet conform artikel 51 van de bijlage IX bij het stambesluit? 
Hoeveel verblijfsdagen staan hier tegenover? Wat was de gemiddelde dagbezetting?
2. Hoeveel mensen maakten in 2023 gebruik van de diensten van de CADO’s? Hoeveel 
verblijfsdagen of gebruikersuren staan daar tegenover? Wat was de gemiddelde 
dagbezetting?
3. Hoeveel dagverzorgingscentra niet conform artikel 51 van de bijlage IX bij het 
stambesluit organiseerden nachtopvang in 2023?
4. Hoeveel mensen verbleven in 2023 in de nachtopvang in de dagverzorgingscentra niet 
conform artikel 51 van de bijlage IX bij het stambesluit? Hoeveel nachten staan daar 
tegenover?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 62 van 12 november 2024
van KATRIEN SCHRYVERS
1. In uitvoering van het decreet betreffende de woonzorg van 15 februari 2019 spreken 
we niet meer over ‘dagverzorgingscentra niet conform artikel 51 van de bijlage IX bij 
het stambesluit’, maar over ‘centra voor dagverzorging’. 
In 2023 maakten 11.206 mensen gebruik van een centrum voor dagverzorging. In 
totaal werden voor 2023, over alle centra voor dagverzorging heen, 700.654 
verblijfsdagen geregistreerd. Dit komt overeen met een gemiddelde dagbezetting per 
centrum voor dagverzorging van 11,63.
2. In uitvoering van het decreet betreffende de woonzorg van 15 februari 2019 spreken 
we niet meer over ‘CADO’s’, maar over ‘centra voor dagopvang’.
In 2023 maakten 2.282 mensen gebruik van een centrum voor dagopvang. In totaal 
werden voor 2023, over alle centra voor dagopvang heen, 643.029 gebruikersuren 
geregistreerd. Dit komt overeen met een gemiddelde dagbezetting per centrum voor 
dagopvang van 4,93.
 
3. Voor geen enkel centrum voor dagverzorging werd voor 2023 nachtopvang 
geregistreerd.
4. Voor geen enkel centrum voor dagverzorging werd voor 2023 nachtopvang 
geregistreerd.
