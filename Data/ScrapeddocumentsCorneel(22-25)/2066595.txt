title: Hoogwaardig openbaar vervoer (HOV) Maasmechelen - Intrekking omgevingsvergunningsaanvraag
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2066595
thema link: https://www.vlaamsparlement.be/parlementaire-documenten/schriftelijke-vragen/1829828
SCHRIFTELIJKE VRAAG
nr. 5
van ANDY PIETERS
datum: 5 juli 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Hoogwaardig openbaar vervoer (HOV) Maasmechelen  -  Intrekking 
omgevingsvergunningsaanvraag
Op 27 juni 2024 kwam op het Omgevingsloket het bericht dat De Werkvennootschap de 
omgevingsvergunningsaanvraag 2023146179, een deelproject van de hoogwaardige 
openbaarvervoersverbinding Hasselt-Genk-Maasmechelen (de voormalige Spartacuslijn 
2), ingetrokken heeft. Op die manier kwam er geen vergunningsbeslissing van de 
gewestelijk omgevingsambtenaar.
Zoals de minister weet, ligt dit dossier lokaal onder vuur, onder meer met betrekking tot 
de bezorgdheid over de halvering van de N78. De minister nam al verschillende 
standpunten over die halvering, wat voor verwarring zorgde. Bovendien lijkt het 
gemeentebestuur ook nog altijd niet verlost te zijn van de idee van de halvering van de 
Rijksweg. “De Rijksweg zal een herinrichting krijgen die met name inzet op veiligere fiets-
voetgangersverbindingen door het straatprofiel eerlijker te verdelen en meer plaats te 
maken voor het openbaar vervoer”, klinkt het in zijn advies op de omgevingsvergunning.
Een bijkomende bezorgdheid is er door de extra verkeerslichten die ingeplant zouden 
worden tussen tankstation Bruno’s en de Ringlaan, waardoor op 200 meter afstand en 
nabij een erg drukke rotonde, twee verkeerslichten zouden staan. De bezorgdheid is dat 
dit de doorstroming zou verergeren en de files op de spitsuren zou doen toenemen.
Er werden 19 bezwaarschriften ingediend in het dossier. In het Omgevingsloket werd niet 
vermeld waarom de aanvraag werd ingetrokken.
1. Om welke reden werd de aanvraag ingetrokken? 
2. Is in het dossier de mobiliteitsscore en -impact voldoende onderzocht? Zijn er 
garanties dat de stremmingen op de rotondes van de N78 door de werken (en 
verkeerslichten) afnemen in plaats van toenemen?
3. Er werd al een bestuurlijke lus toegepast in het dossier, waardoor een tweede 
openbaar onderzoek moest worden georganiseerd. Destijds lagen de onvolledigheid 
van het dossier en een negatief advies van het Agentschap voor Natuur en Bos (ANB) 
aan de basis van de herstart van het openbaar onderzoek en de adviesronde. 
Had dat niet voorkomen moeten worden? Welke initiatieven neemt de minister binnen 
De Werkvennootschap om dergelijke procedurele vertragingen te voorkomen?
4. Het dossier is alleen vergezeld door een MER-screening en niet door een MER 
(milieueffectrapport). Nochtans zou dat veel opheldering kunnen brengen voor wat 
betreft de mobiliteitsgevolgen. 
Wat is de mening van de minister daarover?
5. Het standpunt van de Vlaamse Regering is dat maximaal vrije banen geambieerd 
worden over het hele tracé. Dat impliceert uiteraard dat er stukken zijn waar dat niet 
het geval is. Maasmechelen lijkt bij uitstek zo’n locatie. 
Heeft de minister ondertussen al een ondubbelzinnig standpunt over de doortocht van 
de HOV op de N78 in Maasmechelen? Kan ze ondubbelzinnig het standpunt innemen 
dat de N78 niet gehalveerd zal worden voor vrije trambusbanen?
6. De gemeentelijke mobiliteitsvisie van Maasmechelen vermeldt nog altijd de halvering 
van de N78. 
Zal de minister verzoeken om de opmaak van een nieuwe mobiliteitsvisie door het 
gemeentebestuur aangezien die strijdig is met de ambitie om de Rijksweg op 2x2-
profiel te houden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 5 van 5 juli 2024
van ANDY PIETERS
1-6. Zoals uw weet, is De Werkvennootschap NV (DWV) de bouwheer inzake het project  
Hoogwaardig openbaar vervoer Hasselt-Maasmechelen. Het staat de bouwheer 
vrij een omgevingsvergunningsaanvraag in te trekken indien blijkt dat het dossier 
niet rijp zou zijn. DWV heeft laten weten dat zij van oordeel is dat bijkomend 
studiewerk en overleg nodig is, reden waarom de aanvraag werd ingetrokken. 
De Werkvennootschap laat tevens weten dat alle (deel)projecten inzake het HOV 
Hasselt-Maasmechelen afgetoetst werden aan de wettelijke bepalingen van het 
project-MER-besluit. Hieruit blijkt dat de opmaak van een MER niet verplicht is. 
De projecten vallen wel onder de project-MER-screening, omdat ze onder bijlage 
III vallen. Er worden start- en projectnota’s opgemaakt voor alle delen van het 
project, waarin de mobiliteitsaspecten uitvoerig onderzocht, doorgerekend en 
afgewogen worden, en hierbij zijn alle belanghebbenden betrokken. Verder 
studiewerk en overleg zal moeten uitwijzen wat haalbaar is en onder welke 
voorwaarden.
