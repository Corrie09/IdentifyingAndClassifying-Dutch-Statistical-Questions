title: Kanaal Leuven-Mechelen tussen Wijgmaal en Wilsele - Diervriendelijke oeververnieuwing
thema: Dierenwelzijn
Mobiliteit en Verkeer
Openbare werken
pdf link: https://docs.vlaamsparlement.be/pfile?id=2078657
thema link: https://www.vlaamsparlement.be/parlementaire-documenten/schriftelijke-vragen/1831256
SCHRIFTELIJKE VRAAG
nr. 2
van ELS STERCKX
datum: 7 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Kanaal Leuven-Mechelen tussen Wijgmaal en Wilsele  -  Diervriendelijke oeververnieuwing
In opdracht van De Vlaamse Waterweg (DVW) nv worden de oevers van het kanaal Leuven-
Mechelen vernieuwd tussen Wijgmaal en Wilsele. De aannemer maakt daarbij gebruik van 
grote blokvormige schanskorven uit metaaldraad die met stenen worden gevuld en 
vervolgens in de oever worden verankerd. Maar dergelijke ononderbroken lijn van 
schanskorven vormt als het ware een onoverkomelijke Berlijnse muur voor landzoogdieren 
die accidenteel in het kanaal terechtkomen of het kanaal willen overzwemmen naar de 
andere oever.
1. Is de minister van Mobiliteit zich ervan bewust dat dergelijke oeverconstructie een 
dodelijke val kan vormen voor landzoogdieren die accidenteel in het kanaal 
terechtkomen of het kanaal willen overzwemmen om de andere over te bereiken? 
Overweegt de minister alsnog om de aannemer opdracht te geven om op geregelde 
afstanden langs de vernieuwde kanaaloevers oeveraanpassingen uit te voeren zodat 
landzoogdieren die in het kanaal terechtkomen op een gemakkelijke, veilige en 
diervriendelijke manier opnieuw aan land kunnen komen?
2. Vindt er in het kader van dergelijke grootschalige oeververnieuwingen vooraf overleg 
plaats tussen enerzijds De Vlaamse Waterweg (als opdrachtgever van dergelijke 
werken) en anderzijds de milieu- en dierenwelzijnsadministraties (denk aan het 
Agentschap voor Natuur en Bos (ANB) en de dierenwelzijnsinspectie) zodat steeds de 
meest aangewezen en veilige oeververnieuwingswijze in aanmerking wordt genomen 
die landzoogdieren in staat stelt om op een veilige en diervriendelijke manier uit het 
kanaal te klauteren zonder dat dergelijke oeververnieuwingswijze voor hen een 
dodelijke val vormt? Zo niet, waarom niet en overwegen de ministers om dergelijk 
overleg voortaan steeds in de voorbereidende fase van dergelijke 
oeververnieuwingswerken in te lassen? Zo ja, waarom hebben de milieu- en 
dierenwelzijnsdiensten zich in dat concrete dossier niet verzet tegen het gebruik van 
dergelijke ononderbroken lijn van blokvormige schanskorven als nieuwe 
oeverbescherming in die zone van het kanaal Leuven-Mechelen?
3. Op welke wijze wordt er in de huidige lastenboeken en standaard bestekken van De 
Vlaamse Waterweg voor de aanleg van oeververnieuwingen langs de Vlaamse 
bevaarbare waterwegen rekening gehouden met de problematiek van landzoogdieren 
om op een gemakkelijke, veilige en diervriendelijke manier uit dergelijke waterwegen 
te kunnen klauteren wanneer ze al dan niet accidenteel in dergelijke waterwegen 
belanden? Is er, na samenspraak met de milieu- en dierenwelzijnsadministraties, nood 
aan bijsturing of optimalisatie van de lastenboeken/bestekken? Zo ja, in welke zin en 
binnen welke termijn zal de minister van Openbare Werken die bijsturing/optimalisatie 
realiseren?
Deze vraag werd gesteld aan de ministers Ben Weyts (2), Jo Brouns (3), Annick De Ridder 
(2)
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
GECOÖRDINEERD ANTWOORD
op vraag nr. 2 van 7 oktober 2024
van ELS STERCKX
1. De bestaande oeververdediging uit schanskorven, daterend uit de jaren ’70, was 
dringend aan vervanging toe omdat vele beschadigde en deels leeggelopen 
schanskorven de oevers verzwakten. De werken startten in januari 2023 en werden 
voor het overgrote deel reeds uitgevoerd. Enkel de laatste fase langs de 
Wijgmaalsesteenweg en net ten noorden van het viaduct van Wilsele (rechteroever) is 
momenteel nog in uitvoering. 
Er werden voor dit traject bewust geen oeveraanpassingen opgenomen om 
landzoogdieren toegankelijkheid te geven. Voor migratie van wilde dieren dwars op het 
kanaal vormt het geheel van de Wijgmaalsesteenweg, de spoorlijn Mechelen-Leuven 
en de bedrijventerreinen ertussen immers geen juiste context. Wilde dieren moeten 
namelijk vooraleer zij het kanaal bereiken de Wijgmaalsesteenweg, de spoorlijn 
Mechelen-Leuven en de bedrijventerreinen kruisen. Deze vormen elk op zich een 
hindernis, waardoor enkel het aanpassen van de oever weinig meerwaarde heeft. De 
oevers zijn verder opwaarts minder steil, waardoor de overgang tussen water en land 
meer geleidelijk verloopt.
2. In het kader van het Vlaams Actieprogramma Ecologische Ontsnippering (VAPEO) is 
sinds enige tijd overleg opgestart tussen het departement Omgeving (dOMG), het 
Agentschap Natuur en Bos (ANB), het Instituut voor Natuur- en Bosonderzoek (INBO) 
en De Vlaamse Waterweg nv (DVW). Met dit overleg worden knelpunten voor fauna 
langs waterwegen in kaart gebracht en oplossingen uitgewerkt. Momenteel wordt er 
gewerkt aan een ontwerpprogramma VAPEO 2024-2029 waarin een structurele aanpak 
voor ontsnippering van waterwegen wordt vooropgesteld, naast een verderzetting van 
ontsnipperingsmaatregelen aan gewestwegen in VAPEO 2019-2024. Hierop 
vooruitlopend werd reeds een eerste realisatie op het terrein gerealiseerd: de plaatsing 
van fauna uitstapplaatsen langs het kanaal Dessel-Turnhout-Schoten begin 2024.
Ook verder in het verleden werd reeds in de ontwerpfase bekeken of fauna-
uitstapplaatsen mogelijk zijn. Dit is al in diverse dossiers toegepast, zoals op de 
Dender, Moervaart, Afleidingskanaal van de Leie (Nevele) en Kanaal Nieuwpoort-
Duinkerke. Recentelijk nog zijn er in het kader van de aanleg van natuurvriendelijke 
oevers langs de Leie tussen Deinze en Sint-Baafs-Vijve faunauitstapplaatsen 
aangelegd. 
Naast het overleg met dOMG en ANB wordt er op periodieke basis overleg gepleegd 
tussen DVW en de lokale milieu-/natuurverenigingen.
Aangezien de omgevingscontext op de locatie van de kanaaloevers van het Kanaal 
Leuven-Mechelen tussen Wijgmaal en Wilsele ervoor zorgt dat diervriendelijke 
oeveraanpassingen op deze locatie weinig meerwaarde bieden, werd er overleg met 
ANB gepleegd om zo tot een gezamenlijk antwoord te komen. Ook ANB ziet op deze 
locatie weinig meerwaarde in diervriendelijke oeveraanpassingen.
Voor het deel te Wilsele tot Vaartkom Leuven zijn in het verleden vooroeverstroken 
aangelegd, die wel een diervriendelijker initiatief zijn en bovendien ook een belangrijke 
rol spelen voor bv. de vispopulatie in het kanaal. Of en hoe aangepaste oevers of fauna 
uitstapplaatsen worden ingepast in kanaaloevers, hangt onder meer af van de 
omgevingscontext en de beschikbare ruimte.
3. Bij herinrichting van oevers wordt rekening gehouden met ecologische ontsnippering. 
In de bestekken voor structureel onderhoud van DVW zijn er posten opgenomen voor 
de aanleg van aangepaste oevers en fauna-uitstapplaatsen. 
Dit kan enerzijds door de oever in ontwerp aan te passen en de fauna-uitstapplaatsen 
te integreren in de nieuwe oever (inbouw) of anderzijds door middel van het monteren 
van faunatrappen aan de oeverbeschoeiing (opbouw).
Zo worden er momenteel langs het kanaal Dessel-Turnhout-Schoten bijna 80 plekken 
zo ingericht dat dieren veilig kunnen overzwemmen en het water verlaten.
In navolging van VAPEO-deel Wegen is het ook voor onderdeel Waterwegen de 
bedoeling om knelpunten op te nemen in de Databank Ontsnippering, zodat deze op 
een doordachte en gestructureerde wijze kunnen opgenomen worden.
