title: Waterbedrijven - Kostentoerekening per sector
thema: Natuur en Milieu
pdf link: https://docs.vlaamsparlement.be/pfile?id=2082560
thema link: https://www.vlaamsparlement.be/parlementaire-documenten/schriftelijke-vragen/1833498
SCHRIFTELIJKE VRAAG
nr. 18
van MIEKE SCHAUVLIEGE
datum: 15 oktober 2024
aan JO BROUNS
VLAAMS MINISTER VAN OMGEVING EN LANDBOUW
Waterbedrijven  -  Kostentoerekening per sector
In 2019 publiceerde de Vlaamse Instelling voor Technologisch Onderzoek (VITO), in 
opdracht van de Vlaamse Milieumaatschappij (VMM), het rapport ‘Onderzoek naar de 
impact van wijzigingen in de tariefstructuur van de waterfactuur op de kostentoerekening 
van de publieke inzameling en zuivering van water: een geïntegreerde analyse’. Een update 
van dat rapport zou zijn opgeleverd eind 2023, maar is voorlopig niet beschikbaar op de 
website van de VMM.  
Ik had graag meer inzicht gehad in de kostentoerekening per waterbedrijf, op basis van 
de meest recente cijfers. 
1. Kan de minister per waterbedrijf de volgende data bezorgen: een overzicht van de 
huidige kostenterugwinning in euro's en percentages voor sanering en drinkwater per 
doelgroep: huishoudens, industrie en landbouw.?
2. Kan de minister per waterbedrijf de kostenterugwinning per subdoelgroep in de sector 
industrie meedelen, graag op basis van de subdoelgroepen zoals gedefinieerd op 
https://www.vmm.be/data/milieudata? Graag in euro's en in percentages. 
3. Kan de minister aangeven hoe de kostenterugwinning per sector exact berekend 
wordt?  
4. Waterbedrijven hebben de mogelijkheid om voor grootverbruikers afwijkende tarieven 
toe te passen en zelfs individuele contracten met afwijkende tarifering af te sluiten. 
a) Kan per drinkwaterbedrijf een overzicht bezorgd worden van de tariferingsschijven 
voor grootgebruikers, het aantal afnemers per tariferingsschijf, het aangerekende 
volume per tariferingsschijf, de opbrengsten per tariferingsschijf, de 
kostenterugwinningsgraad in euro's en in percenten per tariferingsschijf?
b) Kan per drinkwaterbedrijf een overzicht bezorgd worden van het aantal individuele 
contracten aan afwijkende tarifering, het aangerekende volume,  de opbrengsten, 
de kostenterugwinningsgraad in euro's en in percenten?
c) Kan per drinkwaterbedrijf een overzicht bezorgd worden van het aantal individuele 
contracten aan afwijkende tarifering per subsector zoals gedefinieerd op 
https://www.vmm.be/data/milieudata, het aangerekende volume, de opbrengsten, 
de kostenterugwinningsgraad in euro's en in percenten?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 18 van 15 oktober 2024
van MIEKE SCHAUVLIEGE
1. Als bijlage 1 vindt u het rapport van het onderzoek naar kostentoewijzing van de 
drinkwateractiviteiten van de waterbedrijven dat VITO eind 2023 opleverde in opdracht 
van de VMM. Het doel van dit onderzoek was onder andere met een verbeterde 
methode in kaart te brengen of subdoelgroepen redelijk bijdragen tot de kosten voor 
openbare drinkwatervoorziening. De focus van dit onderzoek lag op de doelgroepen 
industrie en landbouw. Het gevraagde overzicht van de kostenterugwinning in 
percentages voor drinkwater per waterbedrijf en per subdoelgroep vindt u terug op 
pagina 28-29 van het rapport. Een overzicht in euro’s is niet beschikbaar. Er blijkt per 
waterbedrijf een redelijke kostentoewijzing van de subdoelgroepen. De variatie tussen 
de gebruiksschijven van grootverbruikers is beperkt zodat kan gesteld worden dat de 
tariefstructuur en de tarieven voor grootverbruikers redelijk aansluiten bij de 
kostendrijvers. Zoals toegelicht in de commissie Leefmilieu, Natuur en Ruimtelijke 
Ordening op 22 oktober 2024 voorziet het regeerakkoord een hervorming van de 
waterfactuur in functie van het verbruik, met een correcte tarifering voor 
alleenstaanden. Ik bekijk momenteel samen met de Vlaamse Milieumaatschappij wat 
de mogelijkheden zijn, waarna er een concreet stappenplan kan uitgewerkt worden.
Voor de publieke inzameling en zuivering van water (saneringsluik) is er geen update 
beschikbaar van de analyses uit het rapport dat in 2019 gepubliceerd werd. 
2. Zie antwoord op vraag 1.
3. De hoofdstukken 2 t.e.m. 7 van het rapport in bijlage beschrijven de toegepaste 
methode.
4. Voor het antwoord op deze vragen werden de waterbedrijven specifiek bevraagd. Het 
antwoord is opgenomen in bijlage 2. De informatie in deze bijlage werd gecoördineerd 
en aangeleverd door AquaFlanders. 
BIJLAGEN
1.Onderzoek naar kostentoewijzing Drinkwateractiviteiten Waterbedrijven
2.Overzicht per waterbedrijf 
