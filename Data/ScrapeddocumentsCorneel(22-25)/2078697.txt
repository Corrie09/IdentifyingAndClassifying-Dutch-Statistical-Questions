title: De Lijn - Uitzondering gebruik Omnipas in Limburg
thema: Mobiliteit en Verkeer
pdf link: https://docs.vlaamsparlement.be/pfile?id=2078697
thema link: https://www.vlaamsparlement.be/parlementaire-documenten/schriftelijke-vragen/1832476
SCHRIFTELIJKE VRAAG
nr. 5
van KRIS VERDUYCKT
datum: 8 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
De Lijn  -  Uitzondering gebruik Omnipas in Limburg
De Lijn biedt heel wat tariefformules aan die voordeliger zijn voor de veelgebruikers van 
haar diensten. De Omnipas is daarvan een bekend voorbeeld. Met die formule mag men 
alle bussen in Vlaanderen nemen.
Maar daar is één uitzondering op en dat zijn de Limburgse snelbussen, bijvoorbeeld de 
lijnen X18, X27, X19 enzovoort. Dat is erg opmerkelijk omdat er in alle andere Vlaamse 
provincies geen enkele uitzondering is op het aanbod van de Omnipas. Het is zeker 
opvallend omdat net Limburg de provincie is waar het openbaarvervoersnet (van treinen 
en bussen) het slechtst is uitgebouwd. Op die manier worden Limburgse reizigers dus 
dubbel gestraft.
“Omni” komt van het woord “Omnis” wat alles betekent. 
Waarom bestaat die uitzondering op de Limburgse snelbussen dan net in die provincie waar 
het aanbod sowieso het minst sterk is? Zal de minister De Lijn daarop aanspreken en die 
discriminatie wegwerken?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr.5 van 8 oktober 2024
van KRIS VERDUYCKT
Op de Limburgse snellijnen X18, X19 en X27 gelden de normale tarieven en kan de 
reiziger ook gewoon gebruik maken van een Omnipas.
Enkel op de snellijnen 178 en 179 die op zondagavond 4 ritten voorzien en op 
vrijdagavond 4 ritten voorzien, geldt daarop een uitzondering. 
Deze worden uitgevoerd met een touringcar en rijden over verre afstand (vanuit Noord-
/Oost-Limburg richting Leuven en Brussel). Door dit specifieke karakter gelden daar 
aangepaste tarieven.
Helaas stond deze informatie niet correct vermeld op de website van De Lijn, dit werd 
ondertussen rechtgezet.
https://www.delijn.be/nl/content/snellijnen-limburg/
