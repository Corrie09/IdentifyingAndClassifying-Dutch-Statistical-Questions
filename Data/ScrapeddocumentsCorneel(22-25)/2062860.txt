title: Pocketvergisters - Investeringssteun
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2062860
thema link: https://www.vlaamsparlement.be/parlementaire-documenten/schriftelijke-vragen/1818021
SCHRIFTELIJKE VRAAG
nr. 492
van ROBRECHT BOTHUYNE
datum: 4 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Pocketvergisters  -  Investeringssteun
Uit de mest van koeien die blijft liggen, komt CH4 (methaan) vrij. CH4 is net zoals CO2 
een broeikasgas maar wel zo’n 25 keer sterker dan CO2. De uitstoot van CH4 en de impact 
ervan op het klimaat mogen dus zeker niet worden onderschat. Veehouders leveren dus 
best zoveel mogelijk inspanningen om de uitstoot van CH4 te beperken. Het gebruik van 
een pocketvergister, waarbij de mest wordt vergist om er groene energie mee te 
produceren, is een erg interessante optie om CH4 nuttig aan te wenden, eerder dan zonder 
meer te laten ontsnappen naar de omgeving. Op die manier kan een veehouder, op basis 
van de geproduceerde koeienmest, in zijn eigen energie voorzien.
Vanaf januari 2018 kunnen pocketvergisters (kleine wkk- en biogasinstallaties (wkk: 
warmte-krachtkoppeling) tot 10 kilowatt) investeringssteun aanvragen.
1. Hoeveel dossiers met vraag tot investeringssteun werden ingediend in 2023? Graag 
totaalaantal en opdeling naar:
a) provincie van de aanvraag;
b) welk bedrijf dat aanvraagt (landbouw enzovoort);
c) bedrag van de gevraagde steun;
d) grootte van de installatie.
2. Hoeveel dossiers met vraag tot investeringssteun werden toegekend in 2023? Graag 
totaalaantal en opdeling naar:
a) provincie van de aanvraag;
b) welk bedrijf dat aanvraagt (landbouw enzovoort);
c) bedrag van de toegekende steun;
d) grootte van de installatie.
3. Hoeveel dossiers met vraag tot investeringssteun werden geweigerd in 2023? Graag 
totaalaantal en opdeling naar:
a) provincie van de aanvraag;
b) welk bedrijf dat aanvraagt (landbouw enzovoort);
c) bedrag van de gevraagde steun;
d) grootte van de installatie.
4. Wat is de top drie van de redenen van weigering van investeringssteun?
5. De laatste jaren worden weinig tot geen aanvragen tot steun voor pocketvergisters 
gedaan. Toch blijft de steun bestaan omdat het een eenvoudiger toepasbaar systeem 
is.
Hoe zal men die vorm van investering populairder maken? Wat zijn de hindernissen 
daarbij?
6. In 2023 werden vanuit Biogas-E twee projecten gestart die over twee jaar lopen.
a) Wat zijn de eerste bevindingen van die projecten? Graag een overzicht per project. 
b) Welke hindernissen binnen de beide projecten worden in 2024 weggewerkt?
c) Wat zijn de beoogde doelen met de beide projecten? Graag een overzicht per 
project.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 492 van 4 april 2024
van ROBRECHT BOTHUYNE
1. Er werd in 2023 geen aanvraag ingediend voor investeringssteun voor 
pocketvergisting.
2. Er werden geen premies toegekend.
3. Er werden geen aanvragen geweigerd.
4. Er waren geen weigeringen.
5. De investeringssteun betekent ten opzichte van de vroegere certificatensteun een 
eenvoudiger toepasbaar systeem dat duidelijker is voor de aanvragers en hun 
investeringsrisico verlaagt.
Het aantal aanvragen voor nieuwe installaties, zowel voor investeringssteun als 
certificatensteun, is sterk afgenomen de afgelopen jaren. Dat doet vermoeden dat de 
reden voor het beperkte succes van de investeringssteun niet gezocht moet worden 
bij de ondersteuning. Enerzijds worden er moeilijker vergunningen toegekend. 
Anderzijds wordt de hoge investering in een nieuwe installatie beter overwogen op 
basis van de opgedane kennis in de landbouwsector van de realistische verwachtingen 
en rendabiliteit de afgelopen jaren via projecten als Pocket Power en Pocketboer I en 
II. Bovendien zijn, door het wegvallen van de terugdraaiende teller, landbouwers 
minder geneigd om vast te houden aan de grens van 10 kW, en wordt de grootte van 
de installatie meer afgestemd op de beschikbare aanvoer van bedrijfseigen mest.
6. Biogas-E is partner in twee projecten met betrekking tot pocketvergisting: 
demoproject ‘Demoproject Boost pocketvergisting en nabewerking’ en ‘Operationele 
Groep ChicoryRePowered’.
a. Eerste bevindingen:
Demoproject Boost pocketvergisting en nabewerking: De opkomst tijdens 
de halfjaarlijkse demonstratiemomenten bevestigt de interesse in zowel 
pocketvergisting als nabewerkingstechnieken. Er gingen in 2023 reeds vier 
demomomenten door: twee met focus op pocketvergisting bij een installatie 
in West-Vlaanderen en Limburg, twee met focus op nabewerking bij een 
stripping-scrubbing installatie in West-Vlaanderen en Antwerpen. Er werd op 
vraag van de aanwezigen een bijkomende basiscursus opgesteld voor de 
begeleiding van geïnteresseerde landbouwers.  
Landbouwers verwijzen ook naar enkele wetgevende en administratieve 
aspecten. De onduidelijkheid over de actualisatie van de onrendabele toppen 
in 2023 en de impact van de stikstofproblematiek op de 
vergunningsverlening werden aangehaald.
Operationele Groep ChicoryRePowered: De technische haalbaarheid van 
boerderijschaalvergisting van witloofwortels- en bladeren werd aangetoond 
via labo- en pilootschaaltesten.
b. Aanpak hinderpalen:
Demoproject Boost pocketvergisting en nabewerking: Het demoproject zet 
via een Werkgroep Emissies in op het in kaart brengen van 
ammoniakemissie-(reductie) met oog op de mogelijke erkenning als PAS-
maatregel. De projectpartners zoomen ook in op het pijnpunt vergunningen 
gelinkt aan de stikstofproblematiek. Er zal een specialisatiecursus en 
rentabiliteitstool opgesteld worden als aanvulling op de basiscursus.
Operationele Groep ChicoryRePowered: De economische haalbaarheid van 
kleinschalige vergisting in de witloofteelt zal via een economische analyse 
worden onderbouwd. De grootste aandachtspunten op financieel vlak zullen 
meegenomen worden om correct te kunnen adviseren rond de mogelijkheid 
tot realisatie.
c. Beoogde doelen:
Demoproject 'Boost pocketvergisting en nabewerking': Inzetten op 
(vernieuwde) bewustmaking van de innovatieve technieken pocketvergisting 
en nabewerking van mest of digestaat. Deze technieken kunnen 
landbouwers in sommige gevallen in staat stellen meer zelfvoorzienend te 
worden op vlak van energie en bemestingsproducten.
Concreet streeft het demoproject volgende doelstellingen na:
•de veehouderij bewust maken van pocketvergisting met verdere 
nabewerking;
•geïnteresseerde veehouders ondersteunen richting implementatie van de 
technieken.
Operationele Groep ChicoryRePowered: Onderzoek naar de 
randvoorwaarden voor witlooftelers om pocketvergisting op een rendabele 
manier toe te passen op het bedrijf. 
Concreet beoogt ChicoryRePowered volgende doelstellingen:
•nagaan technische haalbaarheid (procesoptimalisatie);
•nagaan economische haalbaarheid (met vergelijking tussen 
pocketvergisting en afzet van witloofwortelen als voeder);
•betrekken telers (verkleinen van kenniskloof).
