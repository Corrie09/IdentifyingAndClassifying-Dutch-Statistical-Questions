title: Bebossing - Subsidies voor lokale besturen
thema: Natuur en Milieu
pdf link: https://docs.vlaamsparlement.be/pfile?id=2050495
thema link: https://www.vlaamsparlement.be/parlementaire-documenten/schriftelijke-vragen/1802612
SCHRIFTELIJKE VRAAG
nr. 339
van MIEKE SCHAUVLIEGE
datum: 8 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bebossing  -  Subsidies voor lokale besturen
De Vlaamse overheid lanceerde eerder extra oproepen voor de aankoop van te bebossen 
gronden voor lokale besturen. Met die aankoopsubsidie hoopt het Agentschap voor Natuur 
en Bos (ANB) in samenwerking met de lokale besturen snel en efficiënt de ambitie van 
4000 hectare extra bos tegen 2024 waar te maken. De subsidie bedroeg in 2023 90% van 
het aankoopbedrag, inclusief alle aankoopkosten (inclusief pachtuittredingsvergoeding), 
met een plafond van 7 euro/m2, voor het jaar 2023.
Wordt die subsidie herhaald in 2024?
Zo niet, waarom niet?
Zo niet, via welke Vlaamse subsidiekanalen kunnen lokale besturen een beroep doen op 
steun bij bebossingsprojecten? Hoeveel bedraagt het maximale subsidiebedrag? Hoeveel 
bedraagt het maximale subsidiepercentage?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 339 van 8 februari 2024
van MIEKE SCHAUVLIEGE
De indienperiode voor deze subsidieoproep liep af op 31/12/2023 zoals voorzien bij de 
lancering ervan. Er is geen verderzetting voorzien in 2024 omdat de ondersteuning 
verleend wordt in uitvoering van het regeerakkoord. Lokale besturen kunnen beroep doen 
op de aankoopsubsidie voor bebossing voorzien in artikelen 37 tot en met 42 van het BVR 
betreffende de subsidiëring van de planning, de ontwikkeling en de uitvoering van het 
geïntegreerd natuurbeheer van 14 juli 2017, beter bekend als de projectoproep ‘aankoop 
van gronden voor bebossing’, met middelen van het Bossencompensatiefonds. De subsidie 
bedraagt 60% van het aankoopbedrag of 80% van het aankoopbedrag in de 
gebiedsaanduiding ‘bos’ en ‘reservaat en natuur’, inclusief alle aankoopkosten met een 
maximum van 3,50 euro per m².
