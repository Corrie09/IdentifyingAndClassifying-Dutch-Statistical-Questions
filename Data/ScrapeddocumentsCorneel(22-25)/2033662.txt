title: Regionale luchthaven Deurne - Concessievergoeding en huur
thema: Mobiliteit en Verkeer
pdf link: https://docs.vlaamsparlement.be/pfile?id=2033662
thema link: https://www.vlaamsparlement.be/parlementaire-documenten/schriftelijke-vragen/1795383
SCHRIFTELIJKE VRAAG
nr. 502
van IMADE ANNOURI
datum: 17 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Regionale luchthaven Deurne  -  Concessievergoeding en huur
In opvolging van het antwoord op mijn schriftelijke vraag nr. 1667 van 18 september 2023 
heb ik een aantal vragen voor de minister.
1. Graag een overzicht van de concessievergoeding van de 
luchthavenexploitatiemaatschappij (LEM) Antwerpen van 2014 tot nu (per jaar).
2. Graag een overzicht van de berekeningswijze van de concessievergoeding van de LEM 
Antwerpen tussen 2014 en nu en de berekeningswijze vanaf het tiende jaar van de 
exploitatie.
3. Graag een overzicht van de huurovereenkomsten op de terreinen van de luchthaven 
van Deurne vandaag, met voor elke overeenkomst: de betrokken partijen van de 
overeenkomst, de begunstigde van de huurinkomsten, de bepaalde huur per jaar en 
de geïndexeerde werkelijke huur op datum van de overdracht van het contract van de 
luchthavenontwikkelingsmaatschappij (LOM) naar de LEM.
4. Graag een overzicht van de totale huurinkomsten voor de verhuur van terreinen op de 
luchthaven tussen 2014 en nu per jaar.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 502 van 17 januari 2024
van IMADE ANNOURI
1. Sinds de inwerkingtreding van de LOM-LEM structuur in 2014 staat de LEM Antwerpen 
in voor de commerciële exploitatie van de luchthaven. De LEM betaalt hiertoe een 
jaarlijkse concessievergoeding aan de LOM Vlaanderen. Met betrekking tot de 
afgelopen concessiejaren werd volgende concessievergoeding betaald (de vermelde 
bedragen zijn exclusief BTW):
2014 37.907,00 EUR
2015 213.000,00 EUR
2016 236.117,18 EUR
2017 243.910,38 EUR
2018 257.528,81 EUR
2019 255.810,00 EUR
2020 247.395,28 EUR
2021 259.419,50 EUR
2022 282.987,36 EUR
De concessievergoeding m.b.t. het kalenderjaar 2023 is betaalbaar per 1 april 2024. 
De hoogte van deze concessievergoeding is heden nog niet bekend, aangezien deze 
deels berekend wordt op basis van de omzet die de LEM Antwerpen heeft gerealiseerd 
in het kalenderjaar 2023. De LEM dient uiterlijk op 1 maart 2024 de nodige informatie 
te bezorgen opdat de concessievergoeding m.b.t. het kalenderjaar 2023 berekend 
kan worden.
Naast deze concessievergoeding ontvangt de LOM Vlaanderen ook nog andere 
vergoedingen van de LEM Antwerpen. Zo wordt bijvoorbeeld de onroerende 
voorheffing – waarvoor LOM Vlaanderen de belastingplichtige is – integraal 
teruggevorderd bij de LEM.
2. De concessievergoeding die de LEM Antwerpen jaarlijks verschuldigd is aan de LOM 
Vlaanderen is opgebouwd uit twee delen.
1) Een vaste vergoeding, jaarlijks aangepast in functie van de gezondheidsindex. 
Deze vaste vergoeding (die vastgelegd werd bij de start van de concessie) 
verhoogt indien de LOM werken uitvoert op specifieke vraag van de LEM.
2) Een percentage op de omzet. Dit percentage blijft constant gedurende de 
eerste 10 jaar van de concessie (tot en met het kalenderjaar 2023). Vanaf het 
kalenderjaar 2024 (dit betreft de concessievergoeding die betaalbaar is per 1 
april 2025) verviervoudigt dit percentage.
3-4.De huur- en concessieovereenkomsten die de LEM Antwerpen heeft afgesloten met 
derden, betreffen overeenkomsten tussen twee private partijen. De LOM Vlaanderen 
is geen partij bij deze commerciële overeenkomsten. De gevraagde informatie is dus 
niet beschikbaar.
