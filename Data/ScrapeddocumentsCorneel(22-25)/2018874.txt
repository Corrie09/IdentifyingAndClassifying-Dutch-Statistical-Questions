title: Budgetlijn aanvullende lokale diensten - Toekenning aan gemeenten
thema: Sociale economie
pdf link: https://docs.vlaamsparlement.be/pfile?id=2018874
thema link: https://www.vlaamsparlement.be/parlementaire-documenten/schriftelijke-vragen/1780805
SCHRIFTELIJKE VRAAG
nr. 72 
van IMADE ANNOURI
datum: 21 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Budgetlijn aanvullende lokale diensten  -  Toekenning aan gemeenten 
Na de stopzetting van de lokale diensteneconomie worden gelden die vroeger via SINE 
(sociale inschakelingseconomie) werden toegekend aan werkgevers, nu via een budgetlijn 
aanvullende lokale diensten vanuit Vlaanderen aan de gemeenten toegekend.
1. Kan de minister per gemeente een overzicht geven van welke gemeente hoeveel 
middelen van kreeg in 2023? (Dit was voor een half jaar, tweede jaarhelft)
2. Hoe zal het budget evolueren in 2024 en 2025? Wordt het telkens volledig opnieuw 
berekend of gaat men gewoon het bedrag van 2023 doortrekken? En wordt het 
geïndexeerd?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 72 van 21 november 2023
van IMADE ANNOURI
1. Ik verwijs hiervoor ook naar mijn antwoord op vraag om uitleg 3236 van 13 juli 2023. 
De werkingssubsidie voor het jaar 2023 werd toegekend aan lokale besturen volgens 
het Besluit van de Vlaamse Regering van 26 mei 2023. Op 8 december werd er een 
wijzigingsbesluit voorgelegd aan en goedgekeurd door de Vlaamse Regering. Die 
wijziging is het gevolg van de stopzetting van het Vlaamse klaverblad Toerisme, 
Wonen en Natuur en Bos en de uitdrukkelijke toewijzing van deze diensten naar de 
lokale besturen toe. Een overzicht van de ontvangen middelen 2023 per lokaal bestuur  
wordt als bijlage 1 gevoegd.
2. De SINE- en LDE-middelen die zijn vrijkomen door de inkanteling in Individueel 
Maatwerk, zijn voor volgende doelstellingen ingezet: de bestaande dienstverlening in 
de aanvullende lokale dienstverlening verderzetten en de werking van de individuele 
LDE-onderneming en dus de tewerkstelling na het wegvallen van de SINE-subsidies 
vrijwaren. Deze twee doelstellingen zijn voor mij uiteraard belangrijk, daarom voorzie 
ik een overgangsperiode. Het bedrag dat op die manier beschikbaar is, bedraagt 
10.396.129 euro. Dit bedrag komt overeen met de som van alle SINE-subsidies die in 
2019 gegeven werden aan de LDE-doelgroepwerknemers. In de overgangsfase tussen 
2023-2025 zijn deze voor aanvullende lokale diensten herverdeeld aan het lokaal 
bestuur of het Vlaams beleidsdomein voor wie de LDE-ondernemingen vandaag een 
opdracht uitvoeren. We vragen dat de lopende samenwerkingsverbanden 
gerespecteerd worden. De lokale besturen en de Vlaamse klaverbladen werden 
ondertussen geïnformeerd over volgende zaken: met welke LDE-ondernemingen zij 
een lopende opdracht voor een lokale dienstverlening hebben en het concrete bedrag 
dat hen toekomt volgens het Besluit van de Vlaamse Regering van 26 mei 2023. Zij 
worden nu geïnformeerd over de beslissing van de Vlaamse Regering met betrekking 
tot het wijzigingsbesluit van 8 december 2023. De verdere verdeling van de middelen 
dient door de lokale besturen en de Vlaamse beleidsdomeinen te gebeuren. De lokale 
besturen ontvangen de middelen voor aanvullende lokale diensten via een jaarlijks 
subsidiebesluit. 
BIJLAGE 
Overzicht werkingssubsidie 2023 per lokaal bestuur
