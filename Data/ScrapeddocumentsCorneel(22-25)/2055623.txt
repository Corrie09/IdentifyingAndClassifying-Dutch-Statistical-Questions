title: De Lijn - Niet nakomen van verplichtingen in vervoerregio Westhoek
thema: Mobiliteit en Verkeer
pdf link: https://docs.vlaamsparlement.be/pfile?id=2055623
thema link: https://www.vlaamsparlement.be/parlementaire-documenten/schriftelijke-vragen/1812321
SCHRIFTELIJKE VRAAG
nr. 764
van ANNICK LAMBRECHT
datum: 13 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Niet nakomen van verplichtingen in vervoerregio Westhoek
Op 1 januari ging het nieuwe vervoersplan van start. Samen met de lokale besturen werden 
de kern en aanvullende verbindingen uitgewerkt en werd het plan goedgekeurd.
Het plan kan alleen werken als daadwerkelijk ook bussen rijden en op een correcte manier 
ingepland worden. We kunnen stellen dat de routeschemaâ€™s heel optimistisch werden 
ingepland met de nodige vertragingen en kinderen die te laat op school komen tot gevolg.
Om de haverklap worden bussen geannuleerd en rijden ze niet op piekmomenten. 
Ziektemeldingen gebeuren niet tijdig waardoor er geen vervanging is. Er blijken geen extra 
bussen beschikbaar, laat staan chauffeurs die kunnen inspringen om de 
basisdienstverlening te garanderen.
Na meer dan twee maanden geraken alle kinderen nog altijd niet tijdig op school. Zowel 
op de buslijn Menen-Ieper als op de buslijn Roeselare-Ieper is er een capaciteitstekort.
Ondanks duidelijke terugkoppelingen van de betrokken lokale besturen met de 
vervoerregioraad en het kabinet van de minister blijkt het onmogelijk de situatie bij te 
sturen. Men verwijst naar bijsturingen in september.
Sommige lokale besturen komen tussen in het terugbetalen van abonnementen. Het 
spreekt voor zich dat het niet uitvoeren van de overeenkomsten ook daar gevolgen kan 
hebben. De lokale besturen komen tussen op een garantie van de dienstverlening door De 
Lijn.
1. Wanneer en hoe zal de minister ervoor zorgen dat de overeenkomsten uitgevoerd 
worden en de bussen daadwerkelijk rijden?
2. Hoe kan men op korte termijn in bijkomende capaciteit voorzien op lijn 80 Menen-
Ieper en lijn 90 Roeselare-Ieper? Dat hoeft toch niet te duren tot september?
3. Welke mogelijkheden heeft de Vlaamse Regering om bij De Lijn de uitvoering af te 
dwingen?
4. Hoe kunnen lokale besturen omgaan met de tegemoetkoming in abonnementen voor 
de schoolgaande jeugd wanneer de dienstverlening niet op punt staat of vaak niet 
uitgevoerd is?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 764 van 13 maart 2024
van ANNICK LAMBRECHT
1-3.Omdat er op sommige schoolritten sprake is van capaciteitsproblemen, voorziet De 
Lijn nu al versterking door bijvoorbeeld gelede bussen in te leggen of door een beroep 
te doen op de exploitanten. Er is echter meer vraag, waardoor De Lijn de komende 
maanden een aantal versterkingsritten zal laten uitvoeren door touringcarbedrijven. 
Ik gaf De Lijn de opdracht om vanaf 15 april versterkingsritten in te leggen op 
plaatsen waar er capaciteitsproblemen zijn met schoolritten. Daarvoor maakte ik 
350.000 euro vrij. 
Om de capaciteitsproblemen op een structurele manier aan te pakken, worden voor 
het nieuwe schooljaar 2024-2025 aangepaste dienstregelingen uitgewerkt.
4. Er is hiervoor geen compensatiekader voorzien binnen de algemene reisvoorwaarden 
van De Lijn. De Lijn laat ook weten dat uit klantenonderzoek blijkt dat klanten de 
voorkeur geven aan het oplossen van het probleem in plaats van een compensatie te 
ontvangen. 
