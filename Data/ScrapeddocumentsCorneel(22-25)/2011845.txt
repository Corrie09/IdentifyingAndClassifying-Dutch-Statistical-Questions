title: Vlaamse Belastingdienst (VLABEL) - Impact hervorming afdeling vastgoedtransacties op de heraanleg van de Antoon Catriestraat (Drongen)
thema: Financiën
Mobiliteit en Verkeer
Openbare werken
pdf link: https://docs.vlaamsparlement.be/pfile?id=2011845
thema link: https://www.vlaamsparlement.be/parlementaire-documenten/schriftelijke-vragen/1776470
SCHRIFTELIJKE VRAAG
nr. 32
van STEPHANIE D'HOSE
datum: 27 oktober 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Vlaamse Belastingdienst (VLABEL)  -  Impact hervorming afdeling vastgoedtransacties op 
de heraanleg van de Antoon Catriestraat (Drongen)
Het dossier rond de heraanleg van de Antoon Catriestraat in Drongen (Gent) is van enorm 
belang voor de regio, omdat de Antoon Catriestraat er gezien wordt als één van de meest 
onveilige straten in Drongen. Fietsers en automobilisten passeren elkaar rakelings en 
ouders zijn er niet gerust op als hun kind er de baan op gaat. Ik maak mij daar, samen 
met vele Drongenaars, grote zorgen over.
Het probleem is dat de straat te smal is voor veilige fietspaden. Er moet een strook private 
grond onteigend worden bij zo’n 140 bewoners en dat kost tijd en geld. Dat staat zo te 
lezen in een artikel in Het Nieuwsblad. Daardoor laat de heraanleg van de Antoon 
Catriestraat lang op zich wachten.
Daarom is het relevant te verwijzen naar de vroegere ‘afdeling vastgoedtransacties’ bij de 
Vlaamse Belastingdienst. Die afdeling werd onlangs ontmanteld en de taken ervan werden 
verdeeld over andere bestaande afdelingen. Het doel daarvan is een meer efficiënte 
dienstverlening te bewerkstelligen. De respectieve taken worden immers ondergebracht 
bij die afdelingen waar de vereiste expertise aanwezig is. 
1. Heeft die hervorming inderdaad de beoogde verbeteringen bereikt, bijvoorbeeld voor 
het project van de Catriestraat?
2. Wat is de impact van de hervorming van vastgoedtransacties op dat concrete project, 
kan ze de voortgang van het dossier bevorderen? 
3. In de vergadering van de Commissie voor Algemeen Beleid, Financiën, Begroting en 
Justitie van 17 oktober 2023 verwees de minister ook naar de digitalisering en 
productiviteitsverbetering van de dienstverlening. 
Zal de productiviteitsverbetering al in dit dossier soelaas bieden?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 32 van 27 oktober 2023
van STEPHANIE D’HOSE
De reorganisatie van de afdeling Vastgoedtransacties is ondertussen anderhalf jaar geleden 
doorgevoerd. Hierbij werd het schatten en het onderhandelen enerzijds en het 
voorbereiden en ondertekenen van de vastgoedakten anderzijds uit elkaar getrokken. Het 
opstellen en het verlijden van de akten inclusief het juridisch werk inzake 
vastgoedtransacties gebeurt nu binnen de dienst Vastgoedtransacties, als onderdeel van 
de afdeling Juridische Dienstverlening. Het schatten en onderhandelen als ondersteunende 
taak in het vastgoedproces wordt opgenomen door de nieuwe afdeling Schatting en 
Waardering, waar alle expertise inzake waardebepaling binnen de Vlaamse Belastingdienst 
(VLABEL) wordt gecentraliseerd.
Zoals tijdens de hoorzitting in de Commissie voor Algemeen Beleid, Financiën, Begroting 
en Justitie van 26 september 2023 werd toegelicht door VLABEL heeft die reorganisatie, 
samen met een verdere digitalisering, zijn impact op de productiviteit niet gemist. De totale 
output stijgt al voor het tweede jaar op rij. Op basis van voorlopige cijfers voor de eerste 
jaarhelft van 2023, opnieuw met ongeveer 10%. Wat echter opvalt is dat de instroom aan 
dossiers nog sterker stijgt. De dienst Vastgoedtransacties is op die manier dus het 
slachtoffer van haar eigen succes.
Hoewel de instroom van de dossiers dus nog sterker is toegenomen dan de 
rendementsstijging, is het project rond de heraanleg van de Antoon Catriestraat in Drongen 
sterk gevorderd. In het artikel van Het Nieuwsblad van 24 januari 2023 staat te lezen dat 
er nog maar 35 onteigeningen rond waren en er nog 89 moesten worden afgewerkt. 
Op vandaag staan die cijfers op 112 afgeronde onteigeningen en 26 openstaande. Het 
totaal aantal te onteigenen percelen is dus toegenomen sinds de start van project, namelijk 
van aanvankelijk 124 naar 138 nu. De reden hiervoor is een aantal recente verkavelingen. 
