title: Agentschappen Vlaamse overheid - Neutraliteit bij de organisatie van evenementen
thema: Vlaamse administratie
pdf link: https://docs.vlaamsparlement.be/pfile?id=2033371
thema link: https://www.vlaamsparlement.be/parlementaire-documenten/schriftelijke-vragen/1794397
SCHRIFTELIJKE VRAAG
nr. 101
van NADIA SMINATE
datum: 12 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Agentschappen Vlaamse overheid  -  Neutraliteit bij de organisatie van evenementen
Verschillende overheidsagentschappen organiseren geregeld evenementen en activiteiten 
rond bepaalde thema’s: op die manier trachten ze de burger of geïnteresseerde 
organisaties te informeren of te inspireren. Het geeft de administraties ook een kans om 
een gevoerd onderzoek voor te stellen of een beleidsmaatregel concreet toe te lichten en 
de concrete uitvoerders op het terrein aan het woord te laten. Die aanpak maakt een 
belangrijk deel uit van de taak van een overheid: in contact staan met de burger en ook 
hun input meenemen in het beleid. 
Belangrijk in dat opzicht is de neutraliteit die overheidsagentschappen in acht moeten 
nemen: ze staan namelijk ten dienste van alle burgers. Het komt niet aan administraties 
toe om debatten over beleidskeuzes te organiseren of te faciliteren. Ik maak daarbij een 
belangrijk onderscheid tussen evenementen van belangenverenigingen, scholen en 
organisaties langs de ene kant en administraties langs de andere kant.
We zien bij meerdere aangelegenheden en evenementen, georganiseerd door de 
administratie van de minister, dat lokale bestuurders en nationaal verkozen politici hun 
aanpak komen voorstellen.
Daarom had ik graag vernomen welke werkwijze meer algemeen wordt gehanteerd om dat 
te stroomlijnen of te verantwoorden. 
1. Kan de minister aangeven op welke wijze binnen de Vlaamse administraties wordt 
omgegaan met de uitnodiging of deelname van politieke vertegenwoordigers als 
spreker op een evenement of activiteit? Kan de minister aangeven in welke decretale 
basis, besluit of deontologische code, de handelwijze concreet beschreven wordt? In 
welke mate is er in dat verband een onderscheid tussen de overheidsagentschappen 
en de extern verzelfstandigde agentschappen (EVA’s)?
2. Bestaat er in dat verband een algemeen kader waar elk overheidsagentschap zich aan 
moet houden of zijn er verschillen, afhankelijk van beleidsdomein?
3. Hoe evalueert de minister vandaag de praktijken die door haar diensten in dat verband 
worden gehanteerd? Op welke wijze wordt algemeen de huidige praktijk onderworpen 
aan een periodieke evaluatie om de neutraliteit van de dienstverlening en in de 
organisatie van evenementen te vrijwaren?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 101 van 12 januari 2024
van NADIA SMINATE
Het principe van politieke neutraliteit van overheidscommunicatie volgt in de eerste plaats 
uit titel II, hoofdstuk 1, afdeling 3 van het Bestuursdecreet. Deze bepalingen zijn van 
toepassing op de gehele Vlaamse overheid, dus zowel departementen als agentschappen.
Aangezien de opmaak en opvolging van het Bestuursdecreet onder de bevoegdheid van 
Minister-president Jambon valt, kan u verdere vragen hierover best aan hem richten.
