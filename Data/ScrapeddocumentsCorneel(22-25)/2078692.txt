title: Mechelse Vesten - Definitieve heraanleg
thema: Mobiliteit en Verkeer
Openbare werken
Ruimtelijke ordening
pdf link: https://docs.vlaamsparlement.be/pfile?id=2078692
thema link: https://www.vlaamsparlement.be/parlementaire-documenten/schriftelijke-vragen/1831259
SCHRIFTELIJKE VRAAG
nr. 1
van DRIES DEVILLÉ
datum: 7 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Mechelse Vesten  -  Definitieve heraanleg
Het Vlaamse Gewest (Agentschap Wegen en Verkeer), de stad Mechelen, Aquafin en 
Vivaqua sloten een samenwerkingsovereenkomst (VR2023 1407 DOC. 1030/2) in het 
kader van de uitvoering van de definitieve herinrichting van de Mechelse Vesten. Het 
betreft een kaderovereenkomst waarbij partijen in de overeenkomst enkel de krijtlijnen 
van de samenwerking en de verdeling van de financiering hebben vastgelegd. De concrete 
plannen en uitvoering zullen gefaseerd uitgewerkt worden waarbij voor elk deelproject 
specifieke uitvoeringsovereenkomsten zullen worden opgesteld. Daarin zullen de 
gedetailleerde afspraken worden opgenomen voor elk deelproject over de precieze 
afbakening van de scope, rolverdeling, gedetailleerde kostenverdeling, communicatie, 
concrete planning, goedkeuringsprocessen enzovoort.
Dit vooropgestelde principe wordt herhaaldelijk uiteengezet in de 
samenwerkingsovereenkomst.
In de aanhef wordt volgende intentie/wil van partijen weergegeven: “Per Deelproject zal 
een afzonderlijke Uitvoeringsovereenkomst worden gesloten tussen Partijen, waarbij 
projectspecifieke afspraken worden gemaakt en waarbij ad hoc per Deelproject ook 
afspraken met derde partijen kunnen gemaakt worden. Voorliggende 
Samenwerkingsovereenkomst en haar Bijlagen vormen dus tussen Partijen het globaal 
afsprakenkader met onder andere algemene samenwerkingsprincipes, uitgangspunten, 
financieringsprincipes en indicatieve planning van het Hoofdproject, dat verder 
geconcretiseerd zal worden in de verschillende Uitvoeringsovereenkomsten.”
De samenwerkingsovereenkomst definieert in art. 1, f) het ‘Hoofdproject’ als volgt: “een 
deel van de Werken waarvoor in de Samenwerkingsovereenkomst financieringsafspraken 
en een indicatieve planning wordt vastgelegd en dat door middel van één of meerdere 
(nader te bepalen) Deelprojecten zal worden gerealiseerd, waarover nadere specifieke 
afspraken gemaakt zullen worden in een Uitvoeringsovereenkomst. Het Hoofdproject heeft 
betrekking op de herinrichting van de Vesten (stadsring Mechelen R12).”
Die definitie stemt overeen met de inhoud van art. 3.1. van de 
samenwerkingsovereenkomst die het voormelde contractueel overeengekomen principe 
nogmaals bevestigt.
Uit de samenwerkingsovereenkomst blijkt in het geheel dat algemene principes worden 
vastgelegd inzake Samenwerking (Deel II), Financiering en planning (Deel III) en 
Domeinbeheer en eigendomsoverdracht (Deel IV).
In art. 3.2., aansluitend op het principe, wordt nadere invulling gegeven van wat precies 
in iedere Uitvoeringsovereenkomst moet worden opgenomen. Daarin wordt onder meer 
het volgende opgenomen: “Afbakening op plan, desgevallend aangevuld met een 
bijgevoegde nota, van die zone die tussen AWV en de stad Mechelen na voorlopige 
oplevering van (een gedeelte van) het Deelproject het voorwerp is van in art. 22.4. van de 
Samenwerkingsovereenkomst gemaakte afspraken op vlak van Onderhoud en alle daaraan 
gekoppelde kosten en verantwoordelijkheden;”.
Op basis van de enkele samenwerkingsovereenkomst die partijen hebben aanvaard en 
waartoe zij zich verbonden hebben, verbonden partijen zich bijgevolg niet om definitief 
uitvoering te geven aan een welbepaald scenario, hetzij een eenrichtingsverkeer, hetzij 
een tweerichtingsverkeer of eventueel een ander scenario dat nooit werd onderzocht. 
Partijen beperken zich met andere woorden met de samenwerkingsovereenkomst tot het 
louter vastleggen van afspraken over de samenwerking en financiering, voorwerp van de 
samenwerkingsovereenkomst.
Hoewel de werkelijke bedoeling van partijen, zoals die herhaaldelijk blijkt uit de 
samenlezing van verschillende contractuele bepalingen, duidelijk is, wordt in art. 22.4., 
waarnaar in voormeld art. 3.2. eveneens wordt verwezen, een “indicatief voorwerp van de 
Uitvoeringsovereenkomst” vooropgesteld dat ogenschijnlijk veel verder reikt dan het 
eigenlijke voorwerp van de samenwerkingsovereenkomst, namelijk het louter vastleggen 
van algemene principes en afspraken over samenwerking. 
Vandaar mijn volgende vragen over het verder uit te werken beleid.
1. Kunnen op basis van de samenwerkingsovereenkomst de in de startnota onderzochte 
alternatieve scenario’s of andere potentiële scenario’s die niet in de startnota 
onderzocht werden, beleidsmatig nog altijd uitgevoerd worden bij de opmaak van de 
verdere uitvoeringsovereenkomsten, rekening houdende met 1) het eng omschreven 
voorwerp van de samenwerkingsovereenkomst en de wil van partijen om loutere 
overkoepelende afspraken te maken tot ‘samenwerking/coördinatie’ en financiering; 
2) de interpretatieregels van het Burgerlijk Wetboek die in dit geval van toepassing 
zijn (bij gebrek aan een afwijkende contractuele interpretatieclausule); 3) het feit dat 
het voorwerp van de uitvoeringsovereenkomst door partijen als ‘indicatief’ werd 
omschreven (net zoals dit het geval is bij de ‘Indicatieve timing’ waarvan sprake onder 
andere in art. 1.1, f) alsook in bijlage 1 van de samenwerkingsovereenkomst)? Zo ja, 
kan dat louter op basis van de huidige samenwerkingsovereenkomst, of is een 
addendum vereist? Zo niet, waarom niet?
2. Graag zou ik verder een antwoord ontvangen op volgende vragen gelet op een aantal 
ongerijmdheden en onvolkomenheden zoals die blijken uit de strategische startnota 
die immers de basis vormt voor de keuze van het vooropgestelde scenario en waarop 
alle verdere studies gebaseerd (zullen) zijn, onder andere. het milieueffectrapport 
(MER) en waarop uiteindelijk finaal ook de omgevingsvergunning zich zal enten:
a) In 2014 werd een eerdere startnota opgemaakt. Ook daar werd het scenario van 
eenrichtingsverkeer onderzocht. De conclusie luidde toen als volgt: “Op basis van 
een aantal modeldoorrekeningen is duidelijk naar voren gekomen dat het invoeren 
van een enkelrichtingsprincipe (doorrekening gebeurt voor een enkelrichting in 
tegenwijzerzin) zorgt voor een sterke toename van het gemotoriseerd verkeer op 
de Vesten (door de noodzakelijke omrijdafstanden). Daarnaast ontstaan er diverse 
sluiproutes doorheen het centrum alsook de woonlobben. Dit sluipverkeer bestaat 
niet enkel uit doorgaand verkeer, maar ook herkomst en bestemmingsverkeer 
tracht een kortere route te vinden. Deze negatieve effecten kunnen niet met 
beperkte maatregelen worden vermeden, waardoor dit scenario als niet opportuun 
gezien wordt. Dit concept werd daarom ook niet verder in deze studie als mogelijk 
te onderzoeken variant opgenomen. Het is namelijk duidelijk dat ongeacht de 
recentere evoluties, met betrekking tot een aangepaste verkeerscirculatie in de 
binnenstad, de conclusies uit de studie nog steeds actueel en geldig zijn.”
i. De nadelige en disproportionele gevolgen (sluiproutes in het centrum en 
woonlobben) blijven met de plannen tot definitieve herinrichting onverkort 
bestaan in het door het beleid gepreferentieerd eenrichtingsverkeer. Het 
vooropgestelde principe waarbij het doorgaand verkeer op de Vesten zich 
moet verplaatsen via de Tangent en de R6, doet hieraan geen afbreuk. 
Integendeel, het doorgaand verkeer moet via woonlobben de Tangent en de 
R6 bereiken. De Tangent loopt immers niet volledig rond Mechelen en ontsluit 
slechts een klein deel van de ring rond Mechelen, namelijk. ter hoogte van de 
Zandpoortvest. Volgens de eerdere nota uit 2014 kunnen deze negatieve 
effecten niet met beperkte maatregelen vermeden worden (zoals onder 
andere. het invoeren van zogenaamde knips). Vandaar had ik graag vernomen 
in welke ernstige maatregelen werd voorzien die de Vlaamse Regering in 2021 
volstrekt het tegenovergestelde heeft doen besluiten, met name de voorkeur 
voor een eenrichtingsverkeer, zoals omschreven in de Nota aan de regering 
(VR 2023 1407 DOC. 1030/1)?
ii. Kan de minister de specifieke opdrachtomschrijving meedelen waarmee het 
Agentschap Wegen en Verkeer bij het consultingbureauMaatschap D+A-SBE 
i.s.m. Suunta de studieopdracht heeft besteld voor de opmaak van de 
startnota. Graag ontvang ik ook de communicatie die daarover werd gevoerd 
met de betrokken diensten.
iii. In de Nota aan de Vlaamse Regering (VR 2023 1407 DOC. 1030/1) wordt, om 
het eenrichtingsverkeer te verkiezen boven andere scenario’s, vertrokken van 
volgende assumptie: “het enkelrichtingsscenario biedt een duidelijke 
meerwaarde aan verkeersleefbaarheid en ruimtelijke kwaliteit. Deze 
overweging wordt gemotiveerd als volgt: “Door een enkelrichting in te voeren 
ontstaat er enerzijds een duidelijk verkeerssysteem (één richting volledig 
weg, één richting op volledige capaciteit) en creëert de mogelijkheid om de 
Vesten sterk te ontharden en te vergroenen.”. De verkeersleefbaarheid en 
ruimtelijke kwaliteit worden in rekening gebracht onder meer met het aspect 
duurzaamheid. In de startnota wordt op pagina. 107 aangenomen dat het 
stadsboulevardmodel 30% minder groen is waarna geconcludeerd wordt: “Dit 
is geen duurzaam scenario.” 
Het lijkt erop dat de overheid zich in dezen klakkeloos baseert op aannames 
van het studiebureau die in feite niet volledig correct zijn aangezien 1) er in 
werkelijkheid slechts een verschil is van 12 procentpunten (en geen 30 zoals 
aangenomen) vergeleken met het aanwezige groen in het 
enkelrichtingsscenario (pagina. 106 – verwijzing naar 46% groen in het 
enkelrichtingsscenario tegenover 34% groen in het stadsboulevardscenario; 
2) om tot ‘duurzaamheid’ te besluiten en op grond hiervan het 
enkelrichtingsscenario te kiezen en een alternatief scenario niet in aanmerking 
te nemen wegens niet of minder beantwoordend aan ‘verkeersleefbaarheid en 
ruimtelijke kwaliteit’ door enkele elementen ‘groen’ en ‘verharding’, kunnen 
deze cijfers bovendien niet voldoende zijn als enige criterium. Daarnaast valt 
op te merken dat de gehanteerde cijfers uit de startnota, globaal bekeken 
voor het hele project, getuigen van een onvolledige feitenvinding. De 
parameters ‘groen’ en ‘verharding’ ontbreken in de startnota voor de 
deelgebieden 2 (Astridlaan), 5 (Zandpoortvest) en 6 (Zwartzustersvest en 
Tinellaan) waar slechts enkele doorsneden met de verhardingsverhoudingen 
weergegeven worden. Gelet op voormelde, zijn de gehanteerde cijfers 
derhalve onjuist en onvolledig, minstens onnauwkeurig en bijgevolg noch 
voldoende, noch draagkrachtig om een beleidsbeslissing, met expliciete 
voorkeur van het ene scenario boven het andere, over een verenigbaarheid 
met een criterium als ‘verkeersleefbaarheid en ruimtelijke kwaliteit’ te 
schragen. 
Welke andere elementen inzake duurzaamheid werden overwogen in de 
beleidskeuze – andere dan ‘groen’ en ‘verharding’ om het 
enkelrichtingsscenario als voorkeurscenario naar voren te schuiven? Werd 
voldoende rekening gehouden met de extra afgelegde kilometers en werden 
deze extra afgelegde kilometers in oorzakelijk verband gebracht en 
uitgerekend/gemeten met extra CO 2-uitstoot? Zo ja, wat waren de 
bevindingen hiervan? Zo niet, waarom niet? Werd er, en in welke mate, 
rekening gehouden met de parameter ‘openbaar vervoer’ nu de startnota 
aantoont dat het stadsboulevardmodel op dit punt het best scoort in 
vergelijking met het vooropgestelde enkelrichtingsscenario (pagina. 135)?
b) In de startnota staat vermeld (op pagina 120 en 150) dat er in het scenario van 
een enkelrichting tijdens de spits elke dag personenwagens 1200 km extra rijden. 
Er wordt verder geen melding gemaakt van de cijfers buiten de spits en in het 
weekend. 
Werden die cijfers onderzocht of geraamd? Zo ja, kan de minister die cijfers 
meedelen alsook de precieze methode van meting (periode en tijdstip) of van de 
methode van de raming? Zo niet, waarom werden deze essentiële cijfers niet 
gemeten dan wel geraamd? Zullen ze in voorkomend geval nog worden 
gemeten/geraamd?
c) Wat is de stand van zaken van de opmaak van de verschillende 
uitvoeringsovereenkomsten? Zijn die al in opmaak? Zo ja, dan ontvang ik graag 
kopie van de ontwerpovereenkomsten of van de al definitieve overeenkomsten.
d) Op 30 november 2021 keurde de stuurgroep bestaande uit het Agentschap Wegen 
en Verkeer, de stad Mechelen, de VVM De Lijn, de provincie Antwerpen, De 
Vlaamse Waterweg en het Departement Mobiliteit en Openbare Werken de 
startnota goed. Graag ontvang ik de verslagen van die stuurgroep.
e) Er werd al een project-MER en een scopingsadvies opgemaakt. 
Welke timing wordt verwacht voor de aanvraag van de omgevingsvergunning?
f) In ‘Bijlage 1 – Projectafbakening’ gehecht aan de samenwerkingsovereenkomst, 
werd een indicatieve timing voor elke fase van het project opgenomen. De werken 
aan de kaaimuren ter hoogte van de Zwartzustervest – E. Tinellaan worden 
gepland aan het einde van het traject in 2029.
i. Waarom werden de werken aan de kaaimuren beleidsmatig pas op het einde 
van het timingsproces in 2029 voorzien? 
ii. Houdt deze indicatieve timing voor de werken aan de kaaimuren (2029) al 
dan niet verband met het feit dat de werken aan de Vesten en de kaaimuren 
niet gelijktijdig kunnen worden uitgevoerd met de eigenlijke werken aan de 
Vesten, bijvoorbeeld omwille van technische of andere redenen? 
iii. Zo ja, over welke moeilijkheden gaat het dan en is er op dit vlak, namelijk de 
indicatieve timing van de werken aan de kaaimuren, een verschil qua 
potentiële belemmering tussen de verschillende scenario’s of niet? 
▪Zo niet, welke motivering ligt in voorkomend geval in verband met 
die specifieke werken aan de kaaimuren dan aan de basis van het 
gevoerde beleid om het ene scenario wel te selecteren en het andere 
scenario niet?
▪Zo ja, werden in voorkomend geval alle scenario’s gelijkwaardig en 
even omstandig onderzocht qua uitvoering, technische haalbaarheid, 
alternatieven en timing? Zo ja, dan ontvang ik graag de studies 
daarover. Zo niet, waarom werden bepaalde scenario’s op dit punt 
onvoldoende onderzocht?
3. In ‘bijlage 1 – Projectafbakening’ staat dat er voor de uitvoering van de omgeving 
Raghenobrug mogelijk onteigeningen nodig zijn. 
Over welke woningen gaat het en wanneer is daar zekerheid over?
4. In de samenwerkingsovereenkomst werd in artikel 15 een vertrouwelijkheidsclausule 
opgenomen over “de gunningsprocedures en al wat de uitvoering van de 
Aannemingsovereenkomsten met de opdrachtnemer(s) aanbelangt”. Bij uitbreiding 
mogen partijen en hun aangestelden geen enkele informatie die ze onderling 
uitwisselen, delen met het publiek, tenzij ingeval van ‘enige toepasselijke regelgeving’, 
gerechtelijke en buitengerechtelijke procedures.
a) Waarom werd die clausule opgenomen? 
b) Welke regelgeving hebben contractspartijen, waaronder ook het Vlaamse Gewest, 
voor ogen met ‘enige toepasselijke regelgeving’?
Deze vraag werd gesteld aan de ministers Jo Brouns (1), Annick De Ridder (1)
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
GECOÖRDINEERD ANTWOORD 
op vraag nr. 1 van 7 oktober 2024
van DRIES DEVILLÉ
1. Alternatieve scenario’s uit de startnota of andere potentiële scenario’s kunnen op basis 
van de ondertekende Samenwerkingsovereenkomst nog altijd uitvoering vinden en dit 
op basis van een motivatie in een specifieke uitvoeringsovereenkomst van een 
deelproject. Het klopt dat de overkoepelende onderhoudsafspraken na voorlopige 
oplevering van deelprojecten, die zijn opgenomen in artikel 22.4 van de 
Samenwerkingsovereenkomst, uitgaan van het voorkeursscenario zoals dit uit de 
startnota naar voren is gekomen. Echter is in de Samenwerkingsovereenkomst onder 
artikel 3.1.1., tweede paragraaf, ook voorzien dat in een Uitvoeringsovereenkomst kan 
afgeweken worden van de bepalingen van de Samenwerkingsovereenkomst, voor 
zover dit uitdrukkelijk wordt gemotiveerd. Uitvoeringsovereenkomsten, die al dan niet 
gemotiveerd afwijken van de bepalingen van de Samenwerkingsovereenkomst, 
vormen altijd een addendum bij de Samenwerkingsovereenkomst.
2. a) i. In de startnota van 2014 werd het enkelrichtingmodel niet bestudeerd. Er wordt 
in de startnota enkel verwezen naar de conclusies van de studie van 2000, 
uitgevoerd door DHV, waarna het enkelrichtingmodel niet verder wordt 
meegenomen als mogelijk scenario. De studie van DHV uit 2000 hield geen 
rekening met de Tangent en de geoptimaliseerde R6, en concludeerde: 
De resultaten van de statische en dynamische modelberekeningen inzake de 
verkeerscirculatie op de Vesten en in de Stationsbuurt te Mechelen geven 
indicaties dat de invoering van een eenrichtingsverkeersysteem op de Vesten 
een bijdrage kan leveren aan de verhoging van de veiligheid van het langzaam 
verkeer. In deze berekeningen zijn zeker niet alle ontwerptechnische 
mogelijkheden bestudeerd. Voor verdere detaillering wordt aandacht gevraagd 
voor de regeling van het Koning Albertplein met verkeerslichten, de 
verkeersafwikkeling rond de Brusselsepoort en oplossingen voor de langere 
termijn. 
ii. Het bestek met de opdrachtbeschrijving is terug te vinden onder bijlage 1. 
iii. Het volledige afwegingskader om tot de keuze voor het enkelrichtingsscenario 
te komen is te vinden in de startnota op pagina 105 - 142, toegevoegd in bijlage 
2.
Specifiek naar duurzaamheid wordt rekening gehouden met klimaatrobuustheid, 
watercaptatie en de verhouding tussen groen en verharding. Zoals in de inleiding 
op pagina 106 wordt aangegeven, wordt bij gebrek aan een volledig uitgewerkt 
ontwerp in de fase van de startnota, gebruik gemaakt van indicatieve gegevens 
en niet van een exacte berekening. Meer gedetailleerde berekeningen worden 
gemaakt in de projectMER. 
Wat de juistheid van de cijfers betreft: er is 12 procentpunt minder groen, wat 
zich vertaalt in ongeveer 30% minder groen. Per 100m² oppervlakte is er in 
scenario 1 (enkelrichting) 46m² groen en in scenario 3 (stadsboulevardmodel) 
slechts 33m², zijnde 13m² of ongeveer 30% minder groen. De 
verhardingsverhoudingen zijn berekend volgens dezelfde representatieve 
snedes in de 3 scenario’s, terug te vinden op de pagina’s 95, 99 en 103 van de 
strategische startnota. 
Er zijn tussen scenario 1 (enkelrichting) en scenario 2 (hybride model met 
dubbelrichting op de noordelijke vesten) drie onderscheidende thema’s in het 
voordeel van scenario 1, met name de ruimtelijke kwaliteit, het verkeerssysteem 
(met name de voetgangers) en de verkeersveiligheid. Scenario 3 
(stadsboulevardmodel) scoorde op verschillende aspecten beduidend slechter 
dan scenario’s 1 en 2, met name op Ruimtelijke kwaliteit, het verkeerssysteem 
(meer specifiek de voetgangers) en verkeersleefbaarheid (meer bepaald, de 
leefbaarheid, oversteekbaarheid én de verkeersveiligheid). 
Het enkelrichtingscenario scoort minder goed op gemotoriseerd verkeer en (ten 
opzichte van het stadsboulevardscenario) op openbaar vervoer.
Het is bijgevolg niet correct te stellen dat enkel het aspect ‘duurzaamheid’ de 
doorslag zou gegeven hebben in de keuze voor scenario 1. Deze keuze is 
gebaseerd op basis van de combinatie van alle parameters.
Finaal is er ook gekozen voor scenario 1 mét milderende maatregelen (het 
‘voorkeursscenario’). 
Wat het aantal gereden kilometers betreft, dit wordt beantwoord in 2b. 
b) De gerapporteerde cijfers werden berekend met het strategisch verkeersmodel van 
de Vlaamse overheid. Hierin werd het referentiescenario (verkeer op 2x2 rijstroken) 
vergeleken met het voorkeursscenario, inclusief de circulatiemaatregelen om 
sluipverkeer tegen te gaan. Deze berekening is enkel gebeurd voor de ochtendspits 
en de avondspits. Er werden geen berekeningen of ramingen gemaakt buiten de 
spits of tijdens het weekend. Het meten van verkeer in een niet-gerealiseerde 
verkeerssituatie is uiteraard niet mogelijk, hiervoor moet steeds beroep gedaan 
worden op modelberekeningen.
Uit de berekeningen blijkt dat er in de spitsuren een afname (21% (ochtendspits) 
resp. 22% (avondspits)) is van het aantal gereden kilometers op de Vesten en de 
binnenstad (onder andere door de modal shift die wordt gerealiseerd), en een lichte 
toename (1,3% (ochtendspits) resp. 1,6% (avondspits)) van het aantal gereden 
kilometers extra muros en via de R6, dit voornamelijk omdat het doorgaande 
verkeer dat op de Vesten zat, verder moet rondrijden nu ze niet meer over de 
Vesten kunnen.
Op het niveau van de ganse vervoerregio Mechelen bekeken, op jaarbasis, zien we 
een lichte netto afname (0,6%) van het aantal gereden voertuigkilometers voor 
personenwagens en een lichte toename (0,3%) van het aantal voertuigkilometers 
voor vrachtwagens. In totaal volgt uit de doorrekening van het verkeersmodel een 

afname van het aantal voertuigkilometers PAE op jaarbasis van 12.532.900,00, 
ofwel 0,5% over de ganse vervoerregio Mechelen. 
Deze afnames en toenames zijn procentueel zeer beperkt en kunnen als 
verwaarloosbaar worden beschouwd binnen de marges van de nauwkeurigheid van 
het verkeersmodel. 
c) Er werden tot op heden nog geen verdere uitvoeringsovereenkomsten opgemaakt.
d) Zie bijlage 3.
e) Er werd nog géén project-MER gemaakt voor het dossier, enkel werd een eerste 
scopingadvies gevraagd. De huidige timing gaat uit van het afwerken van de 
project-MER in het voorjaar van 2025. De omgevingsvergunningaanvraag voor een 
eerste gedeelte van de definitieve herinrichting van de Vesten zou dan kunnen 
ingediend worden in het najaar van 2025. Uiteraard is deze planning onder 
voorbehoud van mogelijke aanpassingen aan het ontwerp.
f) i. Deze werken zijn technisch het meest complex en vragen in die zin de meeste 
voorbereidingstijd voor wat betreft het ontwerp en bijhorende studies.
ii. Dit staat beschreven in bijlage 1 van de Samenwerkingsovereenkomst. De 
werken aan de kaaimuren (project Derden 1.5) worden verondersteld samen 
met het Hoofdproject uitgevoerd te worden. voor uitvoering van de kaaimuren 
is het wellicht nodig om een deel van de noordelijke Vesten (Tinellaan, 
Zwartzustervest) in te nemen als werf- en werkzone, en delen hiervan zullen 
opgebroken worden, terwijl andere delen tijdelijk als verkeerszone zullen 
moeten ingericht worden om het verkeer voorbij de werf te krijgen. Het is dus 
momenteel niet zinvol om langs de Afleidingsdijle een definitieve herinrichting 
te doen voor de werken aan de kaaimuren zijn afgerond. De afwerking van de 
werken aan de kaaimuren (het herstel van de bovenbouw) is economisch het 
meest efficiënt als dit meteen de definitieve inrichting kan zijn, aansluitend op 
de werken aan de kaaimuren. Vandaar dat geopteerd is in de 
Samenwerkingsovereenkomst deze werken in één opdracht te voorzien. 
iii. Er is geen verschil in timing tussen de verschillende scenario’s om tot een 
definitieve aanleg van de noordelijke vesten te komen. 
3. Dit betreft het daar aanwezige parkeergebouw. Dit is een nevenproject dat bij een 
eventuele uitvoering best in synergie met de definitieve aanleg van de Vesten zou 
worden uitgevoerd om tot een economische optimalisatie te komen. Hier is echter nog 
geen enkele beslissing in genomen.
4. a) Het betreft hier een standaardclausule inzake overheidsopdrachten.
b) De contractpartijen hebben hiermee de regelgeving inzake openbaarheid van 
bestuur voor ogen, zoals opgenomen in titel II hoofdstuk 3 - Toegang tot 
bestuursdocumenten van het Bestuursdecreet van 7 december 2018.
BIJLAGEN
1.X10_R12_16_Bestek
2.Mechelen Vesten - Strategische nota afwegingskader
3.20211130_PSG_Vesten_verslag
