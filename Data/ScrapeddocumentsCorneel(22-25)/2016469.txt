title: Studietoelagen - Doorlooptermijnen
thema: Onderwijs en Vorming
pdf link: https://docs.vlaamsparlement.be/pfile?id=2016469
thema link: https://www.vlaamsparlement.be/parlementaire-documenten/schriftelijke-vragen/1779781
SCHRIFTELIJKE VRAAG
nr. 125
van BRECHT WARNEZ
datum: 16 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Studietoelagen  -  Doorlooptermijnen
Studeren is niet voor iedereen even haalbaar: voor sommige studenten is het kostenplaatje 
te hoog om zelfstandig te dragen. Zij kunnen voor een studietoelage terecht bij de Vlaamse 
Gemeenschap, namelijk bij de afdeling Studietoelagen van het Agentschap voor Hoger 
Onderwijs, Volwassenenonderwijs, Kwalificaties en Studietoelagen (AHOVOKS). 
De minister leverde de voorbije jaren al verdienstelijke inspanningen om het onderzoek 
naar de financiële achtergrond van de student te vereenvoudigen en om de doorlooptijd 
van de dossiers terug te dringen. Toch blijft het, gezien de impact die de financiële 
ondersteuning kan hebben op de individuele studenten, belangrijk om de 
toekenningsprocedure te optimaliseren. 
Ter opvolging van de optimaliseringsinitiatieven, graag volgende cijfers, in Excel.
1. Hoeveel studietoelagen werden er per jaar in totaal in het academiejaar 2022-2023 
toegekend?
Graag een overzicht per maand waarin de studietoelage werd aangevraagd of 
automatisch opgestart en dat per type dossier (eerste aanvragers en hernieuwers), 
alsook per maand hoeveel er werden toegekend en dat per type dossier (eerste 
aanvragers en hernieuwers).
2. Bij hoeveel opgestarte dossiers werd nog niet afgerond en bij hoeveel afgeronde 
dossiers werd niet tot uitbetaling van een studietoelage overgegaan in het 
academiejaar 2022-2023?
a) Wat is de gemiddelde doorlooptermijn voor de dossiers waarin wordt besloten 
geen studietoelage toe te kennen? Graag een overzicht per maand waarin de 
studietoelage werd aangevraagd of automatisch opgestart en dat per type dossier 
(eerste aanvragers en hernieuwers).
b) Voorziet de minister in de drukke aanvraagperiodes in een versterking van de 
dienst die instaat voor de verwerking?
Zo ja, over hoeveel voltijdsequivalenten (fte’s) gaat het? 
Zo niet, is hij dat van plan?
3. In het antwoord op mijn schriftelijke vraag nr. 632 van 13 april 2021 gaf de minister 
aan om het onderzoek voor de studietoelage te vereenvoudigen vanaf 2020-2021.
a) Zijn er voor de voorbije academiejaren 2022-2023 en de opstart van het huidige 
academiejaar 2023-2024 al (voorlopige) effecten meetbaar? Zo ja, welke? 
b) Hoe evalueert de minister de implementatie van de nieuwe methode? 
4. Wat is de gemiddelde en de mediaan doorlooptijd tussen de aanvraag/opstart van het 
dossier en de uitbetaling in het academiejaar 2022-2023?
Zette de daling van de gemiddelde duur van de doorlooptermijn zich verder voor 
academiejaar 2022-2023? Graag een overzicht per maand waarin de studietoelage 
werd aangevraagd of automatisch opgestart en dat per type dossier (eerste 
aanvragers en hernieuwers).
5. Hoeveel onderzoeken werden voor de start van de academiejaren 2022-2023 en 2023-
2024 al afgerond voor de effectieve inschrijving? 
a) Graag een overzicht per maand waarin de studietoelage werd aangevraagd of 
automatisch opgestart en dat per type dossier (eerste aanvragers en 
hernieuwers).
b) Hoe verhoudt dat aantal onderzoeken zich ten opzichte van het totale aantal 
aanvragen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 125 van 16 november 2023
van BRECHT WARNEZ
1-4.Voor de meest actuele statistieken verwijs ik graag naar 
https://www.studietoelagen.be/cijfergegevens. Ook verwijs ik nog eens naar het 
antwoord op vraag 137 van 17 november 2022 waarin reeds werd gewezen op het feit 
dat door de automatische start en het alsmaar vervroegen van de opstart van de 
dossiers, de gemiddelde en mediane doorlooptijd een steeds minder nuttige indicator 
wordt.
De toekenningsnelheid is enorm toegenomen. Daarnaast ontvangen heel wat 
studenten door de automatische heropstart hun studietoelage automatisch op hun 
rekening aan het begin van het academiejaar en dit zonder dat ze daar zelf iets voor 
moeten doen. Ook zorgde de administratie de voorbije jaren voor een spreiding van 
de piek in ‘aanvraagperiode’. Het grootste deel van de dossiers wordt al opgestart in 
juni en de behandeling van deze dossiers kan beginnen eens de studenten zich 
inschrijven in een hoger onderwijsinstelling. Dit zorgt voor een enorme versnelling in 
de behandeling van de dossiers. Eind november 2023 hadden ongeveer 45.000 
studenten al hun toelage ontvangen. Dat is bijna 75% van het verwachte eindtotaal. 
Voor de overige studenten die nog langer moeten wachten op hun toelage, bestaat er 
de mogelijkheid om een voorschot te krijgen via de studentenvoorzieningen.
Ik plan dan ook geen bijkomende versterking meer van de afdeling Studietoelagen 
tijdens deze piekperiodes.
5. Geen enkele. In het huidige proces is het een vereiste dat de student is ingeschreven 
vooraleer een onderzoek kan worden afgerond. Enkel als een student in december van 
het jaar van de start van het academiejaar nog steeds niet ingeschreven is, wordt zijn 
dossier automatisch afgekeurd.
