title: Belgisch/Vlaams klimaatplan - Opmerkingen van de EU
thema: Europese instellingen
Natuur en Milieu
pdf link: https://docs.vlaamsparlement.be/pfile?id=2062754
thema link: https://www.vlaamsparlement.be/parlementaire-documenten/schriftelijke-vragen/1816267
SCHRIFTELIJKE VRAAG
nr. 478
van SAM VAN ROOY
datum: 27 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Belgisch/Vlaams klimaatplan  -  Opmerkingen van de EU
Door onder andere de Green Deal en het Fit for 55-pakket staat onze maatschappij onder 
grote druk. De EU wil namelijk de uitstoot doen dalen met 55% tegen 2030 om vervolgens 
in 2050 volledig klimaatneutraal te zijn (tegen 2040 zou de uitstoot al met 90% gedaald 
moeten zijn). Om dat doel te bereiken, zouden de lidstaten en dus ook Vlaanderen 
draconische maatregelen moeten nemen. Ondanks de vele reeds genomen maatregelen, 
de onhaalbare doelstellingen die onder andere door de rechter naar aanleiding van 
Klimaatzaak werden opgelegd en alle geboden en verboden, is het klimaatplan van België 
volgens de EU ontoereikend. De uitstoot zou onvoldoende dalen, op het vlak van energie-
efficiëntie zouden we er niet komen en het aandeel hernieuwbare energie in onze 
energiemix zou onvoldoende zijn. Zo zou België het aandeel hernieuwbare energie in de 
energiemix moeten opkrikken van 21,7% naar 33% van het eindverbruik. De minister 
reageerde door te zeggen dat dit oordeel van de EU niets zal veranderen aan het Vlaamse 
klimaatplan.
1. Kan de minister toelichten hoe ze deze houding op federaal en EU-niveau zal 
verdedigen?
2. Kan de minister ook toelichten waar de doelstellingen rond CO2-reductie en 
hernieuwbare energie van haar eigen Vlaams klimaatplan, waar ze dus aan vasthoudt, 
precies op gebaseerd zijn?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 478 van 27 maart 2024
van SAM VAN ROOY
Ik houd inderdaad vast aan de lijn die ik al heel de legislatuur aanhoud inzake klimaat: ik 
ga voor een verantwoord en verstandig Vlaams klimaatbeleid. 
Dat betekent dat we onze verantwoordelijkheid nemen op vlak van klimaat. De uitstoot 
moet naar beneden. Daarvoor moeten we effectief ambitieuze maatregelen nemen, maar 
ik ga geen maatregelen opleggen die de Vlamingen opzadelen met torenhoge facturen. 
Dat geldt voor onze klimaatambities, en dat geldt ook voor onze ambities op vlak van 
hernieuwbare energie.
Op basis van alle maatregelen die we vorig jaar hebben opgenomen in ons plan komen 
we zo aan een ambitie van 40% emissiereductie tegen 2030 ten opzichte van 2005. Ook 
het ambitieniveau op vlak van hernieuwbare energie in ons plan is gebaseerd op de 
maatregelen die opgenomen zijn in het plan voor zon, wind, biomassa en alle andere 
vormen van hernieuwbare energie. Op bijna 20 jaar tijd hebben we nu ongeveer 20% 
gereduceerd. Dat blijft dus zeer ambitieus om tegen het einde van dit decennium aan 
40% emissiereductie te raken. Nog hogere ambities vooropstellen, dan zouden we de 
mensen echt blaasjes wijsmaken, of dat zou zeer drastische maatregelen vereisen. Dat 
gaan we dus niet doen.
Ik blijf die lijn dus ook aanhouden: met een ambitie van 40% nemen we onze 
verantwoordelijkheid. Ik ga op het einde van deze legislatuur nu niet plots iets anders 
verkondigen.
