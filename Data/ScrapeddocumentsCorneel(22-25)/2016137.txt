title: Financiering Luchthaventram - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2016137
thema link: https://www.vlaamsparlement.be/parlementaire-documenten/schriftelijke-vragen/1779107
SCHRIFTELIJKE VRAAG
nr. 204
van INEZ DE CONINCK
datum: 14 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Financiering Luchthaventram  -  Stand van zaken
Het Toekomstforum Halle-Vilvoorde (een regio-overleg van 33 gemeenten) nam met 
genoegen kennis van de brief van 11 oktober 2023 over het project van de 
Luchthaventram. De bevestiging van de voortgang van het project is voor het 
Toekomstforum Halle-Vilvoorde zeer positief en bemoedigend.
In het verleden hebben wij ons actief beziggehouden met het Luchthaventramproject en 
we zijn ons bewust van de discussies tussen de verschillende belanghebbenden over de 
begroting en de verantwoordelijkheden voor de financiering. Wij hechten veel belang aan 
de succesvolle uitvoering van het project, dat zowel Brussel als Vlaanderen aangaat.
Met die achtergrond in gedachten, zouden wij graag verduidelijking krijgen over het 
gereserveerde budget voor de Luchthaventram.
Blijft het oorspronkelijk vastgestelde budget nog altijd gehandhaafd, zoals besproken in 
eerdere fasen van het project? We streven ernaar om een duidelijk inzicht te krijgen in de 
financiële aspecten van het project, gezien het belang ervan voor onze regio.
Kan de minister ons de huidige stand van zaken bezorgen over de financiering van dat 
project, zowel beoogd als daadwerkelijk? Hoe verhoudt die zich tot de oorspronkelijk 
geplande financiering?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 204 van 14 november 2023
van INEZ DE CONINCK
Voor het project “Luchthaventram” werd tot heden formeel nog geen globaal budget 
vastgesteld. Wel is t.a.v. de totale investering gedurende de ontwikkelingsfase van het 
project steeds uitgegaan van kostenramingen die in die zin als oorspronkelijk budget 
kunnen worden geïnterpreteerd. Deze kostenramingen evolueren naarmate het project 
uitkristalliseert, maar zijn heden nog niet definitief. Wel zien we de recente prijsstijgingen 
zich uiteraard in dit project doorvertalen.
Heden wordt Luchthaventram beoogd om te worden gefinancierd middels een PPS. Dit is 
evenwel nog niet formeel en dus nog niet definitief door de Vlaamse Regering beslist. 
Hier kan stricto sensu niet op worden vooruitgelopen.
In aanloop naar deze definitieve beslissingen werden op het GIP evenwel jaar na jaar de 
nodige budgetten voorzien t.b.v. aspecten die niet in een PPS zitten vervat, nl. (eigen) 
voorafgaande studies, uitwerking en aanvraag van omgevingsvergunningen, 
ondersteunend juridisch-financieel advies, verwervingen en innames, alsook 
voorbereidende uitvoeringswerken, etc.
Deze niet-PPS-gerelateerde bedragen vindt u terug op het GIP:
- de studiekosten onder GIP001590/01.
- de noodzakelijke innames worden voor het geheel van Brabantnet (Ringtrambus, 
Luchthaventram en Sneltram samen) onder GIP001590/02 voorzien.
- De werken “niet-aannemer” zijn voorzien onder GIP001590/05 en zijn dus de 
werken die niet door de PPS-aannemer worden uitgevoerd.
De voorziene budgetten dekken de noden af. Enkel op het gebied van innames zit er zoals 
wel vaker spanning op budget versus de verwachtingen van betrokken partijen. Om de 
lopende onderhandelingen tussen de Dienst Vastgoedtransacties en eigenaren niet te 
beïnvloeden, zal over dit aspect geen nadere inlichting in dit antwoord worden verschaft.  
Tot slot wordt voor de uitvoering van het Luchthaventramproject zelf gerekend op de 
(voor)financiering in de DBFM-opdracht. De beschikbaarheidsvergoedingen zullen tijdens 
de looptijd van de overeenkomst jaarlijks op het GIP voorzien dienen te worden vanaf de 
beschikbaarheidsdatum (2028-2029).
