title: Iedereen verdient vakantie - Projectsubsidies
thema: Toerisme
pdf link: https://docs.vlaamsparlement.be/pfile?id=2060385
thema link: https://www.vlaamsparlement.be/parlementaire-documenten/schriftelijke-vragen/1816253
SCHRIFTELIJKE VRAAG
nr. 480
van CATHY COUDYSER
datum: 27 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Iedereen verdient vakantie  -  Projectsubsidies
Op 1 januari van dit jaar is het nieuwe decretale kader rond sociaal toerisme, het decreet 
‘iedereen verdient vakantie’ in werking getreden. 
Overeenkomstig artikel 13 van het nieuwe decreet, kan de Vlaamse Regering jaarlijks één 
of meerdere projectoproepen lanceren voor de subsidiëring van projecten rond sociaal 
toerisme die betrekking hebben op het ontwikkelen van innovatieve dienstverlening in de 
verschillende onderdelen van de vakantieketen om vakantiedrempels weg te werken bij 
personen met een vakantiedrempel. 
Deze projectsubsidies staan enkel open voor actoren die lid zijn van het netwerk ‘iedereen 
verdient vakantie’ (en dus het bijhorende charter hebben ondertekend). Ook erkende 
sociaal-toeristische organisaties en erkende sociale bemiddelingskantoren kunnen 
projectsubsidies ontvangen, maar dan enkel voor projecten die niet behoren tot hun 
reguliere werking. 
Artikel 34 van het besluit van de Vlaamse Regering tot uitvoering van het decreet ‘iedereen 
verdient vakantie’ van 10 november 2022 verduidelijkt verder dat er twee verschillende 
types van subsidie-oproepen voor projectsubsidies gelanceerd kunnen worden: enerzijds 
een oproep tot indiening van projectvoorstellen rond een door de minister te bepalen 
gemeenschappelijk thema en anderzijds een oproep gericht op de zoektocht naar 
experimentele projecten waarbij de actoren zelf opportuniteiten kunnen identificeren. 
Aanvragen voor projectsubsidies kunnen na openstellen van een oproep via het digitale 
loket van Toerisme Vlaanderen worden ingediend. 
In de beleids- en begrotingstoelichting (BBT) Toerisme 2024 lees ik dat er in 2023 een 
subsidieoproep voor experimentele projecten werd gelanceerd en dat de minister in 2024 
een subsidieoproep voor thematische projecten zou openstellen. 
Tot slot las ik in het antwoord op schriftelijke vraag nr. 675 van 20 april 2023 van Brecht 
Warnez dat er in de meerjarenbegroting voor de uitvoering van het decreet jaarlijks een 
budget is opgenomen van 2.452.000 euro, met in onderstaande tabel een overzicht van 
de verdeling: 
1. Heeft de minister al bepaald aan welk gemeenschappelijk thema ze de eerste 
thematische oproep wil ophangen en kan ze die keuze nader motiveren?
2. Wanneer zal de thematische oproep concreet worden gelanceerd? 
3. Welk budget reserveert de minister voor deze eerste thematische oproep uit de 
beschikbare 5 miljoen euro voor projectsubsidies voor 2024?
4. Heeft de minister of haar agentschap al een eerste evaluatie doorgevoerd van de 
vernieuwende aanpak die bij de eerste experimentele oproep in 2023 werd 
gehanteerd? Welke conclusies trekt ze daaruit?

ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 480 van 27 maart 2024
van CATHY COUDYSER
1. Ik bereid deze thematische oproep momenteel samen met Toerisme Vlaanderen voor 
en kan er daarom op dit moment nog niet dieper op ingaan.
2. Ik zal deze thematische oproep sowieso voor de zomer lanceren. 
3. Het budget voor deze thematische oproep is 500.000 euro.
4. Bij de experimentele oproep van 2023 werden er 31 dossiers ingediend waarvan – na 
grondige beoordeling – 9 dossiers in aanmerking kwamen voor subsidiëring. 
Algemeen kan ik opmerken dat de kwaliteit van de ingediende projecten hoog was. 
Wellicht is dit mee het gevolg van de vooraf aangeboden ondersteuning in de vorm van 
info- en coachingsessies.
De projecten zijn op dit moment nog lopende, dus er zijn nog geen definitieve 
resultaten bekend.  
Dit voorjaar brengt Toerisme Vlaanderen alvast de goedgekeurde projecten samen 
zodat ze ook tussentijds reeds van elkaars ervaringen kunnen leren en kennis kunnen 
uitwisselen. 
Gezien het hoge aantal kwalitatieve dossiers dat deze eerste experimentele oproep 
genereerde, is mijn eerste tussentijdse conclusie of evaluatie van het traject evenwel 
al positief. Ik kijk uit naar de resultaten van de projecten na 3 jaar.
