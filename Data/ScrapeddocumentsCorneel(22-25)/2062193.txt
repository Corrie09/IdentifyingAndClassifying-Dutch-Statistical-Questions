title: Centra voor vorming van zelfstandigen en kleine en middelgrote ondernemingen - Verloning pedagogisch geschoold personeel
thema: Onderwijs en Vorming
pdf link: https://docs.vlaamsparlement.be/pfile?id=2062193
thema link: https://www.vlaamsparlement.be/parlementaire-documenten/schriftelijke-vragen/1817073
SCHRIFTELIJKE VRAAG
nr. 366
van ELISABETH MEULEMAN
datum: 28 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Centra voor vorming van zelfstandigen en kleine en middelgrote ondernemingen  -  
Verloning pedagogisch geschoold personeel
De centra voor vorming van zelfstandigen en kleine en middelgrote ondernemingen 
behoren volgens artikel 357/2, 1°, van de Codex Secundair Onderwijs tot de aanbieders 
duaal leren. De centra hebben die onderwijsvorm ook werkelijk in hun aanbod opgenomen. 
In het kader van het aangeboden duaal leren, stellen ze onder meer pedagogisch geschoold 
personeel tewerk. Er is evenwel onduidelijkheid over de verloningsregeling van dat 
pedagogisch geschoold personeel, zoals voorgeschreven door artikel 357/28 van de Codex 
Secundair Onderwijs.
Artikel 357/28 van de codex bepaalt dat op de personeelsleden van een centrum voor 
vorming van zelfstandigen en kleine en middelgrote ondernemingen die voldoen aan de 
reglementaire voorwaarden inzake bekwaamheidsbewijzen in het gewoon secundair 
onderwijs, de overeenkomstige reglementaire salarisschalen van toepassing zijn.
In de memorie van toelichting bij het ontwerp van decreet betreffende duaal leren en de 
aanloopfase, ingediend op 9 februari 2018 (Parl.St. Vl.Parl. 2017-2018, nr. 1478/1), staat 
op pagina 25 het volgende voor wat betreft artikel 357/28:
“Op het personeel van de centra voor vorming van zelfstandigen en kmo die tewerkgesteld 
zijn in duale structuuronderdelen, zijn de overeenkomstige reglementaire salarisschalen 
van toepassing, vanuit het principe gelijk loon voor gelijke kwalificaties. Dit garandeert dat 
de aanwending van het toegekende krediet volgens dezelfde basisprincipes verloopt als de 
aanwending binnen onderwijs, en garandeert zo dat elk personeelslid aanspraak maakt op 
het salaris dat voortvloeit uit de opdracht die deze vervult, de bekwaamheidsbewijzen die 
deze bezit en de anciënniteit die werd opgebouwd.”
Artikel 357/25 van de Codex Secundair Onderwijs bepaalt dat voor de financiering of 
subsidiëring van de personeelsomkadering van duale structuuronderdelen als 
voltijds secundair onderwijs, ingericht door een centrum voor deeltijds 
beroepssecundair onderwijs of een centrum voor vorming van zelfstandigen en kleine en 
middelgrote ondernemingen, de berekeningsmodaliteiten gelden van het deeltijds 
beroepssecundair onderwijs. Uit artikel 357/26 blijkt dat daarvoor wordt gewerkt met de 
gemiddelde bruto loonkosten op jaarbasis. Het artikel voegt eraan toe dat het aldus 
toegekende totale krediet door een centrum voor vorming van zelfstandigen en kleine en 
middelgrote ondernemingen uitsluitend voor de personeelsomkadering van duale 
structuuronderdelen kan worden aangewend, of in bepaalde gevallen ook voor de leertijd.
In de praktijk blijkt dat de centra voor vorming van zelfstandigen en kleine en middelgrote 
ondernemingen moeilijkheden ondervinden bij de interpretatie van artikel 357/28 van de 
Codex Secundair Onderwijs. De beperkende interpretatie of zelfs de omzeiling van de 
wetgeving door de centra leidt tot ongenoegen bij het pedagogisch geschoold personeel.
1. Kan de minister bevestigen dat bij de toepassing van de reglementaire salarisschalen 
overeenkomstig artikel 357/28 van de Codex Secundair Onderwijs op een 
personeelslid van een centrum voor vorming van zelfstandigen en kleine en 
middelgrote ondernemingen dat een onderwijsopdracht heeft in duaal leren, hetzij 
voor de algemene vorming, hetzij voor de beroepsgerichte vorming, en dat voldoet 
aan de reglementaire voorwaarden inzake bekwaamheidsbewijzen in het 
gewoon secundair onderwijs, zowel de anciënniteit in aanmerking moet worden 
genomen die het personeelslid desgevallend al eerder heeft opgebouwd in het gewoon 
secundair onderwijs, bijvoorbeeld als regent van een taalvak, als de anciënniteit die 
het personeelslid in het centrum opbouwt door de tewerkstelling in het duaal leren 
gedurende opeenvolgende schooljaren?
2. Kan de minister bevestigen dat - onder meer gelet op het feit dat volgens artikel 357/4 
van de Codex Secundair Onderwijs de duale structuuronderdelen, ongeacht de 
aanbieder duaal leren, als voltijds gewoon secundair onderwijs worden beschouwd - 
een tewerkstelling door een centrum voor vorming van zelfstandigen en kleine en 
middelgrote ondernemingen van een pedagogisch geschoold personeelslid in duaal 
leren voor een volledig schooljaar, een verloning impliceert die overeenkomt met een 
volledig schooljaar in het secundair onderwijs, dus voor een duur van twaalf maanden?
3. Kan de minister bevestigen dat, eveneens gelet op de eerder vermelde gelijkstelling 
met voltijds gewoon secundair onderwijs, bij een tewerkstelling door een centrum voor 
vorming van zelfstandigen en kleine en middelgrote ondernemingen van een 
pedagogisch geschoold personeelslid in duaal leren gedurende opeenvolgende 
schooljaren, de verloning van de maanden juli en augustus alsook de opbouw van 
anciënniteit niet achterwege kan gelaten worden door de herhaalde toepassing van 
arbeidsovereenkomsten die ingaan op 1 september en eindigen op 30 juni van het 
daaropvolgende jaar?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 366 van 28 maart 2024
van ELISABETH MEULEMAN
1-3. De financiering van de centra voor vorming van zelfstandigen en kleine en 
middelgrote ondernemingen gebeurt door een krediet toe te kennen aan het 
betrokken centrum en dit conform de bepalingen van de artikelen 357/25 en 357/26 
van de Codex Secundair Onderwijs.
Het personeel dat door een centrum voor vorming van zelfstandigen en kleine en 
middelgrote ondernemingen wordt aangeworven, is geen gefinancierd of 
gesubsidieerd onderwijspersoneel. Het decreet rechtspositie personeelsleden 
gesubsidieerd onderwijs van 27 maart 1991 en de daaraan verbonden 
onderwijsregelgeving zijn niet van toepassing op deze personeelsleden. De enige 
uitzondering hierop heeft betrekking op de verloning van de lesgevers: 
personeelsleden van de centra die voldoen aan de regeling voor 
bekwaamheidsbewijzen die van toepassing is in het secundair onderwijs en die geldt 
voor het ambt van leraar, moeten een salaris krijgen overeenkomstig de 
salarisschalen die in het onderwijs gelden voor dat ambt. 
Dat houdt mijn inziens enkel in dat als een centrum voor vorming van zelfstandigen 
en kleine en middelgrote ondernemingen een lesgever aanwerft in het kader van haar 
aanbod duaal leren en die lesgever is in het bezit van een diploma dat voor het 
wervingsambt van leraar in het secundair onderwijs in de desbetreffende regelgeving 
is opgenomen, dat het salaris van het betrokken personeelslid dan op de in het 
secundair onderwijs geldende salarisschaal voor het ambt van leraar moet gebaseerd 
zijn (bv. de salarisschaal 301 bij een diploma van bachelor en een lerarenopleiding), 
niet dat die bezoldiging op exact dezelfde wijze moet berekend en toegekend worden 
als voor een leraar in een secundaire school.
In het artikel 357/28 van de Codex Secundair Onderwijs is immers enkel bepaald dat 
de salarisschaal moet overeenkomen. Er is niet bepaald dat ook principes van de in 
onderwijs geldende bezoldigingsregelgeving moeten worden toegepast.
De arbeidsovereenkomsten van de personeelsleden worden geregeld door de wet van 
3 juli 1978 betreffende de arbeidsovereenkomsten. De federale arbeidswetgeving is 
van toepassing en zoals hoger vermeld niet het decreet rechtspositie personeelsleden 
gesubsidieerd onderwijs van 27 maart 1991 en de daaraan verbonden 
onderwijsregelgeving. Daarnaast vallen de personeelsleden onder paritair comité 335 
en moeten de afspraken die daar gemaakt worden (m.b.t. loon- en 
arbeidsvoorwaarden) ook nageleefd worden.
