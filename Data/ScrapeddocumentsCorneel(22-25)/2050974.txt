title: Vliegroutes van en naar Brussels Airport - Belangenconflict - Procedures
thema: Mobiliteit en Verkeer
Ruimtelijke ordening
pdf link: https://docs.vlaamsparlement.be/pfile?id=2050974
thema link: https://www.vlaamsparlement.be/parlementaire-documenten/schriftelijke-vragen/1806267
SCHRIFTELIJKE VRAAG
nr. 373
van INEZ DE CONINCK
datum: 23 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vliegroutes van en naar Brussels Airport  -  Belangenconflict  -  Procedures
De Vlaamse Regering riep enkele maanden geleden een belangenconflict in tegen de 
verschoven vliegroutes van en naar de luchthaven van Zaventem, omdat het meer lasten 
met zich meebrengt voor Vlaanderen en de Vlaamse Rand, en minder voor Brussel. Het 
inroepen van een belangenconflict was dus noodzakelijk. Vervolgens werd een advocaat 
aangesteld om procedures op te starten, waaronder bij de rechtbank van eerste aanleg in 
Brussel. Er werd ook onmiddellijk een milieustakingsvordering opgestart. 
1. Wat is de huidige stand van zaken in die procedure?
2. Kan de minister de vervolgstappen nader schetsen? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 373 van 23 februari 2024
van INEZ DE CONINCK
1. Bij vonnis van de voorzitter van de Nederlandstalige Rechtbank van Eerste Aanleg te 
Brussel van 7 februari 2024 (rolnummer 2023/82/C) werd de Belgische Staat het bevel 
tot staking van de nieuwe navigatieprocedures op de luchthaven Brussel-Nationaal zoals 
gepubliceerd op 24 augustus 2023 in de luchtvaargids ‘AIRAC AMDT 009/2023’ opgelegd 
en dit binnen een termijn van 6 maanden na de betekening van de uitspraak.
De milieustakingsrechter komt op basis van de neergelegde stukken tot de conclusie 
dat op afdoende wijze aangetoond is dat de navigatieprocedures zoals gepubliceerd op 
24 augustus 2023 tot gevolg hebben dat een deel van de vliegtuigen die vanaf baan 
25R vertrekken meer naar het noorden en het westen zijn opgeschoven en op meer 
geconcentreerde wijze overvliegen over de Vlaamse noordrandgemeenten dan voordien 
het geval was bij toepassing van de conventionele navigatieprocedures, waarbij deze 
vaststelling in het bijzonder geldt voor de nachtelijke omleidingsroute (ZULU-MIKE) en 
de ringroute (CIV5C – CIV 3G). De voorzitter geeft in dit vonnis ook aan dat op basis 
van de voorgelegde gegevens ook afdoende blijkt dat de voormelde verschuiving en 
concentratie van het vliegverkeer tot gevolg heeft dat het Vlaamse Gewest en de 
noordrandgemeenten af te rekenen krijgen met een nog grotere geluidshinder dan 
voorheen het geval was bij de conventionele procedures.
De rechtbank komt tot de conclusie dat de Belgische Staat met de implementatie van 
de voormelde nieuwe navigatieprocedures op de luchthaven Brussel-Nationaal 
(inwerkingtreding op 5 oktober 2023, publicatie in de AIP op 24 augustus 2023) niet 
heeft gehandeld binnen de grenzen waarin hij moet optreden conform artikel 8 EVRM.
2. Voormeld vonnis werd betekend op 26/02/2024 aan de Belgische Staat. De betekening 
aan het Brussels Hoofdstedelijk Gewest (tussenkomende partij) moet nog gebeuren. 
Tevens werd de Raad van State in kennis gesteld van voormeld vonnis en dit in het 
kader van de bij de Raad van State lopende annulatieprocedure tegen “het besluit van 
onbekende datum en onbekende steller waarbij overgegaan wordt van conventionele 
procedures naar PBN-procedures (‘Performance Based Navigation’-procedures) waarbij 
de vluchtroutes voor vertrekkende vliegbewegingen vervangen worden door RNAV-
procedures en waarbij onder meer bepaalde vluchtroutes van de baan 25R verschuiven 
en/of geconcentreerd worden (bv. van ZULU naar MIKE en bv. van CIV4C naar CIV3G), 
zoals gepubliceerd in de luchtvaartgids (“Aeronautical Information Publication, AIP”) op 
24 augustus 2023 (AIRAC AMDT 009/2023) en met 5 oktober 2023 als datum van 
inwerkingtreding”.
