title: Werken kruispunt Wingenesteenweg-H. d'Ydewallestraat Beernem - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2004367
thema link: https://www.vlaamsparlement.be/parlementaire-documenten/schriftelijke-vragen/1764938
SCHRIFTELIJKE VRAAG
nr. 18
van BRECHT WARNEZ
datum: 28 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Werken kruispunt Wingenesteenweg-H. d'Ydewallestraat Beernem  -  Stand van zaken
Deze vraag betreft de werken aan het kruispunt Wingenesteenweg-H. d’Ydewallestraat. In 
antwoorden op mijn eerdere schriftelijke vragen daarover gaf de minister aan dat ze een 
gunningsbeslissing nam voor het aanstellen van een studiebureau en dat de publicatie van 
de opdracht voor de werken zou volgen.
Deze vraag is een vervolgvraag van mijn schriftelijke vraag nr. 760 van 9 februari 2023.
Gelieve alle gegevens in Excel beschikbaar stellen. 
1. Kan de minister een update geven over dit project?
a) Werd de opdracht al gepubliceerd? Graag een stand van zaken.
b) Werd de omgevingsvergunning al ingediend? Graag een stand van zaken.
c) Wat waren de resultaten van de vooronderzoeken en stabiliteitsstudie die al 
werden opgestart? Hoe evalueert de minister dat?
d) Kan de minister ook een verder verloop en timing geven van het project?
2. Kan de minister al evalueren of er voldoende budget is vrijgemaakt om de werken zo 
snel mogelijk uit te voeren?
3. Vond er recent overleg plaats met andere bestuursniveaus of partners? Graag een 
geüpdatet overzicht van overlegmomenten en de gemaakte afspraken.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 18 van 28 september 2023
van BRECHT WARNEZ
1. a) De studieopdracht werd reeds gegund, Sweco is aangesteld als dienstverlener. De 
opdracht voor de werken werd nog niet gepubliceerd. Er dient eerst een 
omgevingsvergunning worden aangevraagd.
b) Mijn administratie bereidt het omgevingsvergunningsdossier voor, daarbij worden 
de mogelijkheden voor boscompensatie onderzocht. De procedure voor 
onteigeningen werd eveneens gestart.
c) Het geotechnisch onderzoek en de stabiliteitsstudie concludeerden een 
draagkrachtige ondergrond met grondwater op standaard diepte te mogen 
verwachten. Hierdoor zal de aanvulling met standaard zandgrond voldoende zijn 
en is geen voorbelasting nodig.
d) De effectieve startdatum van de werken is afhankelijk van het goede verloop van 
de aanbestedingsprocedure en de omgevingsvergunningsaanvraag. De startdatum 
en timing zijn bijgevolg nog niet gekend. De fasering is nog in opmaak en zal voor 
opname in de aanbestedingsdocumenten met de stakeholders afgestemd worden.
  
2. Het project wordt bekeken binnen het geheel van de investeringen op het GIP. 
3. De fasering en omleiding werden op 5 juni jongstleden besproken. Op 28 augustus 
werden de mogelijkheden voor boscompensatie besproken. Verder heeft mijn 
administratie regelmatig contact met de ambtenaren van de gemeente.
