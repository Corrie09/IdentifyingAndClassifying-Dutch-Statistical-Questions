title: Bosuitbreiding - Planologische ruil
thema: Natuur en Milieu
pdf link: https://docs.vlaamsparlement.be/pfile?id=2081013
thema link: https://www.vlaamsparlement.be/parlementaire-documenten/schriftelijke-vragen/1834851
SCHRIFTELIJKE VRAAG
nr. 36
van SANNE VAN LOOY
datum: 18 oktober 2024
aan JO BROUNS
VLAAMS MINISTER VAN OMGEVING EN LANDBOUW
Bosuitbreiding  -  Planologische ruil
De huidige Vlaamse Regering heeft in haar regeerakkoord de doelstelling om 10.000 
hectare extra bos te planten tegen 2030 ten opzichte van 2020 herbevestigd. In het kader 
van de uitvoering van het Bosuitbreidingsplan zet de Vlaamse Regering verschillende 
instrumenten in om het bebossingsdoel te bereiken. 
Een van die instrumenten om die doelstelling te behalen, is de planologische ruil. Dat 
mechanisme laat eigenaars en gebruikers toe om gronden van bestemming te laten 
veranderen, in ruil voor gelijkwaardige gronden elders.
1. Kan de minister een overzicht geven van het aantal hectare bos dat erbij is gekomen 
dankzij een planologische ruil per provincie per jaar sinds de maatregel in werking is 
getreden? 
2. Wat is de inschatting van de minister over het potentieel aan extra bos dankzij een 
planologische ruil in deze zittingsperiode? 
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 36 van 18 oktober 2024
van SANNE VAN LOOY
1. Op heden is er nog geen bos via planologische ruil gerealiseerd. Voor de provincie 
Antwerpen is er evenwel het vooruitzicht op een spoedige realisatie van 40 ha bos met 
dit instrument. Gelijktijdig met de definitieve vaststelling van het Provinciaal Ruimtelijk 
Uitvoeringsplan Kempense Meren II op 26 september 2024 is ook het bijhorende 
grondruilplan definitief vastgesteld door de initiatiefnemer. Hiermee kan, zodra de 
herverkavelingsakte verleden is, 40 ha bosuitbreiding worden gerealiseerd binnen 
habitat- of vogelrichtlijngebied.
2. Het Provinciaal Ruimtelijk Uitvoeringsplan Kempense Meren II is voorlopig het enige 
ruimtelijk uitvoeringsplan dat voor bos gebruikt maakt van de mogelijkheden van 
planologische ruil. Planologische ruil is en blijft één van de vele instrumenten die 
kunnen bijdragen aan bosuitbreiding.
