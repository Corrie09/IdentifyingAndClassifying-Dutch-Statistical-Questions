title: Cybersecurity bij Vlaamse bedrijven - Stand van zaken
thema: Economie
Wetenschap en Innovatie
pdf link: https://docs.vlaamsparlement.be/pfile?id=2080165
thema link: https://www.vlaamsparlement.be/parlementaire-documenten/schriftelijke-vragen/1834565
SCHRIFTELIJKE VRAAG
nr. 8
van STIJN DE ROO
datum: 17 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Cybersecurity bij Vlaamse bedrijven  -  Stand van zaken
Het verhogen van de cyberveiligheid is een belangrijke uitdaging voor de Vlaamse 
bedrijven.
In de vorige zittingsperiode voerde de Vlaamse Regering een onderzoek uit om de 
cybersecuritymaturiteit van Vlaamse bedrijven in kaart te brengen (CS-barometer). In 
2022 gebeurde dat voor de tweede keer. De studie bevroeg 2367 ondernemingen. De 
resultaten vormen een belangrijke barometer voor het beleid rond cybersecurity. 
1. Sinds 1 januari 2021 kunnen kmo’s een beroep doen op de subsidie ‘cybersecurity 
verbetertrajecten’, waarbij het bedrijf advies en begeleiding krijgt van erkende 
cybersecurity-dienstverleners. 
Hoeveel verbetertrajecten zijn er intussen opgestart? Graag een overzicht per jaar en 
per provincie.
2. Is er een evaluatie gemaakt van de impact van de bestaande sensibiliseringsacties, 
zoals hacking-demo’s, opleidingen en infosessies, op de verbetering van het 
bewustzijn rond cybersecurity bij Vlaamse bedrijven? Graag meer uitleg.
3. Uit de CS-barometer van 2022 bleek dat Vlaamse bedrijven vooral procedures 
implementeren om zich te beschermen tegen cyberaanvallen en om een cyberaanval 
te herstellen, maar minder inzetten op procedures om cyberaanvallen te detecteren 
en er adequaat op te reageren. 
Welke maatregelen overweegt de minister-president om dat aan te pakken?
4. In de laatste CS-barometer voorzag slechts een derde van de Vlaamse ondernemingen 
in opleidingen of activiteiten rond cybersecurity. 
Zijn er plannen voor specifieke maatregelen om bedrijven te stimuleren meer in 
opleidingen te voorzien? 
5. De CS-barometer (2022) stelt dat Vlaamse bedrijven zich vaak beperken tot 
basistoepassingen. Meer geavanceerde technische maatregelen zoals ICT-
veiligheidstesten of encryptietechnieken voor data, documenten of e-mails worden 
slechts door een minderheid gebruikt. 
Op welke manier zal dat knelpunt worden aangepakt?
MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 8 van 17 oktober 2024
van STIJN DE ROO
1. Sinds de start van de CS-verbetertrajecten (januari 2021) maakten 321 unieke 
ondernemingen in Vlaanderen gebruik van de CS-verbetertrajecten. Meer dan de helft 
van deze trajecten werden opgestart in 2024. Deze stijging is mede door toedoen van 
enerzijds de start van 10 nieuwe dienstverleners naast de 8 nog actieve 
dienstverleners uit de 1e raamovereenkomst en anderzijds de NIS2-regulering. 
Rijlabels 2021 2022 2023 2024** TOTAAL
Antwerpen 22 16 23 39 89 28%
BRUSSEL* 1 3 4 1%
Limburg 5 4 2 10 20 6%
Oost-Vlaanderen 12 13 11 48 78 24%
Vlaams-Brabant 11 13 12 27 56 17%
West-Vlaanderen 7 3 9 59 74 23%
Eindtotaal 57 49 58 186 321 100%
*Hier gaat het om ondernemingen met een hoofdzetel in Brussel maar met een vestiging in het 
Vlaamse Gewest.
** TOTAAL komt niet overeen met de som van de jaren aangezien ondernemingen in verschillende 
jaren kunnen terugkomen door aansluitend op het initieel aangekocht pakket over te gaan tot 
een upgrade en/of een uitbreidingspakket.
2. Tot op heden is er van deze verschillende acties nog geen overkoepelende evaluatie 
gebeurd. We monitoren in eerste instantie het aantal ondernemingen dat we met de 
diverse acties bereiken. We stellen vast dat daar waar in de beginperiode van de 
beleidsagenda er relatief weinig interesse was voor de CS-activiteiten dit mede impuls 
door NIS2 de laatste 2 jaren toch wel gewijzigd is.
Aan de deelnemers aan de CS-masterclasses van het industriepartnerschap (onder 
leiding van Sirris en Agoria) binnen het contract ondernemerschap en 
innovatieversnelling wordt wel een impactbevraging voorgelegd. 55% van de 
respondenten geeft hierbij aan binnen de 6 maanden na de masterclass aan actie te 
hebben ondernomen (plan, nieuwe ontwikkeling/aanpassing of implementatie). Verder 
zien we ook dat 33% van de ondernemingen die deelgenomen heeft aan een CS-actie 
die plaatsgevonden heeft in het kader van het contract ondernemerschap en 
innovatieversnelling, beroep doet op de CS-verbetertrajecten. Beide cijfers tonen aldus 
aan dat we er toch in slagen om bedrijven via laagdrempelige acties aanzetten tot 
verdere actie.
3. VLAIO kijkt erop toe dat de acties die uitgevoerd worden door de verschillende partners 
uit het VLAIO-netwerk en de erkende dienstverleners van de CS-verbetertrajecten 
voldoende afgestemd zijn op de kenmerken van een adequaat cyberveiligheid en in 
lijn met het Cyberfundamentals Framework van het CCB. Dit laatste wil zeggen een 
cybersecuritybeleid dat oog heeft voor 5 kernfuncties: identificeren; beschermen; 
detecteren; reageren en herstellen. We benadrukken dit vanuit VLAIO ook in alle 
communicatie zoals op de website www.vlaio.be/CS 
4. Er is al een uitgebreid opleidingsaanbod beschikbaar bij diverse 
opleidingsverstrekkers. Zo worden er onder andere nog steeds op regelmatige basis 
masterclasses en lerende netwerken aangeboden door de partners uit het VLAIO-
netwerk in het kader van het contract ondernemerschap en innovatieversnelling. In 
het verleden hebben we de ontwikkeling van basisopleidingen gesteund in 
samenwerking met ESF en via de open oproepen ondernemersvorming. Daarnaast 
voorzien we ook via kmo-portefeuille al een verhoogd steunpercentage voor 
opleidingen inzake cyberveiligheid. In 2023 lanceerden we ook een overheidsopdracht 
waardoor sectororganisaties (VOKA, UNIZO, Embuild) de mogelijkheid kregen om 
kmo’s kennen te laten maken met geautomatiseerde phishingsimulaties bij hun 
werknemers. 
Naar de toekomst toe behoudt VLAIO de mogelijkheid om in functie van 
specifieke/actuele noden bijkomend opleidingsaanbod te creëren via de open oproep 
ondernemersvorming.
5. VLAIO kijkt erop toe dat de acties die uitgevoerd worden door de verschillende partners 
uit het VLAIO-netwerk en de erkende dienstverleners voor de CS-verbetertrajecten 
voldoende afgestemd zijn op de kenmerken van een adequaat cyberveiligheid. Dit wil 
zeggen met oog voor innovatieve en geavanceerde technische maatregelen maar ook 
met voldoende aandacht voor procedures en personeel. Eénmalig een pentest 
uitvoeren zorgt immers niet voor een sterk cybersecuritybeleid. Het is immers 
enerzijds de mix van maatregelen en anderzijds de continue aandacht die de sterkte 
van het cyberveiligheidsbeleid bepaalt.
 
