title: Kinderopvang - Inspectiebezoeken
thema: Welzijn en Gezin
pdf link: https://docs.vlaamsparlement.be/pfile?id=2052539
thema link: https://www.vlaamsparlement.be/parlementaire-documenten/schriftelijke-vragen/1811438
SCHRIFTELIJKE VRAAG
nr. 284
van ILSE MALFROOT
datum: 8 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderopvang  -  Inspectiebezoeken
Zorginspectie plant inspectiebezoeken aan de hand van een prioriteitenlijst. 
Procedurebezoeken en klachtbezoeken krijgen daarbij voorrang op opvolgingsbezoeken. 
De inspectiebezoeken in het kader van vakantieopvang werden niet meegerekend. 
Onder procedurebezoeken verstaan we de aanvragen voor erkenning en verlenging van 
een erkenning, aanvragen voor een attest van toezicht, verlenging van een attest van 
toezicht, verhuizing, capaciteitsuitbreidingen met nieuwe locatie of accommodatie voor de 
erkende sector, capaciteitsuitbreidingen voor de zelfstandige sector, nieuwe 
verantwoordelijken en aanvragen voor financiële ondersteuning door zelfstandige 
kinderdagverblijven en zelfstandige buitenschoolse opvangvoorzieningen. Onder 
klachtbezoeken verstaan we de klachten waarvoor Opgroeien aan Zorginspectie een 
inspectieopdracht geeft. Klachten worden immers geformuleerd bij de klachtendienst van 
Opgroeien. Meestal gaat het om klachten van ontevreden gebruikers over de 
dienstverlening van een voorziening. Opvolgingsbezoeken zijn inspectiebezoeken die op 
eigen aansturing van Zorginspectie opgenomen worden.
1. Graag een overzicht van het aantal inspectiebezoeken voor de periode van het begin 
van het nieuwe decreet tot nuen waarvoor Opgroeien aan Zorginspectie de opdracht 
gaf om langs te gaan, opgesplitst volgens:
a) naam voorziening;
b) procedurebezoeken, klachtbezoeken en opvolgingsbezoeken;
c) reden bezoek; 
d) vergunningstype;
e) subsidietrap van de subsidiegroep;
f) organisator (+ type organisator); 
g) inspectiebezoek aangekondigd of onaangekondigd.
In het kader van de openbaarheid graag minimaal vermelding van naam voorziening, 
reden bezoek, locatie-ID en organisator.
2. Wanneer een ernstig risico voor de psychische of fysieke integriteit van de kinderen 
aan de basis ligt van een klacht, hanteert Zorginspectie een aparte werkwijze 
(gevaarprocedure). 
Graag een overzicht van de opdrachten die Opgroeien gaf aan Zorginspectie voor 
bezoeken waar melding gemaakt werd van (ernstige) verwondingen bij kinderen, een 
overlijden van een kind of elementen die de veiligheid van kinderen ernstig in gevaar 
kunnen brengen, voor de periode van het begin van het decreet tot nu opgesplitst 
volgens:
a) naam voorziening;
b) procedurebezoeken, klachtbezoeken en opvolgingsbezoeken;
c) vergunningstype;
d) subsidietrap van de subsidiegroep;
e) organisator (+ type organisator);
f) inspectiebezoek aangekondigd of onaangekondigd.
In het kader van de openbaarheid graag minimaal vermelding van naam voorziening, 
reden bezoek, locatie-ID en organisator.
3. Binnen welke termijn werden de klachten afgehandeld? Graag een overzicht van het 
aantal klachten, de naam van de voorziening, de datum waarop de melding/klacht 
werd gedaan bij Opgroeien, de datum waarop de opdracht werd doorgegeven aan 
Zorginspectie, de datum waarop het inspectiebezoek plaatsvond en de datum waarop 
het klachtenonderzoek werd afgerond voor de periode van het begin van het decreet 
tot nu.
4. Hoe evalueert de minister die werkwijze?
5. Hoe evalueert de minister de huidige manier van openbaar publiceren van de 
inspectierapporten van Zorginspectie op de website van Opgroeien?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 284 van 8 maart 2024
van ILSE MALFROOT
1. Zorginspectie kan de gevraagde gegevens nu niet geautomatiseerd uit het systeem 
halen. 
2. De reden van de klacht of de beschrijving van de gevaarsituatie wordt doorgaans 
opgenomen in een aparte bijlage bij de klachtopdracht. Het systeem van Zorginspectie 
laat niet toe om gegevens uit die bijlages te extraheren. Het is aldus niet mogelijk om 
opdrachten i.h.k.v. gevaarsituaties te filteren op inhoud. 
Zorginspectie kan de gevraagde gegevens nu niet geautomatiseerd uit het systeem 
halen. 
In bijlage “SV284 deelvraag 2” vindt u een overzicht van alle inspectiebezoeken die 
Zorginspectie tussen 01/04/2014 en 24/04/2022 in opdracht van Opgroeien heeft 
uitgevoerd en waarbij een melding van een ernstige gebeurtenis (=gevaarsituatie) één 
van de redenen van het inspectiebezoek betrof. 
3. Zorginspectie kan de gevraagde gegevens nu niet geautomatiseerd uit het systeem 
halen. In bijlage “SV284 deelvraag 3 ernstige gebeurtenis” een overzicht van alle 
inspectiebezoeken die Zorginspectie tussen 06/01/2017 en 12/04/2022 (lijst 
getrokken naar aanleiding van de POC, vraag van de POC was een overzicht in de 
laatste 5 jaar) in opdracht van Opgroeien heeft uitgevoerd en waarbij een ernstige 
gebeurtenis (=gevaarsituatie) één van de redenen van het gebrachte inspectiebezoek 
betrof. In de laatste kolom kan worden afgelezen hoeveel dagen er zaten tussen het 
ontvangen van de opdracht en het brengen van het inspectiebezoek, zonder dat hierbij 
op niveau van de individuele opdrachten kan worden ingegaan op de interne en 
externe factoren die samen de totale tijd tussen de opdracht en het bezoek hebben 
bepaald.
De reden waarom in de lijst van de gevaarsituaties wordt gesproken over ‘ernstige 
gebeurtenis’ en niet over ‘gevaarsituatie’ is omdat die ‘ernstige gebeurtenis’ de enige 
reden is die kan geselecteerd worden in Modular, ons informaticaplatform. ‘Ernstige 
gebeurtenis’ is hierbij de Modularterm die wordt gebruikt over alle teams van de 
verschillende welzijnssectoren heen; binnen de kinderopvang wordt de Modularterm 
‘ernstige gebeurtenis’ dus gelijkgesteld met gevaarsituaties. 
In bijlage “SV284 deelvraag 3 klachten” een overzicht van alle inspectiebezoeken die 
Zorginspectie tussen 06/01/2017 en 12/04/2022 in opdracht van Opgroeien heeft 
uitgevoerd en waarbij een klacht één van de redenen van het gebrachte 
inspectiebezoek betrof. In de laatste kolom kan worden afgelezen hoeveel dagen er 
zaten tussen het ontvangen van de opdracht en het brengen van het inspectiebezoek, 
zonder dat hierbij op niveau van de individuele opdrachten kan worden ingegaan op 
de interne en externe factoren die samen de totale tijd tussen de opdracht en het 
bezoek hebben bepaald.
Opdrachten waarbij zowel sprake is van een klacht als een gevaarsituatie werden 
onderverdeeld bij gevaarsituaties.
Beide overzichten vermelden een kolom ‘inspectiedatum min’ en ‘inspectiedatum max’. 
Dit gaat om inspectiebezoeken die evt. werden uitgevoerd op 2 verschillende dagen.
Verspreid over de 2 overzichten werden 33 behandelingstermijnen manueel 
aangepast, dit zijn de termijnen tussen het ontvangen van de opdracht door 
Zorginspectie en het brengen van het inspectiebezoek i. Deze 33 aangepaste termijn 
betreffen gekoppelde opdrachten waarvoor Modular een foutieve opdrachtdatum heeft 
geregistreerd. Bij gekoppelde opdrachten is het namelijk zo dat Modular slechts 1 
opdrachtdatum registreert wanneer 2 opdrachten met verschillende opdrachtdatums 
worden gekoppeld. Dit koppelen van opdrachten is nodig om 2 opdrachten te kunnen 
verwerken in één inspectieverslag van één inspectiebezoek.
Voorbeeld: op 10 januari 2019 maakt Opgroeien een opdracht aan voor een 
opvolgingsbezoek bij De Kapoentjes; de streefdatum om deze opdracht uit te voeren 
wordt gezet op 10 januari 2020. Op 20 november 2019 maakt de klachtendienst echter 
een klachtopdracht aan voor De Kapoentjes, de streefdatum wordt gezet op 20 
december 2019. Op 1 december 2019 gaat de inspecteur op inspectiebezoek naar De 
Kapoentjes en voert daar naast de klachtopdracht ook het opvolgingsbezoek uit. Om 
beide opdrachten te kunnen verwerken in 1 verslag, wordt de klachtopdracht van 20 
november gekoppeld aan de opdracht die op 10 januari werd gemaakt voor het 
opvolgingsbezoek. Bij deze koppeling, registreert Modular slechts 1 overblijvende 
opdrachtdatum. Op deze manier wordt de klachtopdracht van 20 november foutief 
geregistreerd als een opdracht van 10 januari wat resulteert in een incorrecte 
behandelingstermijn. Het is dus voor deze 33 foutief geregistreerde opdrachtdatums 
van gekoppelde opdrachten dat een manuele correctie van de behandelingstermijn 
werd uitgevoerd. Hierbij werden enkel de cijfers in de kolom van de 
behandelingstermijn aangepast en zijn de foutief geregistreerd datums blijven staan 
in de lijst.
4. De gegevens over klachtopdrachten en gevaarsituaties zijn uitgebreid aan bod 
gekomen tijdens de parlementaire onderzoekscommissie naar de veiligheid in de 
kinderopvang. Eén van de aanbevelingen van de onderzoekscommissie was om werk 
te maken van een aangepaste, snelle inspectieprocedure indien de aanleiding voor de 
inspectie te maken heeft met een mogelijke inbreuk op de fysieke en psychische 
integriteit van de kinderen. 
Om deze snelle procedure mogelijk te maken en te voorzien in de gewenste 
reactiesnelheid wanneer er een opdracht wordt gegeven vanuit Kind en Gezin, 
adviseerde de parlementaire onderzoekscommissie daarom tevens te zorgen voor een 
personeelsversterking bij Zorginspectie.
Deze personeelsversterking is ondertussen zo goed als volledig uitgevoerd. Een aantal 
nieuw aangeworven inspecteurs gaat ondertussen zelfstandig op pad terwijl anderen 
nog in hun opleidingstraject zitten. Zo wordt werk gemaakt van kortere termijnen bij 
de opname van klachtopdrachten.
5. De actieve openbaarheid van inspectierapporten kinderopvang heeft in zijn 15 
maanden bestaan al grote en positieve evoluties ondergaan:
•Waar de rapporten aanvankelijk enkel werden gepubliceerd op de website van 
Departement Zorg, worden ze ondertussen ook gepubliceerd op de zeer 
toegankelijke kinderopvangzoeker van Opgroeien waar tevens een 
opvolgingsstatus en desgevallend een handhavingsrapport kan worden 
geconsulteerd. Ondertussen is ook de mogelijkheid voorzien dat organisatoren in 
handhaving een link kunnen posten naar bijvoorbeeld hun eigen website waar ze 
kunnen aangeven hoe ze aan de slag zijn gegaan met de vastgestelde inbreuken.
•Op basis van een tussentijdse evaluatie na 6 maanden actieve openbaarheid, 
i.s.m. de sector, werd voorzien in een volledig nieuw format van inspectierapport 
dat tegemoetkomt aan de vraag van de sector om te voorzien in meer detail m.b.t. 
de vastgestelde inbreuken.
Deze evoluties gebeurden steeds in overleg met de sector en werden ook steeds 
positief onthaald door de sector. Ondertussen loopt deze dialoog over de actieve 
openbaarheid verder. In die zin is de huidige stand van zaken van de actieve 
openbaarheid zeker geen eindpunt en wordt er blijvend gestreefd naar verbeteringen. 
Zeer veelzeggend hierbij is dat ook vanuit andere welzijnssectoren met grote interesse 
wordt gekeken naar de actieve openbaarheid van de kinderopvang en dit 
openbaarheidsmodel daarbij dient als model of inspiratie om de eigen actieve 
openbaarheid verder uit te bouwen. 
BIJLAGEN
1. Deelvraag 2
2. Deelvraag 3 ernstige gebeurtenis
3. Deelvraag 3 klachten
i V-2017-ANDE-0004; V-2017-BRJO-0074; V-2017-INCO-0025; V-2018-JODR-0001; V-2018-WIAD-0004;
 V-2017-PEBE-0094; V-2017-ANJA-0014; V-2017-ANJA-0015; V-2017-ANJA-0018; V-2017-INCO-0046; V-
2017-INCO-0058; V-2019-SYGE-0071; V-2018-SYGE-0037; V-2018-VEGR-0036; V-2018-WIAD-0035; V-
2019-XNHP-0057; V-2019-XNHP-0068; V-2018-ANVC-0068; V-2019-SITA-0013; V-2018-KEGR-0053; V-
2019-JODR-0057;
 V-2021-LIRA-0028; V-2019-JODR-0056; V-2020-WIAD-0001; V-2020-NIHO-0021; V-2019-WIAD-0062;
 V-2020-ANVC-0024; V-2021-ANVD-0033; V-2021-INCO-0007; V-2021-KACR-0027; V-2021-NIHO-0024;
 V-2021-PEBE-0026; V-2021-VEME-0032; 
