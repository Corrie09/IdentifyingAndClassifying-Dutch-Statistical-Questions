title: Werkgroep Institutionele Zaken - Bevorderen werk-naar-werktransities
thema: Staatshervorming en Verhoudingen binnen de Belgische federale staat
Werk
pdf link: https://docs.vlaamsparlement.be/pfile?id=2050589
thema link: https://www.vlaamsparlement.be/parlementaire-documenten/schriftelijke-vragen/1806575
SCHRIFTELIJKE VRAAG
nr. 295
van KARL VANLOUWE
datum: 27 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkgroep Institutionele Zaken  -  Bevorderen werk-naar-werktransities
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting.
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer het overleg met de federale overheid met het oog op het bevorderen 
van werk-naar-werktransities als prioriteit naar voren geschoven.
1. Graag een overzicht van alle overlegmomenten die het bevorderen van werk-naar-
werktransities tot doel hadden, in het bijzonder als het over meer en betere begeleiding 
en activering tijdens de opzegperiode gaat.
2. Graag een overzicht van de concrete output van die overlegmomenten.
3. Hoe evalueert de minister het bestaande kader rond werk-naar-werktransities in globo 
en in welke mate is het voldoende aangepast aan de noden van de Vlaamse 
arbeidsmarkt? Welke bijkomende inspanningen acht hij nodig om daaraan tegemoet te 
komen? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 295 van 27 februari 2024
van KARL VANLOUWE
Op 25 juni 2021 heeft de Vlaamse Regering, op voorstel van de minister van Werk, de 
conceptnota “Elk talent telt: meer mensen aan de slag in duurzame en werkbare 
loopbanen” goedgekeurd. Hierin zijn 29 asymmetrische voorstellen geformuleerd. We 
brachten deze voorstellen in bij de eerste federale werkgelegenheidsconferentie. Voor de 
stand van zaken met betrekking tot de 29 voorstellen verwijs ik naar de schriftelijke vraag 
244 van collega Ronse.
 
In het kader van de IMC Werk (december 2021) hebben we een afspraak gemaakt over de 
aanpak van voorstellen voor asymmetrisch beleid. Een werkgroep, het interfederaal 
platform, werd in het leven geroepen samen met een politieke werkgroep die samen de 
concrete voorstellen van de regio’s moeten onderzoeken. Dit is onder leiding van VDAB. 
Alle regio’s en de federale regering zijn vertegenwoordigd. Bij elke bijeenkomst mag elke 
entiteit 1 fiche als prioriteit naar voor schuiven. 
Vanuit Vlaanderen hebben we uit de lijst van 29 voorstellen 15 prioriteiten naar voren 
geschoven.
1. De”transitietrajecten na ontslag” is een federaal initiatief en bedoeld als één van de 
maatregelen om het ontslagrecht meer activerend te maken. Haar juridische grondslag 
is terug te vinden in de wet op de arbeidsovereenkomsten (Wet 3/7/1978 - art 37/13) 
en is mede een uitzondering op het verbod op terbeschikkingstelling (Wet 24/7/1987) 
.
De transitietrajecten moeten het ontslagrecht meer activerend maken, door 
werkgevers en werknemers een kader aan te bieden waarbij de werknemer gedurende 
de opzeggingstermijn aan de slag kan bij een andere werkgever-gebruiker met het oog 
op een definitieve aanwerving. De bemiddeling gebeurt, tijdens looptijd transitietraject, 
door een uitzendbureau of gewestelijke arbeidsbemiddelingsdienst. Op deze manier 
wordt werkloosheid vermeden en kan de werknemer direct overgaan naar een nieuwe 
job, en draagt dit bij tot loopbaanzekerheid.
De duur van het transitietraject is maximaal gelijk zijn aan de opzeggingstermijn.
VDAB en Federgon zijn verschillende keren samengekomen  om te bekijken hoe dit 
best werd geïmplementeerd in Vlaanderen op basis van het federale kader. De 
overlegmomenten waren: 15/12/2022 - 24/01/2023 - 9/03/2023 - 20/04/2023 - 
25/05/2023 - 5/10/2023- 23/10/2023 - 7/12/2023 (=finaliseren samenwerking) 
2. Federgon en VDAB werken vanaf januari 2024 samen om de transitietrajecten te 
operationaliseren.
Tijdens het transitietraject nemen de deelnemende uitzendkantoren de rol op van 
bemiddelaar waarbij ze de werknemer begeleiden zodat die kan proeven van een job 
bij een potentiële nieuwe werkgever. Deze dienstverlening is betalend voor de 
werkgever.
Er zal een transitietrajectovereenkomst gesloten worden tussen de werknemer - de 
werkgever - de nieuwe “werkgever-gebruiker” en het uitzendkantoor. 
VDAB van haar kant zal werkgevers informeren over deze dienstverlening. 
Werkzoekenden die zich verplicht dienden in te schrijven als werkzoekende tgv. ontslag 
zullen op verschillende momenten tijdens hun inschrijving geïnformeerd en 
gesensibiliseerd worden door VDAB. VDAB zal geïnteresseerden verwijzen naar de 
portaalsite van Federgon. De eerste trajecten zijn ondertussen opgestart.
3. De maatregel “transitietraject na ontslag” is enkel van toepassing voor werknemers 
gevat door ontslag met opzegtermijn uitgaande van de werkgever. Werknemers die 
gevat zijn door ontslag met een verbrekingsvergoeding of werknemers die zelf hun 
ontslag geven, kunnen geen beroep doen op dergelijke transitietrajecten. Ook 
werknemers waarvan men al weet dat op termijn de functie in uitdoof is of waarvoor 
men inschat dat hun competenties te zwak zijn om verder te kunnen functioneren 
kunnen dus niet terugvallen op een systeem van transitietrajecten. Vlaanderen heeft 
dit, via het interfederaal platform, aangekaart. Vlaanderen stelt voor om ook voor deze 
doelgroep een soort van transitietraject te voorzien. 
VDAB heeft nu al een aantal werkschakelpunten opgericht in samenwerking met 
partners om werk naar werk transities te realiseren vóór er sprake is van ontslag 
(uitvoering VESOC relanceakkoord “Alle Hens Aan Dek”). Het gaat bv. over functies die 
ophouden te bestaan of functies waarvan de vereisten zodanig geëvolueerd zijn (bv. 
een toenemende mate van digitalisering in een bedrijf) dat er een mismatch ontstaat, 
of functies die niet meer haalbaar zijn voor een werknemer door de fysieke toestand 
van een werknemer, … Voor deze transitietrajecten -voor er effectief sprake is van 
ontslag- ontbreekt echter een sluitend juridisch kader. 
