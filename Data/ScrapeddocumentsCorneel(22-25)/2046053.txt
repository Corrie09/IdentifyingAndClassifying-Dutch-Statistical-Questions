title: Erfbelasting - Stand van zaken
thema: Financiën
pdf link: https://docs.vlaamsparlement.be/pfile?id=2046053
thema link: https://www.vlaamsparlement.be/parlementaire-documenten/schriftelijke-vragen/1799187
SCHRIFTELIJKE VRAAG
nr. 166
van MAURITS VANDE REYDE
datum: 30 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Erfbelasting  -  Stand van zaken
Vanaf 2015 nam de Vlaamse overheid de inning van de erfbelasting in eigen beheer. In 
2018 werd de erfbelasting hervormd en verlaagd. Voor deze legislatuur is in de invoering 
van de vriendenerfenis voorzien.
In antwoord op mijn recente schriftelijke vraag (nr. 601 van 18 september 2023) over de 
erfbelasting, gaf de minister gedetailleerde cijfers daarover.
1. In rechte lijn worden de tarieven afzonderlijk toegepast op het roerend en het 
onroerend gedeelte van de nalatenschap. In de zijlijn (broers/zussen en andere 
personen) is dat niet het geval.
Wat zou, op basis van de cijfers voor 2022, de budgettaire impact zijn van het 
afzonderlijk toepassen van de tarieven op het roerend en het onroerend gedeelte van 
de nalatenschap voor de zijlijn (1 en 2) (ceteris paribus)?
2. Voor zijlijn 2 gebeurt er een globalisatie van de verkrijgingen, waardoor de 
progressiviteit van de tarieven nog wordt versterkt. Het tarief wordt immers toegepast 
op het totaal van de nettoverkrijgingen van alle erfopvolgers. Tussen partners is dat 
op de individuele verkrijgingen.
Wat zou, op basis van de cijfers voor 2022, de budgettaire impact zijn van het 
afschaffen van de globalisatie voor deze groep (ceteris paribus)?
3. Wat zou, op basis van de cijfers voor 2022, de budgettaire impact zijn van de 
combinatie (gelijktijdige invoering) van de onder deelvragen 1 en 2 vermelde 
aanpassingen?
4. Wat zou, op basis van de cijfers voor 2022, de budgettaire impact zijn van de onder 
deelvraag 3 bedoelde aanpassingen in combinatie met een verlaging van:
a) het hoogste tarief van 55% naar 45%;
b) het hoogste tarief van 55% naar 50%?
5. Wat zou, op basis van de cijfers voor 2022, de budgettaire impact zijn indien de huidige 
splitsing tussen het roerend en onroerend gedeelte van het actief van de nalatenschap 
in de rechte lijn zou verdwijnen? 
a) Tot welk tarief zou daarmee het huidige tarief van 27% in de rechte lijn en tussen 
partners budgetneutraal kunnen worden verminderd?
 
b) Of tot welk bedrag zou daarmee het partnerabattement op een budgetneutrale 
wijze kunnen worden verhoogd?
6. a) Kan de minister aangeven welke sommen in de erfbelasting belast worden bij 
toepassing van het artikel 2.7.3.2.5 van de Vlaamse Codex Fiscaliteit (VCF)? In 
het bijzonder gaat het over de roerende goederen waarvan het bestaan, tot bewijs 
van het tegendeel, voldoende vastgesteld is bij de akten van eigendom die ten 
bate van de erflater of op diens verzoek zijn verleden, binnen de drie jaar vóór 
het overlijden. Wanneer de verkrijgers van de nalatenschap het verbruik of de 
wederbelegging van die goederen niet kunnen aantonen, zullen de verkrijgers 
belast worden op de sommen die mogelijk niet meer in de nalatenschap aanwezig 
zijn. Graag een opdeling van die cijfers per tariefcategorie.
b) Wat zou, op basis van de cijfers voor 2022, de budgettaire impact zijn van het 
verminderen van de termijn van drie jaar tot één jaar ?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 166 van 30 januari 2024
van MAURITS VANDE REYDE
1-5.Deze vragen hebben geen betrekking op de erfbelasting zoals die vandaag de dag 
geldt maar betreffen vragen naar de budgettaire impact van mogelijke wijzigingen in 
de erfbelasting. Het lijkt ons niet te verantwoorden om dergelijke vraag naar simulaties 
allerhande toe te voegen aan de werklast van de administratie en valt ons inziens 
buiten het bestek van de schriftelijke vragen.
6. De sommen die belast worden ingevolge artikel 2.7.3.2.5 van de Vlaamse Codex 
Fiscaliteit worden niet apart geregistreerd. 
