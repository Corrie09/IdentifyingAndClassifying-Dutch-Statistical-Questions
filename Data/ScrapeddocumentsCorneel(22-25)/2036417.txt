title: GRUP 'Vallei van de Kleine Nete en Aa van Kasterlee tot Grobbendonk' - Compensatie voor landbouwers
thema: Landbouw
Natuur en Milieu
Ruimtelijke ordening
Visserij
pdf link: https://docs.vlaamsparlement.be/pfile?id=2036417
thema link: https://www.vlaamsparlement.be/parlementaire-documenten/schriftelijke-vragen/1796512
SCHRIFTELIJKE VRAAG
nr. 261
van STEFAAN SINTOBIN
datum: 22 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GRUP 'Vallei van de Kleine Nete en Aa van Kasterlee tot Grobbendonk'  -  Compensatie 
voor landbouwers
Begin 2024 keurde de Vlaamse Regering het gewestelijk ruimtelijk uitvoeringsplan (GRUP) 
‘Vallei van de Kleine Nete en Aa van Kasterlee tot Grobbendonk’ goed. Met de goedkeuring 
van dat plan zal ongeveer 650 hectare agrarisch gebied herbestemd worden naar natuur- 
of bosgebied. Dat allemaal om de desgevallende vallei ‘klimaatrobuust te maken’, als 
onderdeel van de Blue Deal om ruimte te maken voor water in Vlaanderen.
De landbouwers zijn alvast opnieuw erg teleurgesteld in de Vlaamse Regering. Ze zijn 
ontevreden met de gang van zaken. Zo getuigt ook Marcel Heylen, landbouwer, voorzitter 
van Vivee en erevoorzitter van Dierengezondheidszorg Vlaanderen: “De echte oorzaak van 
het onheil wordt door deze ‘specialisten’ vakkundig ontweken. Mensen wier families al 
generaties in het getroffen gebied wonen, wijzen allemaal naar het niet meer ruimen en 
uitbaggeren van rivieren, het niet of slecht onderhouden van sluizencomplexen die het 
water moeten afvoeren omdat milieu- en natuurverenigingen dit met alle middelen 
verhinderen.”
De minister liet weten dat de landbouwers in die gebieden gecompenseerd zullen worden 
aan de hand van overgangsmaatregelen, vergoedingen en ruilgronden.
1. Hoe evalueert de minister de stelling van de landbouwers, die verwijzen naar het niet 
meer ruimen en uitbaggeren van rivieren en het niet of slecht onderhouden van 
sluizencomplexen die het water moeten afvoeren? Kan de minister, indien deze 
stelling(en) volgens haar niet klopt, dat ook aantonen met cijfers? Zo niet, hoe kunnen 
de landbouwers/andere buurtbewoners ervan uitgaan dat rivieren wel degelijk 
voldoende geruimd/uitgebaggerd worden, alsook dat de sluizencomplexen die het 
water moeten afvoeren voldoende worden onderhouden?
2. Kan de minister meer uitleg geven over de compensaties voor de getroffen 
landbouwers? Over welke overgangsmaatregelen en vergoedingen gaat het? Welk 
budget staat ervoor ter beschikking, en welke prijs per hectare zal de Vlaamse 
Regering die landbouwers aanbieden? Welke ruilgronden staan precies ter beschikking, 
en waar bevinden die zich? Hoeveel verschillende landbouwers worden precies 
getroffen, voor hoeveel hectare van hun totale oppervlakte, en wat is concreet de 
specialisatie van hun bedrijven? Hoeveel landbouwers reageerden al op een (eerste) 
voorstel van de Vlaamse Regering tot compensatie aan de hand van vergoedingen 
en/of ruilgronden?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 261 van 22 januari 2024
van STEFAAN SINTOBIN
1. De stelling dat de zogenaamde sluizencomplexen niet of slecht onderhouden worden of 
zijn, klopt niet. Alle klepstuwen en schuifconstructies op de Kleine Nete onder beheer 
van  de Vlaamse Milieumaatschappij (VMM) worden regelmatig door een firma 
onderhouden en functioneerden goed tijdens de laatste hoogwaterperiode. In de 
waterloop waren geen noemenswaardige obstructies (bomen of dergelijke) die een 
normale afvoer van het water heeft verhinderd. Bijgevolg verliep de waterafvoer van 
de Kleine Nete na de hoogwaterperiode normaal. Dit kan vastgesteld worden bij 
raadpleging van waterinfo.be voor het meetstation L10_06, zoals hieronder 
weergegeven.
Het beheer van de waterloop in dit gebied is afgestemd op alle doelstellingen van het 
integraal waterbeleid. 
Stroomopwaarts Herentals hebben de overstromingen geen kritieke infrastructuur 
(woningen, (landbouw)bedrijven, e.a.) bedreigd en zijn overstromingen beperkt 
gebleven tot de van nature overstroombare en overstromingsgevoelige landbouw- en 
natuurgebieden. De voorbije hoogwaterperiode heeft nogmaals het belang geduid van 
de natuurlijke overstromingsgebieden in de vallei van de Kleine Nete alsook van het 
voldoende bufferen van water i.p.v. het versneld af te voeren naar meer afwaartse 
gebieden zoals Grobbendonk, waar de situatie iets kritischer was. Vandaar dat een 
slibruiming van de Kleine Nete geen zinvolle maatregel is.
2. Informatie over het landbouwgebruik en de evaluatie van de impact op de 
landbouwfunctie kan teruggevonden in het planmilieueffectenrapport en in de 

toelichtingsnota bij het ruimtelijk uitvoeringsplan. Die kunnen geraadpleegd worden via 
de volgende webpagina: https://grups.omgeving.vlaanderen.be/r/KleineNeteenAa.
Er is in eerste instantie een generiek flankerend beleid van toepassing ten aanzien van 
landbouwgebruikspercelen die voorwerp zijn van een bestemmingswijziging van 
agrarisch gebied naar natuur- of bosgebied. Dit omvat o.a. de regeling inzake 
kapitaalschade- en gebruikersschadevergoedingen en de specifieke 
ontheffingsmogelijkheden ten aanzien van de nulbemesting die het mestdecreet biedt. 
Informatie over de wijze van berekening van deze compensatieregelingen vindt u op 
de volgende webpagina: 
https://www.vlm.be/nl/themas/kapitaalschadegebruikerscompensatie.
Gezien het ruimtelijk uitvoeringsplan pas op 10 januari 2024 definitief werd vastgesteld 
en de nieuwe bestemmingen pas van kracht worden veertien dagen na de publicatie 
van het vaststellingsbesluit in het Belgisch Staatsblad zijn er op dit ogenblik nog geen 
vergoedingen aangevraagd of uitbetaald. De nulbemesting binnen de natuur- en 
bosbestemmingen treedt bovendien slechts in werking op 1 januari van het jaar 
volgend op de datum van de inwerkingtreding van het plan, aldus op 1 januari 2025.
Voor de percelen waarvoor op basis van het zgn. stikstofdecreet de ontheffingen op de 
nulbemesting (binnen de groene bestemmingen in habitatrichtlijngebied) vervroegd 
stopgezet zouden worden, gelden de vergoedingen zoals bepaald in artikel 78 van het 
decreet over de programmatische aanpak stikstof.
Daarnaast wordt binnen de vallei van de Kleine Nete door het Vlaams Gewest een 
specifiek flankerend grondbeleid gevoerd in functie van de realisatie van de 
instandhoudingsdoelen voor de betrokken Natura 2000-gebieden en zijn er een aantal 
aanvullende flankerende maatregelen van toepassingen. 
Het Vlaams Gewest koopt via het Agentschap voor Natuur en Bos (ANB) op vrijwillige 
basis gronden aan in functie van natuurherstel of -ontwikkeling binnen de vastgelegde 
groene bestemmingen en via de Vlaamse Landmaatschappij (VLM) worden pachtvrije 
landbouwgronden aangekocht in agrarisch gebied die ingezet kunnen worden als 
ruilgrond voor landbouwers die thans gronden gebruiken in gebieden die bestemd zijn 
als natuur- of bosgebied. Percelen worden geschat door de dienst Vastgoedtransacties 
van de Vlaamse Belastingdienst en aankooponderhandelingen worden gevoerd binnen 
deze schattingsprijs. Geschikte aangekochte landbouwpercelen worden via jaarlijkse 
pacht in gebruik gegeven aan landbouwers tot een nieuwe bestemming of inrichting 
aan de orde is. 
Voor SBZ Graafweide-Schupleer werd via ministerieel besluit van 16 april 2019 een 
natuurinrichtingsproject ingesteld. Via dit natuurinrichtingsproject kunnen een aantal 
bijkomend gebiedsspecifieke flankerende maatregelen genomen worden zoal kavelruil 
of bedrijfsverplaatsing.
In het kader van de aanpak van verdroging en de instandhouding van SBZ de Zegge 
besliste de Vlaamse Regering op 23 oktober 2020 een opdracht te geven aan de VLM 
“om een bewarend grondbeleid te voeren in en rond het SBZ de Zegge en in te gaan 
op aankoopopportuniteiten”. Binnen die context hebben tot op heden drie actieve 
veeteeltbedrijven aangegeven hun activiteiten te willen stopzetten en/of te 
herlokaliseren en werden de bedrijfszetels en bijhorende gronden in eigendom 
aangekocht door het Vlaamse Gewest.
De Vlaamse Regering besliste op 1 april 2022 om bijkomende flankerende middelen in 
te zetten binnen het werkingsgebied Kleine Nete. Dit flankerend beleid is enkel van 
toepassing op onroerende goederen die in landbouwgebruik zijn, ongeacht de 
bestemming, op moment van verwerving door de VLM en wordt beperkt tot:
•een aanbod aan ruilgronden indien beschikbaar binnen de voorziene project 
deadline;
•een eigenaarsvergoeding ten belope van 20% van de venale waarde;
•een wijkersstimulus ten belope van 2.000 euro/ha bovenop de eindepacht- of 
einde gebruiksvergoeding;
•een pachtaanvaardingsvergoeding ten gunste van de eigenaar indien hij bereid 
is een pachter op zijn gronden toe te laten.
Dit aanvullende flankerend beleid is van toepassing op het projectgebied en op 
ruilgronden in het zoekgebied in zoverre de transactie betrekking heeft op 
grondmobiliteit in het projectgebied. De financiering gebeurt via de grondenbanken 
Blue Deal en IHD PAS.
De inventaris van de gronden die het Vlaams Gewest in het gebied in eigendom heeft, 
kan geraadpleegd worden via de volgende webpagina: 
https://www.vlaanderen.be/vastgoed/terra-patrimonium-en-energiedatabank-
vlaanderen/webkaarten-vastgoed-vlaamse-overheid 
Voor de aankoop van gronden voor natuurontwikkeling of ruilgronden wordt gebruik 
gemaakt van de daarvoor binnen het omgevingsbeleid beschikbare budgetten.
