title: Inventarisatieproject jeugdinfrastructuur - Stand van zaken
thema: Jeugdbeleid
pdf link: https://docs.vlaamsparlement.be/pfile?id=2073540
thema link: https://www.vlaamsparlement.be/parlementaire-documenten/schriftelijke-vragen/1832452
SCHRIFTELIJKE VRAAG
nr. 4
van MERCINA CLAESEN
datum: 8 oktober 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Inventarisatieproject jeugdinfrastructuur  -  Stand van zaken
In opvolging van eerdere vragen van collega Filip Brusselmans met betrekking tot het 
inventarisatieproject jeugdinfrastructuur had ik graag een actuele stand van zaken 
gekregen. In antwoord op zijn schriftelijke vraag nr. 85 van 29 februari 2024 liet minister 
Dalle, de vorige minister van Jeugd, weten dat na de grondige analyse van de voorstudie 
door IDEA Consult, de administratie tot de conclusie kwam dat de bouw van een inventaris 
verantwoord is. De studie toonde namelijk aan dat een inventaris voor cultuur- en 
jeugdinfrastructuur een centrale bouwsteen kan worden in het Vlaamse digitale 
ecosysteem en dat niet enkel voor het digitaal inventariseren en beheren van het volledige 
infrastructuurlandschap, maar ook om toekomstgerichte dienstverlening te kunnen 
realiseren voor de betrokken belanghebbenden. 
Op aanbeveling van het voorbereidende onderzoek werd gekozen om de inventaris op te 
bouwen als een groeiverhaal, waarbij in een eerste fase de basisbouwstenen worden 
voorzien. Drie redenen liggen aan de basis van die beslissing: de complexiteit van de te 
ontwikkelen technische componenten, het beschikbare budget en de heterogeniteit in het 
bestaande (data-)landschap met betrekking tot cultuur- en jeugdinfrastructuur.
1. De oplevering van de eerste versie van de basisinventaris cultuur- en 
jeugdinfrastructuur was gepland in februari 2024. Maar het Departement Cultuur, 
Jeugd en Media (DCJM) liet aan minister Dalle weten dat er vertraging op zat door het 
complexe karakter van het traject. De eerste oplevering van de inventaris moest zijn 
gerealiseerd tegen het einde van het tweede kwartaal 2024. 
Is dat inmiddels gebeurd? Zo niet, waarom niet?
2. Na een grondige testfase bij de eerste oplevering, gepland op het einde van het tweede 
kwartaal van 2024, zou verder worden gewerkt aan de operationalisering van de 
resultaten (met dataleveranciers enzovoort). 
Graag een stand van zaken.
3. Ook zou er in 2024 een aanbeveling worden gedaan in functie van het verdere 
groeiverhaal in de volgende regeerperiode. 
Werd die aanbeveling aan de minister gedaan en wat zijn de krachtlijnen ervan?
4. Plant de minister nog bijkomende initiatieven in het raam van dat traject?
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 4 van 8 oktober 2024
van MERCINA CLAESEN
1. Het CJI-project is innovatief, omdat het inzet op decentrale dataverzameling volgens 
OSLO-standaarden en Linked Open Data. Naast activiteiten en cultuurpartipatie vormt 
de basisinformatie omtrent cultuur- en jeugdinfrastructuur een belangrijk dataproduct 
binnen het UiTwisselingsplatform. Het project CJI streeft ernaar om infrastructuurdata 
uit verschillende referentie- en thematische databanken – elk met een eigen 
technische structuur, specifiek doel, en unieke informatie – te integreren. Op termijn 
wil het departement een uitgebreide databank opbouwen die cultuur- en 
jeugdinfrastructuur van lokaal tot nationaal niveau in kaart brengt en die de locatie, 
gebruikskenmerken en bouwfysische eigenschappen van elk gebouw opneemt. Voor 
de jeugdsector bijvoorbeeld omvat Jeugdmaps de lijst van lokale jeugdinfrastructuur, 
en Kampas inventariseert jeugdverblijfcentra. Samen bieden ze al een vrij compleet 
overzicht van jeugdinfrastructuur in Vlaanderen, maar bouwfysische kenmerken en 
toegankelijkheid zijn beperkt opgenomen en worden bijvoorbeeld in de Terra-databank 
bijgehouden. CJI streeft ernaar alle informatie te integreren. Op het moment van 
schrijven bevat de CJI databank 14.500 infrastructuren, waarvan 5000 
jeugdinfrastructuren (jeugdhuizen, jeugdlokalen, verblijfscentra, terreinen...).
2. Aan het einde van het eerste kwartaal van 2024 heeft het Departement een interne 
evaluatie van het CJI-project uitgevoerd. De stuurgroep constateerde dat er nog 
steeds problemen zijn met functionele en technische eisen en dat de softwareoplossing 
nog niet stabiel genoeg is. Enkele problemen zijn kinderziektes van het platform zelf. 
Het functionele en technische CJI-datamodel is inmiddels wel voldoende 
gestandaardiseerd en flexibel om gegevens vanuit verschillende bronnen te integreren 
of nieuwe bronnen toe te voegen. De dekking van het aantal infrastructuren is, met 
de integratie van zeven1 bronnen, voldoende goed; de integratie van infrastructurele 
kenmerken blijft echter achter.
Tijdens het tweede kwartaal zijn stappen gezet om de stabiliteit van het platform én 
om de datakwaliteit te verbeteren: er werd een algoritme ingevoerd om duplicaten 
effectief te vermijden, geografische gegevens uit het Vlaamse Adressen- en 
Gebouwenregister werden geïntegreerd, en filter- en monitoringsmechanismen 
werden geïmplementeerd om de kwaliteit te bewaken en waar nodig bij te sturen. Voor 
het najaar is een verdere versterking van de bedrijfsregels voor automatische 
datacleaning voorzien, zodat de datakwaliteit beter gewaarborgd kan worden zonder 
handmatige tussenkomst. Daarnaast wordt de koppeling met het Vlaamse Adressen- 
en Gebouwenregister (GIS-gegevens) verder geoptimaliseerd ter ondersteuning van 
de horizontale dekking.
3. Er is een plan opgesteld om bijkomende functionele en technische verbeterpunten 
tegen eind 2024 aan te pakken. Hierbij ligt de nadruk op het inzetten van de data voor 
beleidsrapportages en kaarttoepassingen. Deze zogeheten use cases worden in het 
najaar in detail uitgewerkt, zodat ze kunnen worden afgestemd op de beschikbare data 
en kunnen leiden tot de eerste operationele outputs van de databank.
1 UiTdatabank, Erfgoedkaart, Natuur en bos, Terra, Jeugdmaps, Kampas, Kiosk.
4. De ontwikkeling van de basisinventaris is een gezamenlijk project van Cultuur en 
Jeugd. Voor de jeugdsector is de zoekbare kaart binnen Jeugdmaps een belangrijke 
use case. Het gebruik van CJI-data voor nieuwe en aanvullende diensten wordt 
bekeken in het kader van de digitale transformatie binnen de jeugdsector.
