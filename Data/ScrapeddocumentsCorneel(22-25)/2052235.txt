title: Verkeersveilige schoolomgevingen en -routes - Charter Werftransport
thema: Mobiliteit en Verkeer
pdf link: https://docs.vlaamsparlement.be/pfile?id=2052235
thema link: https://www.vlaamsparlement.be/parlementaire-documenten/schriftelijke-vragen/1808187
SCHRIFTELIJKE VRAAG
nr. 722
van BRECHT WARNEZ
datum: 29 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersveilige schoolomgevingen en -routes  -  Charter Werftransport
Scholen moeten bereikbaar zijn op een veilige en kindvriendelijke manier. Door 
schoolomgevingen verkeersveilig te maken, zijn leerlingen en ouders meer gemotiveerd 
om met de fiets of te voet te komen. Verkeersveiligheid rondom scholen is daarom een 
prioriteit voor de Vlaamse overheid.
Lokale overheden en de bouwsector werken samen om een maximaal leefbare en veilige 
schoolomgeving te creëren aan de hand van het Charter Werftransport. Het charter is van 
toepassing op alle bouw- en wegenwerken. Via het charter wordt er bijvoorbeeld gestreefd 
naar het vermijden van werftransport tijdens de begin- en einduren van de scholen.
De minister wil het draagvlak van het charter vergroten en investeert in extra 
fietsinfrastructuur en extra middelen voor het Fietsfonds. 
Gelieve de gevraagde gegevens in een Excel-bestand weer te geven.
1. Welke gemeenten sloten een Charter Werftransport af? Graag een oplijsting per 
provincie, met jaar van ondertekening. 
2. Hoe beoordeelt de minister de extra gemeenten die in 2023 het charter hebben 
ondertekend? Is dat meer of minder dan de minister verwacht had of als doelstelling 
had gesteld?
3. Wat betreft het vergroten van het draagvlak bij gemeenten.
a) Wat zijn voor de minister de belangrijkste conclusies na de bevraging van de 
Vlaamse Stichting Verkeerskunde (VSV), gericht naar gemeenten die het charter 
al ondertekenden in de periode 2019-2020?
b) Wat zijn daarbij de belangrijkste bezorgdheden van de verschillende nieuwe 
partners, onder meer Mobilidata, Telraam, de transportfederaties en andere?
c) Acht de minister het nodig om ook de gemeenten te bevragen die niet 
ondertekenden? Graag motivatie en plan van aanpak.
d) Wat is de stand van zaken betreffende de herwerking van het charter? 
e) Hoe wordt de vraag naar meer ondersteuning tijdens de opstart van het charter 
aangepakt? Hoe wordt die ondersteuning bekendgemaakt?
f) Wat is de timing en het budget voor de aangekondigde sensibiliseringscampagne?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 722 van 29 februari 2024
van BRECHT WARNEZ
1. In bijlage 1 vindt u een lijst van 107 verschillende gemeenten die het charter 
werftransport van de Vlaamse Stichting Verkeerskunde (VSV) ondertekenden. 
Sommige gemeenten ondertekenden het charter meermaals. 
2. In 2023 ondertekenden 6 extra gemeenten het charter werftransport. Het aantal 
ondertekende gemeenten vergroot ieder jaar en dat is positief.
3. Vergroten draagvlak bij de gemeenten:
a) De bevraging peilde naar hoe de gemeenten hun ondertekening van het 
werfcharter omzetten in de praktijk. De voornaamste conclusie is de communicatie 
die in de ondertekende gemeenten gebeurt in het kader van het weren van 
werftransport in schoolomgevingen. 
•Communicatie naar bouwpartners: 27% brengt de bouwfederatie niet op de 
hoogte indien er wijzigingen te melden zijn 
•Communicatie naar scholen: Slechts 20% van de aanspreekpunten van het 
charter neemt contact op met de scholen om schoolroutes op te vragen 
•Communicatie naar aannemers 
o20% voegt een kopie van het Charter bij vergunning voor 
ingebruikname openbaar domein 
o26% plant een overleg in met de aannemer, scholen en bouwbeheer 
om afspraken te maken 
•Naleving charter: uit de resultaten blijkt dat de meeste gemeenten daar geen 
duidelijk zicht op hebben
Uit dit en nog een aantal andere antwoorden betreffende de bekendmaking van 
het charter in de gemeente zelf en de duidelijkheid over de toepassing van het 
charter kwam de VSV tot enkele heldere conclusies:
•Nood aan zicht en controle op naleving door aannemers
•Nood aan eenduidige procedure
•Opvolging communicatie met de bouwheren
b) In gesprek gaan met enkele organisaties of bedrijven zoals Mobilidata, Telraam 
en de transportfederaties kon eveneens bijdragen aan een herwerking van het 
charter. Daarin gaven zij enkele mogelijkheden om de ondertekende gemeenten 
te ondersteunen bij een goede implementatie van het charter werftransport. Tot 
een goede herwerkte versie van het charter komen vroeg immers nog wat meer 
onderzoek. Iedereen, zowel de deelnemende organisaties en bedrijven als de 
aangesloten gemeenten, en idealiter ook nog de potentiële bijkomende 
gemeenten, moeten zich hierin vinden. 
c) Dit jaar zijn opnieuw lerende netwerkmomenten gepland voor lokale besturen. 
Iedereen die wil inzetten op een veilige schoolomgeving kan deelnemen aan dit 
netwerk. Zowel medewerkers van een mobiliteitsdienst, een technische dienst, 
mobiliteitsambtenaren, politie en preventieadviseurs kunnen hun ervaringen, 
bekommernissen en inzicht delen. 
d) Uit de evaluatieformulieren van het eerste lerend netwerk blijkt dat er behoefte is 
aan uitwisseling zowel over verkeersveiligheid in een schoolomgeving als over de 
implementatie van het charter werftransport in een mobiliteitsbeleid. Dit was dan 
ook de aanleiding voor het tweede lerend netwerk in april dit jaar. Daar focussen 
ze op de manier waarop handhaving hand in hand kan gaan met het 
vertrouwensakkoord van het charter werftransport. Daaropvolgend vindt nog een 
lerend netwerk plaats. Het thema wordt bepaald op de editie van april.
 
e) Het is duidelijk dat bij een goede efficiënte herwerking van het charter alles helder 
moet zijn voor de deelnemende gemeenten alvorens zij dit tekenen. Uitgebreide 
bevragingen en discussies gaan hier dus aan vooraf. Zo krijgen we voldoende 
input om de verbeterpunten in het charter grondig aan te pakken, zoals de betere 
ondersteuning. 
f) Als het charter grondig herwerkt is en de relevante partners kunnen zich hierin 
vinden zal een sensibiliseringscampagne hieraan gekoppeld worden.
Bijlage 
Lijst van gemeenten
