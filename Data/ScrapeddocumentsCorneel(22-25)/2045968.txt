title: Conceptstudie Westelijke Ringweg Mechelen - Ontknoping Mechelen-Noord - Projectgebied Uilmolenweg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2045968
thema link: https://www.vlaamsparlement.be/parlementaire-documenten/schriftelijke-vragen/1800101
SCHRIFTELIJKE VRAAG
nr. 594
van KOEN VAN DEN HEUVEL
datum: 1 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Conceptstudie Westelijke Ringweg Mechelen  -  Ontknoping Mechelen-Noord  -  
Projectgebied Uilmolenweg
In het goedgekeurd geïntegreerd investeringsprogramma (GIP) 2023 staat er in het 
effectief programma een studie gebudgetteerd over de Westelijke Ringweg (A1) in 
Mechelen. Het project wordt in de volksmond ook wel eens de ontknoping van Mechelen 
genoemd. Het project staat opgenomen in het GIP onder nummer (GIP003795/02). Het 
projectgebied kan eigenlijk opgedeeld worden in drie deelgebieden: de rotonde aan 
Technopolis in Mechelen-Zuid, de Uilmolenweg en de knoop Mechelen-Noord met onder 
meer de N16 en de R6.
1. Wat is de huidige stand van zaken van het project? Welke timing wordt vooropgesteld?
2. Voor het deelproject Uilmolenweg worden verschillende scenario’s tegenover elkaar 
afgewogen.
a) Kan de minister meer duidelijkheid geven over die verschillende scenario’s? 
b) Kunnen de plannen van de verschillende scenario’s gedeeld worden? Ze zijn tot 
op vandaag niet beschikbaar op de projectwebsite.
c) Wat zijn de voor- en nadelen van elk scenario? Wat is de impact op de 
buurtbewoners van elk scenario?
3. Het kruispunt Stuivenbergbaan-Uilmolenweg is op dit moment een gevaarlijk punt 
voor overstekende fietsers en voetgangers aangezien er geen snelheidsverlaging, 
oversteek en signalisatie zijn aangegeven.
a) Zijn er op korte termijn veiligheidsmaatregelen op dat punt gepland?
b) Op welke manier zal de veiligheid voor zwakke weggebruikers op dat punt 
verbeteren bij de uitvoering van de ontknoping van Mechelen?
4. Wordt in de verschillende scenario’s ook rekening gehouden met de impact van andere 
projecten die op de planning staan in Mechelen en die een invloed zullen hebben op 
het gebruik van die verbindingsweg tussen Mechelen-Zuid en Mechelen-Noord?
5. De inwoners van Mechelen, wijk Stuivenberg en Battel, zijn ook al geruime tijd 
vragende partij voor het plaatsen van geluidsabsorberende panelen langs de E19/N16.
Zullen die werken daar een invloed op hebben? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 594 van 1 februari 2024
van KOEN VAN DEN HEUVEL
1. Zie het antwoord op uw schriftelijke vraag nr. 591 (deelvraag 1).
2. a) Er zijn drie verschillende scenario’s voor de Uilmolenweg:
i. Scenario 1 is een status quo: de Uilmolenweg blijft de verbinding tussen 
Mechelen-Zuid en de N16, langs de Vaart. 
ii. In scenario 2 takt de Uilmolenweg aan op de nieuwe parallelwegen van de E19. 
Wie van Battel komt, kan wel nog steeds doorrijden onder de E19 en zo richting 
het centrum van Mechelen. 
iii. In scenario 3 takt de Uilmolenweg aan op de parallelwegen van de E19, maar 
de Stuivenbergbaan sluit niet meer aan op de Uilmolenweg. Fietsers kunnen 
nog steeds vanuit de Stuivenbergbaan de Uilmolenweg en de Stuivenbergvaart 
bereiken. 
In elk scenario komen er gescheiden fietspaden en maken we de bedrijventerreinen 
beter bereikbaar.
b) De verschillende scenario’s voor de Uilmolenweg zijn beschikbaar op de 
projectwebsite. Deze kan u vinden via volgende link: 
https://wegenenverkeer.be/werken/de-ontknoping-van-mechelen/alles-over-het-
project. Voor de plannen zelf kan worden doorgeklikt naar een hyperlink “scenario’s 
Uilmolenweg”.
c) Het studieteam onderzoekt de komende maanden de mobiliteitsimpact van elk 
scenario. Op basis van dit onderzoek en feedback van stakeholders zal een 
voorkeursscenario geselecteerd worden. 
3. a) Er zijn op korte termijn geen veiligheidsmaatregelen op het kruispunt 
Stuivenbergbaan-Uilmolenweg gepland. Dit kruispunt is tot op heden ook niet 
gekend als een gevaarlijk punt volgens de methodiek die het Agentschap Wegen 
en Verkeer hanteert gebaseerd op de ongevallen van de drie laatste jaren. 
b) Aangezien er nog geen scenario gekozen is voor de Uilmolenweg, valt nog niet 
concreet te zeggen in welke mate de veiligheid voor zwakke weggebruikers op dit 
kruispunt door het project ‘Ontknoping Mechelen’ zal verbeteren. De bedoeling c.q. 
verwachting is dat ze zal verbeteren. In elk scenario worden er gescheiden 
fietspaden gerealiseerd met de nodige oversteekplaatsen. In scenario 2 komen er 
lichten aan het kruispunt en bij scenario 3 wordt het verkeer vanuit het zuiden al 
afgeleid naar de E19 en wordt het een rustig T-kruispunt.  
 
4. Zie het antwoord op uw schriftelijke vraag nr. 591 (deelvraag 4).
5. Doordat de ligging van de rijstroken van de E19 wijzigt en er afslagstroken zullen 
verdwijnen of van locatie zullen veranderen, zal het geluidsniveau in de wijken rond 
de E19 wijzigen door de realisatie van het project ‘Ontknoping Mechelen’. Heel wat 
woningen in verschillende wijken zullen daardoor verder van de geluidsbronnen af 
komen te liggen. Eveneens zal door de veranderde verkeersstructuur de intensiteit en 
dus ook het geluidsniveau wijzigen op de wegen in en rond het gehele projectgebied. 
Wat juist de impact is op het gebied van geluid wordt nog onderzocht door het 
studieteam.
