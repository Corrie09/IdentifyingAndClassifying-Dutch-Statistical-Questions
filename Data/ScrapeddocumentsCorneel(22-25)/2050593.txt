title: Stalbranden - Stand van zaken
thema: Dierenwelzijn
Landbouw
Ruimtelijke ordening
Visserij
pdf link: https://docs.vlaamsparlement.be/pfile?id=2050593
thema link: https://www.vlaamsparlement.be/parlementaire-documenten/schriftelijke-vragen/1806760
SCHRIFTELIJKE VRAAG
nr. 303
van MIEKE SCHAUVLIEGE
datum: 27 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Stalbranden  -  Stand van zaken
Opnieuw werden 300 varkens levend verbrand in een stalbrand in Bocholt. Een ploeg van 
40 brandweerlui rukte uit, maar dat mocht niet baten. De dieren stierven een gruwelijke 
dood. De oorzaak: een defecte warmtelamp boven de biggen.
In voorgaande vragen wees minister Weyts erop dat bij inventarisaties van 
brandinterventies geen onderscheid gemaakt werd tussen de soorten gebouwen. Vanaf 
2022 zou dat onderscheid wel gemaakt worden. 
1. Kan de minister voor de periode 2019 tot op heden aangeven hoeveel branden in 
landbouwgebouwen uitbraken? Graag een overzicht per jaar en per provincie.
2. Kan de minister voor de periode 2019 tot op heden aangeven hoeveel landbouwdieren 
omkwamen bij branden in landbouwgebouwen? Graag een overzicht per diercategorie, 
per jaar en per provincie.
3. Kan de minister voor de periode 2022 tot op heden aangeven hoeveel stalbranden 
uitbraken? Graag een overzicht per jaar en per provincie.
4. Kan de minister voor de periode 2022 tot op heden aangeven hoeveel landbouwdieren 
omkwamen bij stalbranden? Graag een overzicht per diercategorie, per jaar en per 
provincie.
5. Het Federaal Agentschap voor de Veiligheid van de Voedselketen (FAVV) is 
verantwoordelijk voor de controle inzake dierenwelzijn, maar welke Vlaamse instantie 
voert de controle op brandveiligheid in landbouwgebouwen uit?
6. Ik citeer uit het gecoördineerde antwoord van minister Crevits op schriftelijke vraag nr. 
498 van 30 maart 2022 van Els Sterckx:
“Er is vanuit de Vlaamse Raad ook zelf contact gelegd met het Netwerk Brandweer 
Vlaanderen, met de expliciete vraag om de problematiek in kaart te kunnen brengen. 
Vlaams minister Ben Weyts heeft zelf recent ook een brief gericht aan federaal minister 
Annelies Verlinden en haar gevraagd om haar bevoegde diensten op te dragen een 
systematische inventarisatie van stalbranden te organiseren. Er werd in deze brief ook 
aangegeven dat Afdeling Dierenwelzijn kan ingeschakeld worden om mee te denken 
over de modaliteiten van een degelijke inventarisatie.”
We zijn nu twee jaar verder. Kan de minister aangeven wat het resultaat is van 
enerzijds het contact met het Netwerk Brandweer Vlaanderen en met minister 
Verlinden anderzijds? Tot welke initiatieven heeft het Netwerk Brandweer Vlaanderen 
zich geëngageerd? Tot welke initiatieven heeft minister Verlinden zich geëngageerd? 
Hoe wordt dat verder opgevolgd door de afdeling Dierenwelzijn?
7. In voorgaande antwoorden lieten federale ministers al weten dat zij geen specifieke 
brandveiligheidsvoorschriften voor stallingen kunnen opmaken omdat dat sinds de 
staatshervorming een bevoegdheid is van de gewesten. Het federale niveau geeft 
daarbij aan dat de gemeenschappen en de gewesten bevoegd zijn tot het regelen van 
de specifieke veiligheidsaspecten (bijvoorbeeld voor ouderenvoorzieningen, maar 
eventueel ook voor veestallen), met name door de federale basisnormen aan te passen 
en aan te vullen, zonder die aan te tasten. De bal ligt dus in het kamp van Vlaanderen. 
Zal de minister daarvoor initiatieven nemen? En zo ja, welke?
8. Is er vanuit de Vlaamse overheid al een initiatief genomen om een analyse op te maken 
wat de huidige aspecten zijn van de stallenbouw, die leiden tot groter brandgevaar in 
stallen?
9. Is er een inventaris van de oorzaken van de stalbranden van 2019 tot op vandaag? Zo 
ja, welke conclusies werden eraan verbonden?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 303 van 27 februari 2024
van MIEKE SCHAUVLIEGE
1-2. Mijn administratie beschikt niet over de gevraagde informatie.
3-4. Mijn administratie beschikt niet over de gevraagde informatie. Ik verwijs voor een 
antwoord naar het antwoord van collega Weyts op schriftelijke vraag nr. 628 van 12 
juni 2023 en van collega Crevits op schriftelijke vraag nr. 498 van 30 maart 2022.
5. Binnen mijn landbouwadministratie wordt hierop niet gecontroleerd. Verder verwijs ik 
naar het antwoord van collega Weyts op deelvraag 2 van de schriftelijke vraag nr. 628 
van 12 juni 2023.      
6. Ik verwijs voor een antwoord naar de Vlaamse minister, bevoegd voor dierenwelzijn, 
Ben Weyts.
7. Ik zal daarvoor binnen mijn landbouwbevoegdheden geen initiatieven nemen. Ik 
verwijs verder naar het antwoord van collega Crevits op schriftelijke vraag nr. 498 van 
30 maart 2022.
8. Binnen mijn landbouwbevoegdheid is geen initiatief genomen.
9. Mijn administratie beschikt niet over de gevraagde informatie. Ik verwijs verder naar 
het antwoord van collega Weyts op schriftelijke vraag nr. 628 van 12 juni 2023 en van 
collega Crevits op schriftelijke vraag nr. 498 van 30 maart 2022.
