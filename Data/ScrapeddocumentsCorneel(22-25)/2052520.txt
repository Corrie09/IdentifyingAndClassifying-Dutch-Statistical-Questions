title: Zorgbudget voor ouderen met een zorgnood - Controle inkomstenbronnen
thema: Welzijn en Gezin
pdf link: https://docs.vlaamsparlement.be/pfile?id=2052520
thema link: https://www.vlaamsparlement.be/parlementaire-documenten/schriftelijke-vragen/1810407
SCHRIFTELIJKE VRAAG
nr. 278
van GUY D'HAESELEER
datum: 7 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorgbudget voor ouderen met een zorgnood  -  Controle inkomstenbronnen
Het zorgbudget voor ouderen met een zorgnood, een tegemoetkoming voor 65-plussers 
met een beperkt inkomen en gezondheidsproblemen, hangt af van de zorgzwaarte en het 
inkomen.
De zorgzwaarte bestaat uit vijf categorieën en bij elke categorie hoort een maximaal 
bedrag voor het zorgbudget. Aan de hand van het inkomen van de 65-plusser en/of de 
partner wordt bepaald of men recht heeft op het maximumbedrag.
Onder meer volgende inkomstenbronnen worden in rekening gebracht: pensioen, inkomen 
uit arbeid, vervangingsinkomen, spaargelden, beleggingen, eigendommen in bezit en 
verkoop of schenking van eigendommen.
1. Op welke manier worden de inkomstenbronnen gecontroleerd bij het toekennen van 
een zorgbudget? Welke instantie voert de controles uit? Graag een overzicht, 
opgesplitst per inkomstenbron.
2. Worden alle inkomstenbronnen gecontroleerd of zijn er ook die niet gecontroleerd 
worden? Welke inkomstenbronnen zijn enkel ‘verklaringen op eer’?
3. Welke redenen zijn er om bepaalde inkomstenbronnen niet te controleren? Ziet de 
minister in de toekomst mogelijkheden om ze alsnog te controleren?
4. Hoeveel gevallen van fraude of bedrog werden in de laatste 5 jaar vastgesteld? Graag 
een overzicht, opgesplitst per jaar, per provincie, per gemeente en per inkomstenbron.
5. Hoeveel terugvorderingen werden in de laatste 5 jaar uitgevoerd? Graag een overzicht, 
opgesplitst per jaar, per provincie, per gemeente en per inkomstenbron.
6. Kan de minister meedelen welk bedrag gemiddeld werd teruggevorderd per dossier en 
hoeveel er in totaal werd teruggevorderd in de laatste 5 jaar?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 278 van 7 maart 2024
van GUY D’HAESELEER
1. De inkomstenbronnen worden als volgt gecontroleerd bij het toekennen van een 
zorgbudget voor ouderen met een zorgnood:
a) pensioenen en inkomensgarantie voor ouderen: zorgkas controleert aan de hand 
van een gegevensstroom afkomstig van de Federale Pensioendienst;
b) inkomen uit arbeid: zorgkas controleert aan de hand van een gegevensstroom 
afkomstig van de FOD Financiën;
c) vervangingsinkomen: sommige vervangingsinkomens worden gecontroleerd   
aan de hand van de gegevensstromen, afkomstig van de FOD Financiën; 
d) eigendommen in bezit en verkoop of schenking: zorgkas controleert aan de hand 
van gegevensstromen en documenten, afkomstig van de FOD Financiën.
2. Inkomsten uit spaargeld en beleggingen, inkomsten uit vergoedingen voor schade, 
veroorzaakt door derden, arbeidsongevallen of beroepsziekten en inkomsten uit 
bezittingen en pensioenen in het buitenland bekomt de zorgkas via een ‘verklaring op 
eer’. 
3. Het zou interessant zijn om nog te kunnen beschikken over een gegevensbron over 
het spaargeld, maar momenteel is er in België geen dergelijke gegevensstroom 
beschikbaar om de inkomsten uit spaargeld te bekomen bij een onderzoek voor een 
zorgbudget. 
4. Antwoord op vraag 4, 5 en 6. Eerst en vooral, de redenen voor een terugvordering 
kunnen divers zijn. Het kan gaan om het niet tijdig aangeven van een feit dat leidt tot 
een vermindering of stopzetting van het recht (bv. verkoop of schenking van 
onroerend goed). Maar het kan ook gaan om kleine bedragen die teruggevorderd 
worden bij bijvoorbeeld betalingen bij recent overlijden.
De zorgkassen rapporteren per kwartaal de bedragen van de vastgestelde 
terugvorderingen in het kader van het zorgbudget voor ouderen met een zorgnood 
aan het Agentschap Vlaamse Sociale Bescherming. De vastgestelde terugvorderingen 
worden afgetrokken van de subsidie die de zorgkassen krijgen voor de uitbetaalde 
tegemoetkomingen. 
Een deel van deze terugvorderingen is ten laste van het Agentschap Vlaamse Sociale 
Bescherming (AVSB). Enerzijds gaat het hier om terugvorderingen waar de zorgkassen 
de bedragen niet bij de zorgbehoevende konden terugvorderen. Het agentschap 
onderzoekt de dossiers en probeert via de deurwaarder alsnog het bedrag bij de 
zorgbehoevende terug te vorderen.
Anderzijds gaat het om kwijtscheldingen van terugvorderingen waar de 
verantwoordelijkheid  niet bij de zorgkas of de zorgbehoevende ligt. Het Agentschap 
is financieel verantwoordelijk voor deze bedragen. 
2019 2020 2021 
Vastgestelde terugvorderingen,
al dan niet geïnd    1.418.606,60  1.296.253,04  1.562.704,05 
Terugvorderingen ten laste van 
AVSB       328.130,51      508.652,17      363.907,82 
2022 2023 
Vastgestelde terugvorderingen,
al dan niet geïnd    1.348.369,86  2.591.648,82 
Terugvorderingen ten laste van 
AVSB       317.313,39      387.424,05 
We beschikken niet over een opsplitsing per provincie, per gemeente en per 
inkomstenbron.
In onderstaande tabel vindt u de bedragen die AVSB via de deurwaarder heeft kunnen 
terugvorderen. Het gaat hier om de geïnde bedragen bij alle drie de zorgbudgetten, er 
kan geen onderscheid per zorgbudget gemaakt worden:
2019 97.362,73
2020 430
2021 19.509,25
2022 46.653,28
2023 4.113
