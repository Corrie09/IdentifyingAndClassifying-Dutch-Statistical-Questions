title: Lokale besturen - Meerjarenplannen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2043713
thema link: https://www.vlaamsparlement.be/parlementaire-documenten/schriftelijke-vragen/1800234
SCHRIFTELIJKE VRAAG
nr. 134
van BRECHT WARNEZ
datum: 1 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen  -  Meerjarenplannen
Het meerjarenplan is een cruciaal document voor elk lokaal bestuur. Het omschrijft voor 
een periode van zes jaar de beleidsdoelstellingen voor het te voeren beleid, verduidelijkt 
hoe het financieel evenwicht wordt gehandhaafd en omschrijft de financiële consequenties 
van de beleidsopties.
Vóór het einde van het eerste legislatuurjaar stelt de gemeente- en OCMW-raad het 
meerjarenplan vast voor een periode van zes jaar. Op die wijze heeft de (nieuwe) politieke 
meerderheid een jaar lang de tijd om haar beleidsdoelstellingen en beleidsopties planmatig 
vast te leggen. Het meerjarenplan is dus één jaar legislatuuroverschrijdend.
Een verbintenis mag alleen worden aangegaan als de financiële gevolgen ervan tijdens de 
periode van het meerjarenplan passen binnen de ramingen van het meerjarenplan en als 
de financiële gevolgen voor het lopende boekjaar passen binnen de limitatieve kredieten 
voor dat boekjaar in het meerjarenplan. In de gevallen dat het bestuur nog geen kredieten 
heeft voor het lopende boekjaar, moet elke nieuwe verbintenis of elke aanpassing aan een 
bestaande verbintenis worden goedgekeurd door de bevoegde gemeente- of OCMW-raad. 
Het belang van een tijdig goedgekeurd en aangepast meerjarenplan is dus cruciaal voor 
de verbintenissen en de goede werking van het lokale bestuur.
Deze vraag is een opvolgvraag van eerdere schriftelijke vragen. Gelieve de gegevens in 
een Excel-bestand te plaatsen.
1. Hoeveel gemeenten hadden geen goedgekeurd aangepast meerjarenplan op 1 januari 
2024? Over welke gemeenten gaat het? Graag een overzicht per provincie.
2. Hoeveel gemeenten hebben op dit ogenblik geen goedgekeurd aangepast 
meerjarenplan waarin ze de kredieten voor het boekjaar 2024 hebben vastgesteld? 
Over welke gemeenten gaat het? Graag een overzicht per provincie.
3. Hoeveel klachten werden bij de minister als toezichthoudende overheid ingediend 
tegen de aanpassing van een meerjarenplan?
a) Hoeveel toezichtprocedures zijn bezig? 
b) Hoeveel klachten werden afgewezen? 
c) Hoeveel werden ingewilligd (i.e. vernietiging van het meerjarenplan) en om welke 
reden?
4. Hoe evalueert de minister deze cijfers? Ziet ze nood aan verdere bijsturing omtrent de 
werking en de leesbaarheid voor de gemeenteraadsleden? Graag een stand van zaken 
en plan van aanpak.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 134 van 1 februari 2024
van BRECHT WARNEZ
1. Er zijn 3 besturen die niet voor 1 januari 2024 hun kredieten voor 2024 door de raad 
hebben laten goedkeuren. Het bestuur van Hemiksem deed dit op 16 januari 2024. 2 
besturen stelden nog geen aangepast meerjarenplan met beginkredieten voor 2024 
vast: Lummen en Izegem. De data van de goedkeuringen door de raad zijn te vinden in 
bijlage 1. 
2. Zie vraag 1.
3. Er werden 4 klachten ingediend tegen de aanpassing van het meerjarenplan waarbij de 
beginkredieten voor 2024 werden goedgekeurd. 2 klachten zijn nog in onderzoek, de 
andere 2 klachten zijn zonder gevolg afgehandeld. 
4. Het onderzoek bij gemeenteraadsleden, uitgevoerd door TriFinance en ABB, leverde 
enkele globale conclusies op:
•de beleids- en beheerscyclus wordt over het algemeen ervaren als een meerwaarde 
voor de werking en de rapportering van de lokale besturen, maar de 
beleidsrapporten zijn in hun huidige vorm niet vlot leesbaar, te technisch en te 
omvangrijk, waardoor de raadsleden het overzicht verliezen en ze de documenten 
niet vlot kunnen interpreteren en gebruiken;
•de strategische nota van het (aangepast) meerjarenplan geeft de politieke visie en 
de beleidskeuzes niet duidelijk weer en biedt vaak niet voldoende ruikbare 
informatie voor het debat in de gemeenteraad;
•bepaalde financiële schema’s zijn te technisch en te complex;
•de evoluties en de wijzigingen tegenover de vorige situatie komen onvoldoende tot 
uiting in de beleidsrapporten;
•de beleidsrapporten die de besturen aan de raadsleden bezorgen, zijn niet altijd 
digitaal doorzoekbaar;
•de beleidsrapporten brengen de volledige werking van het bestuur onvoldoende in 
beeld;
•de gemeenteraadsleden hebben behoefte aan opleiding en ondersteuning over de 
beleids- en beheerscyclus, de inhoud van de beleidsrapporten en de 
gebruiksmogelijkheden. 
De Vlaamse overheid heeft in 2023 de regelgeving over de beleids- en beheerscyclus 
van de lokale en provinciale besturen gewijzigd. De aanpassingen zijn erop gericht om 
de leesbaarheid en de bruikbaarheid van de beleidsrapporten (meerjarenplannen, 
aanpassingen meerjarenplannen en jaarrekeningen) te versterken voor de raadsleden. 
Het traject vloeide voort uit de conclusies vermeld hierboven. De aangepaste regels en 
de nieuwe schema’s en rekeningenstelsels treden in werking vanaf het meerjarenplan 
2026-2031 (en de latere aanpassingen daarvan) en de jaarrekening over het boekjaar 
2026. De fusiebesturen kunnen ervoor kiezen om de nieuwe regels ook al toe te passen 
voor de opmaak van hun eenjarig meerjarenplan 2025. In dat geval maken ze ook hun 
jaarrekening over het boekjaar 2025 al op volgens de nieuwe regels. Alle regelgeving 
vindt u in de Vlaamse Codex. 
BIJLAGE
Overzicht per provincie en per bestuur van de data van de vaststelling van het aangepast 
meerjarenplan 2024
