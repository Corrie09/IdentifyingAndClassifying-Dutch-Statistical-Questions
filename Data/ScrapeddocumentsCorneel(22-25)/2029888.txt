title: Openstelling lerarenopleidingen VDAB voor Waalse werkzoekenden - Stand van zaken
thema: Onderwijs en Vorming
Werk
pdf link: https://docs.vlaamsparlement.be/pfile?id=2029888
thema link: https://www.vlaamsparlement.be/parlementaire-documenten/schriftelijke-vragen/1786179
SCHRIFTELIJKE VRAAG
nr. 112
van ELISABETH MEULEMAN
datum: 7 december 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Openstelling lerarenopleidingen VDAB voor Waalse werkzoekenden  -  Stand van zaken
In mijn schriftelijke vraag van 10 november 2022 nr. 122 aan minister Weyts en nr. 132 
aan minister Brouns over het faciliteren van VDAB-opleidingen leerkracht voor mensen uit 
Wallonië, kaartte ik aan dat op dat moment werkzoekenden die in Wallonië wonen geen 
opleidingen tot leerkracht konden volgen via VDAB (los van eventueel vrijblijvende 
opleidingen). Concreet betekende het dat geïnteresseerden uit Wallonië geen vrijstelling 
van beschikbaarheid voor de arbeidsmarkt konden krijgen voor het volgen van een 
opleiding, al dan niet voor een knelpuntberoep. Dat betrof onder andere dus ook 
uitgeweken Vlamingen die soms op een steenworp van een Vlaamse school wonen.
In hun antwoord verklaarden de ministers dat werkzoekenden die in Wallonië wonen wel 
opleidingen kunnen volgen bij VDAB, maar het moet gaan om een door VDAB erkende 
opleiding én de bemiddelaar van de Service Public Wallon de l’Emploi et de la Formation 
Professionelle (Forem) moet oordelen dat de opleiding past in het traject naar werk van de 
betrokken werkzoekende. Maar blijkbaar heeft Forem een interne richtlijn die stelt dat 
onderwijskwalificerende opleidingen via VDAB daarvoor niet in aanmerking komen. De 
lerarenopleidingen vallen, net als bijvoorbeeld veel zorgopleidingen, onder die 
onderwijskwalificerende trajecten en kunnen dus inderdaad niet gevolgd worden door 
werkzoekenden uit Wallonië door die beslissing van Forem.
Dat wordt betreurd door beide ministers. En bij monde van minister Brouns klinkt het: “Ik 
vind de beslissing van le Forem om onderwijskwalificerende opleidingen via VDAB uit te 
sluiten voor Waalse werkzoekenden een gemiste kans om extra mensen in Vlaanderen te 
kunnen werven voor beroepen waar een onderwijskwalificatie een voorwaarde is om aan 
de slag te kunnen, bijvoorbeeld voor zorg- of onderwijsberoepen.”
De ministers kondigden eveneens aan dat er in 2023 besprekingen zullen worden opgestart 
tussen Forem en VDAB “voor het afsluiten van een nieuw samenwerkingsakkoord 
Vlaanderen-Wallonië. VDAB zal deze problematiek meenemen in de besprekingen van de 
totstandkoming van deze nieuwe samenwerkingsovereenkomst.”
1. We zijn ondertussen ruim een jaar later: hoe staat het met de aangekondigde 
besprekingen over onderwijskwalificerende opleidingen over de taalgrens heen? Zijn 
die effectief van start gegaan?
2. Werd de genoemde interne richtlijn besproken?
a) Zo niet, waarom niet?
b) Zo ja, wat waren de conclusies en wat mogen we dienaangaande verwachten in de 
toekomst?
3. Zijn de respectieve ministers tevreden met de (voorlopige) uitkomst? Wat zal elke 
minister eventueel nog verder ondernemen?
Deze vraag werd gesteld aan de ministers Ben Weyts (182), Jo Brouns (112)
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
GECOÖRDINEERD ANTWOORD 
op vraag nr. 112 van 7 december 2023
van ELISABETH MEULEMAN
1-2.Het ontwerp van het samenwerkingsakkoord werd op 13 oktober 2023 op de Vlaamse 
regering voor een eerste maal principieel goedgekeurd.
Aangezien dit een akkoord is op niveau van de beide gewesten, werd algemeen het 
volgende opgenomen in artikel 8 van het akkoord: Beide partijen vragen aan VDAB en 
Forem om aan de werkzoekende de mogelijkheid te bieden om in het andere gewest 
een erkende opleiding te volgen indien deze in het traject naar werk van de 
werkzoekende past.
Uit dit samenwerkingsakkoord zal een samenwerkingsovereenkomst tussen VDAB en 
Forem volgen. Deze overeenkomst is van onbepaalde duur en zal jaarlijks omgezet 
worden naar een concreet actieplan. We verwachten dat de 
samenwerkingsovereenkomst en bijhorend jaarlijks actieplan in 2024 tot uitvoering 
kan komen.
De mogelijkheid voor de onderwijskwalificerende opleidingstrajecten (OKOT) voor de 
Waalse werkzoekenden via VDAB kan dan opgenomen worden bij de bespreking van 
de jaarlijkse actieplannen.
3. Minister Brouns: Ik ben blij dat er een akkoord werd goedgekeurd, zowel door de 
Waalse als de Vlaamse Regering. Dat geeft Forem en VDAB een stevige basis om hun 
besprekingen te voeren. Ik vraag expliciet aan VDAB om zeker het punt over Waalse 
werkzoekenden die een OKOT-opleiding in Vlaanderen willen volgen, op te nemen in 
hun jaarlijkse actieplannen.
Minister Weyts: Het is al gebleken dat initiatieven die de VDAB neemt om 
werkzoekenden toe te leiden naar het lerarenberoep, zeer waardevol zijn. Als minister 
van onderwijs sta ik dan ook positief tegenover dit soort samenwerkingen om het 
lerarentekort aan te pakken, ook als dat regio overstijgend is. 
