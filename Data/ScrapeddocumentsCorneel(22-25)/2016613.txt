title: Lokale gebiedsdeals droogte - Projectoproep (2)
thema: Natuur en Milieu
pdf link: https://docs.vlaamsparlement.be/pfile?id=2016613
thema link: https://www.vlaamsparlement.be/parlementaire-documenten/schriftelijke-vragen/1779805
SCHRIFTELIJKE VRAAG
nr. 125
van BRECHT WARNEZ
datum: 16 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Lokale gebiedsdeals droogte  -  Projectoproep (2)
De projectoproep ‘Lokale gebiedsdeals droogte (2023)’ heeft als doel om 
watergerelateerde projecten te ondersteunen. De bedoeling is enerzijds om grote projecten 
te ondersteunen. De actieprogramma’s moeten namelijk uit minstens twee projecten 
bestaan en zich uitstrekken over het grondgebied van minstens drie gemeenten. Bovendien 
moeten de projecten pas klaar zijn in 2028. Anderzijds is het de bedoeling om via die grote 
projecten coalities en samenwerking tussen lokale actoren te bevorderen.
Met de introductie van de Lokale Gebiedsdeals krijgen Vlaamse ruimtelijke processen voor 
het eerst gezamenlijke investeringsmiddelen toegewezen, met als doel gebieden 
veerkrachtiger te maken tegen klimaatverandering.
Voor coalities die betrokken zijn bij ruimtelijke processen, met onderliggend verschillende 
lokale besturen, wordt vanuit die oproep financiering beschikbaar gesteld om de 
langetermijndoelstellingen direct op het terrein te realiseren. Met Vlaamse steun kunnen 
zij elk verschillende complexere lokale projecten uitvoeren die onderling samenhangen. De 
Vlaamse overheid financiert tot maximaal 80% van de kosten met behulp van middelen 
uit de Blue Deal, afkomstig van het herstelplan 'Vlaamse Veerkracht'.
In het antwoord op mijn vraag nr. 14 van 28 september 2023 gaf de minister aan dat 
negen aanvraagdossiers werden ingediend voor de oproep Lokale Gebiedsdeal Droogte 
2.0.
De minister gaf ook aan dat er twee wijzigingen waren ten opzichte van de vorige 
projectoproep:
- De subsidie in de tweede oproep bedraagt maximaal 75% van de uitvoeringskost. In 
de eerste oproep bedraagt die maximaal 80% van de uitvoeringskost.
- Private organisaties en particulieren kunnen geen initiatiefnemer zijn van een 
deelproject.
Gelieve de gevraagde gegevens via een Excel-bestand weer te geven.
1. Hoeveel aanvragen werden geweigerd?
a) Graag een overzicht van de geweigerde aanvragen per provincie en gemeente.
b) Wat waren de voornaamste redenen voor een weigering?
2. Hoeveel projecten werden goedgekeurd?
a) Hoeveel coalities werden goedgekeurd voor steun via de tweede projectoproep 
van 2023? Graag een overzicht van de aantallen per provincie en de betrokken 
gemeenten.
b) Werden projecten van coalities goedgekeurd die bij de vorige oproep eveneens 
steun kregen? Zo ja, hoe kijkt de minister daarnaar?
c) Is het mogelijk een korte beschrijving te geven van alle goedgekeurde projecten 
van coalities in West-Vlaanderen?
d) Is het mogelijk om per provincie de toegekende bedragen te vermelden en voor 
de projecten in West-Vlaanderen te bepalen op hoeveel subsidies ze aanspraak 
maken? Graag een overzicht per project.
3. Waarom heeft de minister de twee wijzigingen doorgevoerd ten aanzien van de eerste 
projectoproep? Ziet de minister dat de tweede projectoproep daardoor nu minder of 
net meer succesvol is?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 125 van 16 november 2023
van BRECHT WARNEZ
1. Deze informatie is nog niet gekend gezien de selectieprocedure nog loopt.
2. Deze informatie is nog niet gekend gezien de selectieprocedure nog loopt.
3. Ik heb de wijziging in subsidiepercentage doorgevoerd om meer uniformiteit te krijgen 
tussen de verschillende subsidieoproepen binnen het departement. Private organisaties 
en particulieren kunnen geen initiatiefnemer zijn van een deelproject om voorstellen 
waar mogelijks onduidelijkheid is m.b.t. staatssteun te vermijden.
