title: Werkervaringstrajecten bij lokale besturen - Gemeenschapsdienst
thema: Lokale overheden en Binnenlands bestuur
Werk
pdf link: https://docs.vlaamsparlement.be/pfile?id=2004575
thema link: https://www.vlaamsparlement.be/parlementaire-documenten/schriftelijke-vragen/1769682
SCHRIFTELIJKE VRAAG
nr. 14
van MAURITS VANDE REYDE
datum: 11 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkervaringstrajecten bij lokale besturen  -  Gemeenschapsdienst
In antwoord op vraag om uitleg nr. 35 (2023-2024) liet de minister weten dat er via de 
oproep voor gemeenschapsdienst 816 extra stageplekken gecreëerd waren bij 89 lokale 
besturen. De gemeenschapsdienst zit ingebed in de GLOW-tender, waarvan tot op 5 
oktober jl. al 4500 GLOW-trajecten opgestart werden (GLOW: Groeien en leren op de 
werkvloer). Binnen die trajecten stellen we 466 werkervaringsstages vast, waarvan 112 
voor een klant die bij de start van de stages al meer dan twee jaar uitkeringsgerechtigd 
werkzoekend was.
1. a) Betekent dit dat die 112 trajecten voor klanten die langer dan twee jaar 
werkzoekend zijn per definitie trajecten in de gemeenschapsdienst zullen worden?
b) Graag een overzicht van die 112 trajecten per gemeente.
c) Als het niet alleen om gemeenschapsdienst gaat, hoeveel van die trajecten zullen 
dan door een andere werkervaringsmaatregel worden ingevuld? Graag een 
overzicht per gemeente en per maatregel.
2. De minister gaf aan dat het nog te vroeg was om gedetailleerde cijfers over de invulling 
van de GLOW-tendertrajecten te geven. Desalniettemin mag ik ervan uitgaan dat 
VDAB wel kan meedelen hoeveel werkzoekenden al werden toegeleid naar de 
gemeenschapsdienst.
a) Hoeveel werkzoekenden heeft VDAB al toegeleid naar de gemeenschapsdienst?
b) Hoeveel van die werkzoekenden zijn effectief aan de slag in het stelsel van 
gemeenschapsdienst?
Graag een opsplitsing van het aantal per gemeente waar ze aan de slag zijn en 
daarbinnen naar geslacht.
c) Wat is de gemiddelde tijd tussen het bepalen van een traject voor 
gemeenschapsdienst en de concrete toeleiding van kandidaten om ze in te vullen 
door VDAB?
d) Wat zijn de belangrijkste selectiecriteria?
e) Zijn er werkzoekenden die een voorstel tot gemeenschapsdienst hebben 
geweigerd? Zo ja, hoeveel?
f) Hebben die een transmissie, resp. sanctie gekregen? Zo ja, hoeveel en welke 
sanctie?
g) Hoeveel van de toegestane trajecten wachten nog op toeleiding door VDAB?
3. De minister gaf in zijn antwoord op 5 oktober jl. nog aan dat hij op een vraag om uitleg 
van Tom Ongena positief had geantwoord dat gemeenten kunnen samenwerken voor 
het organiseren van de gemeenschapsdienst.
a) Wanneer werd die bijsturing van het reglement concreet doorgevoerd, zodat 
samenwerking tussen gemeenten mogelijk is?
b) Welke inspanningen gebeurden er om gemeenten daarvan op de hoogte te 
brengen? En wanneer gebeurde dat precies?
c) Hoeveel gemeenten hebben gebruikgemaakt van die mogelijkheid? Graag een 
oplijsting van de gemeenten die samenwerken, met telkens ook de vermelding 
van het aantal trajecten waarin wordt voorzien in het kader van de 
gemeenschapsdienst.
4. De verhouding tussen wijk-werken en gemeenschapsdienst moet nog duidelijk 
afgebakend worden. Bij het wijk-werken is het zo dat de werkzoekende een aantal 
toegelaten activiteiten mag uitvoeren, met als doel werkervaring op te doen. Bij de 
gemeenschapsdienst gaat het om competentieversterking. 
a) Tegen wanneer zal de minister die oefening klaar hebben?
b) Hoe verlopen de besprekingen met de Vereniging van Vlaamse Steden en 
Gemeenten (VVSG) en andere betrokkenen? Wat zijn de knelpunten?
c) Heeft de raad van bestuur van VDAB de aangekondigde evaluatie van de 
maatregel wijk-werken al aangevat? 
d) Hoe wordt dat concreet aangepakt?
e) Wanneer zal dat op de raad van bestuur komen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 14 van 11 oktober 2023
van MAURITS VANDE REYDE
1. a) Een GLOW-traject is opgebouwd uit werkplekleren (door middel van stages). De 
112 waarvan sprake gaat over werkervaringsstage en niet trajecten. Om van 
gemeenschapsdienst te kunnen spreken moet aan volgende criteria beantwoord: 
dat het een stage is met een beperkt aantal te presteren uren (minimum 32 u/ 
maanden ( 2 halve dagen in de week) en maximum 64 u/maand ( 2 hele dagen in 
de week) en dat de stage doorgaat bij een vzw, lokaal bestuur of in het onderwijs. 
De kans is dus evenzeer reëel dat de werkzoekende persoon in een stage start met 
een groter aantal uren of niet bij een lokaal bestuur of vzw of onderwijsinstelling. 
Dan is er geen sprake van gemeenschapsdienst. 
De opbouw van een GLOW-traject is als volgt: 
- een voorbereidende fase waarbij men in kaart brengt wat de (verschillende) 
jobdoelwitten van de klant zijn, in kaart brengen van de beperkingen van de 
klant, maar evenzeer de talenten. 
- een fase waarbij men de stages (BVS, WES) gaat zoeken en starten op basis 
van voorgaande voorbereidende fase. 
- evalueren van de stage, opbouwen van de stages/werkplek instrumenten 
werken naar IBO of IBO+toe, en intensieve bemiddeling naar verdere vacatures, 
als de stages niet zijn uitgemond in een aanwerving.
b) Ondertussen zijn er 624 WES stages opgestart binnen een GLOW-traject waarvan 
er 269 bij personen die meer dan 2 jaar uitkeringsgerechtigd werkzoekende was bij 
de start van de stage. In bijlage 1 kan je een tabel vinden van het overzicht van 
gemeenten waar de bovengenoemde stages zich bevinden. Let wel, dit houdt niet 
in dat de stage zich bij het lokaal bestuur zelf afspeelt. De stages worden op het 
grondgebied van de opgesomde gemeenten uitgevoerd. Meerdere stages per 
gemeente kunnen voorkomen. Het reconstrueren van de situatie op 5 oktober is 
echter niet meer mogelijk.
c) Als de werkzoekende niet in een WES-stage zit die voldoet aan de criteria 
‘gemeenschapsdienst’, dan kunnen volgende werkplek instrumenten ingezet 
worden: Een BVS-stage (beroepsverkennende stage), WES-stage die niet voldoet 
aan de criteria van gemeenschapsdienst of een IBO en/of een IBO+. Daarnaast 
wordt van de partner ook gevraagd om binnen het GLOW traject in te zetten op 
intensieve jobhunting in functie van uitstroom naar werk.
2. a) Gemeenschapsdienst wordt juridisch vormgegeven als een werkervaringsstage. 
Deze stages en dus ook gemeenschapsdienst maken integraal deel uit van een 
GLOW-traject. Werkzoekenden leidt VDAB toe naar dit groter activerend traject 
waarvan gemeenschapsdienst een deel kan uitmaken. Het is aan de partners die 
gegund zinnen binnen de GLOW-opdracht om de trajecten GLOW die bestaan uit 
werkplekleren vorm te geven. 
b) Op dit moment zijn enkel voorlopige en algemene cijfers gekend. Op 5 oktober jl. 
zijn er 4500 GLOW-trajecten opgestart met 112 WES stages voor een werkzoekende 
die bij de start van de stages al meer dan twee jaar uitkeringsgerechtigd 
werkzoekend was. Tegen eind dit jaar voorziet VDAB een rapport met een overzicht 
van de aantallen op jaarbasis met bijhorende cijfers in detail en duiding.
c) VDAB bemiddelaars werken constant met hun portefeuille van werkzoekenden en 
schatten op maat in welk traject naar werk het meeste geschikt is voor een 
werkzoekende. Een gemiddelde duurtijd is 3 maanden. Werkzoekenden die nood 
hebben aan intensieve begeleiding, worden binnen drie maanden toegeleid naar 
een aanbod met intensieve begeleiding, dat kan bijvoorbeeld (maar niet uitsluitend) 
gaan om een GLOW-traject. VDAB zet actief in op de toeleiding naar intensieve 
begeleiding wanneer een werkzoekende daar nood aan heeft, en volgt dit 
nauwgezet op. Werkzoekenden worden dus niet specifiek toegeleid naar trajecten 
‘gemeenschapsdienst’ maar naar de GLOW.
d) De volgende criteria worden bij het toeleiden naar een GLOW-traject door de VDAB 
bemiddelaars mee in rekening gebracht bij hun inschattingsproces: 
- Een werkzoekende kan met behulp van de inzet van werkplekinstrumenten 
(BVS, WES, IBO, IBO+) de brug maken naar het regulier economisch circuit 
binnen een traject van maximaal 24 maanden. 
- Een werkzoekende krijgt hierbij gespecialiseerde en intensieve begeleiding van 
de GLOW-partner die rekening houdt met bepaalde drempels die de 
werkzoekende heeft naar de arbeidsmarkt. Deze drempels worden bekeken  en 
indien mogelijk weggewerkt tijdens het GLOW-traject. 
- Anderstalige werkzoekenden kunnen beroep doen op taalcoaching tijdens 
stages, en in korte tewerkstellingen in het GLOW-traject of tijdens de 
nazorgperiode van het GLOW-traject. 
- Alle deelnemers binnen een GLOW-traject krijgen bij de opstart in een 
tewerkstelling de nodige nazorg van de GLOW-partner.
e-f) Als een werkzoekende binnen een GLOW-traject niet goed meewerkt en stappen 
in zijn traject weigert uit te voeren dan zal de GLOW-partner een aanvraag voor 
bemiddeling doen naar de  VDAB-bemiddelaar die heeft toegeleid naar het GLOW-
traject. Een mogelijk resultaat hiervan kan zijn dat er een transmissie wordt 
opgestart en dat de klant gesanctioneerd wordt. Tot op heden zijn er voor de 
gestarte GLOW-trajecten nog geen transmissies gedetecteerd. 
g) cfr. 2a) 
3. Ik merk dat er nood is aan verduidelijking over het al dan niet kunnen samenwerken 
tussen lokale besturen rond de gemeenschapsdienst: In het kader van 
gemeenschapsdienst is er geen samenwerkingsmogelijkheid tussen lokale besturen. 
Wel is het zo dat de vraag tot samenwerking inderdaad bij de collega’s van WSE Europa 
is binnengekomen om binnen deze oproep gemeenten samen te laten indienen. Doch 
deze vraag is binnengekomen toen de oproep al een tijdje bezig was. WSE Europa 
heeft na afstemming zowel intern als met mijn kabinet ervoor geopteerd om die 
samenwerkingsmogelijkheid niet te voorzien. Dit omdat ten eerste het niet eerlijk zou 
zijn voor de lokale besturen die reeds hadden ingediend maar ten tweede ook om de 
oproep niet nodeloos complexer te maken. Er is dus geen sprake van enige bijsturing, 
de oproep is  niet aangepast en wettelijke regelgeving is hier niet van toepassing. 
4. VDAB werkt volop aan een evaluatie van de activerende maatregel wijk-werken. VDAB 
zal een huidig beeld geven van hoe wijk-werken op dit moment loopt en daarnaast zal 
men in deze evaluatie stilstaan bij de positionering van wijk-werken ten opzichte van 
het dienstverlenende instrumentarium waar VDAB gebruik van kan maken. En in het 
bijzonder ten opzichte van gemeenschapsdienst. De raad van bestuur van VDAB heeft 
deze evaluatie geïnitieerd op het moment dat de recente wijzigingen aan het decreet 
van wijk-werken werden besproken. VDAB staat in nauw contact met VVSG en brengt 
zulke zaken ter bespreking in de daar voorziene overlegfora. VDAB tracht tegen het 
einde van dit jaar een eerste oefening klaar te hebben voor een eerste bespreking.  
BIJLAGE
Overzicht
