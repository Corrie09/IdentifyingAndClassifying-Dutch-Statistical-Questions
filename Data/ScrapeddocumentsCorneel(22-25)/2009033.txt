title: Duurzame bosaanplanting - Monitoring
thema: Natuur en Milieu
pdf link: https://docs.vlaamsparlement.be/pfile?id=2009033
thema link: https://www.vlaamsparlement.be/parlementaire-documenten/schriftelijke-vragen/1773296
SCHRIFTELIJKE VRAAG
nr. 67
van MIEKE SCHAUVLIEGE
datum: 19 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Duurzame bosaanplanting  -  Monitoring 
In het kader van de uitvoering van het Vlaamse regeerakkoord 2019-2024 heeft de 
minister in 2020 het bosuitbreidingsplan ‘Meer bos in Vlaanderen’ gelanceerd, waarbij ze 
een bosaanplanting van 4000 ha beloofde tegen 2024. De huidige overzichten van het 
Agentschap voor Natuur en Bos (ANB) en het Instituut voor Natuur- en Bosonderzoek 
(INBO) tonen aan dat momenteel 1131,3 ha aan bosgebied geplant werd. Daarnaast werd 
volgens de bosteller ook 558,3 ha compensatiebos geplant. 
Het blijkt echter dat de slaagkans van de initiatieven voor het aanplanten van bos niet 
gelijk is aan 100%; zo is bijvoorbeeld de toestand van compensatiebossen in Voeren en 
Mechelen niet gezond.
1. Wat betreft de monitoring, controle en evaluatie. 
a) Wat is de huidige methodiek om te evalueren of bosaanplantingen geslaagd zijn? 
Kan de minister die methode verduidelijken? 
b) Worden er systematische controles uitgevoerd? Zo ja, op welke manier gebeurt 
dat? Zijn er terreincontroles? Zijn er desktopcontroles? Wanneer worden de 
controles georganiseerd?
c) Worden er ook nacontroles uitgevoerd? Zo ja, na hoeveel jaar en hoe vaak worden 
ze uitgevoerd? Graag een overzicht van alle types controle van 2019 tot op heden. 
2. Is er een Vlaams monitoringplan dat de status en dus de effectiviteit van de 
aanplantingen opvolgt? Waaruit bestaat dat? 
Zo ja, hoe en door wie worden de resultaten van die controles geregistreerd?
3. Algemeen stelt men dat 1 ha bosaanleg overeenstemt met het planten van 2500 
bomen. 
Hoe definieert de minister een geslaagde bosaanplanting? Welke criteria worden 
gehanteerd om dat te bepalen? Hoeveel procent van de aanplant moet overleven om 
te spreken van een geslaagde bosuitbreiding of een geslaagd boscompensatieproject? 
4. Wat is de huidige stand van zaken met betrekking tot het monitoren van de tijdens 
deze legislatuur aangeplante bossen in Vlaanderen?
a) Hoe duurzaam zijn die initiatieven geweest? Hoeveel van de geplande 
aanplantingen zijn tot op heden effectief uitgevoerd? Graag een overzicht van 
2019 tot vandaag. 
5. Kan de minister per provincie en per jaar aangeven welk percentage van de 
bosaanplantingen als geslaagd wordt beschouwd? Graag een opsplitsing tussen nieuwe 
bossen en compensatiebossen van 2019 tot op heden. 
a) Op welke manier wordt die informatie opgevraagd en gecontroleerd?
b) Wat gebeurt er met bosaanplantingen die als niet geslaagd worden beschouwd?
c) Hoe wordt de opvolging van niet-geslaagde aanplantingen georganiseerd?
d) Welke instanties of organisaties zijn verantwoordelijk voor die opvolging en welke 
initiatieven worden genomen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 67 van 19 oktober 2023
van MIEKE SCHAUVLIEGE
1. De bossen die door het Agentschap voor Natuur en Bos (ANB) worden gerealiseerd, 
worden geëvalueerd door de boswachters. Mocht het jonge bos niet op eigen kracht tot 
voldoende kroonsluiting komen, kan een bijkomende aanplant nodig zijn (“inboeten”).
Bij de subsidies voor bebossing is er in de besluiten van de Vlaamse Regering 
opgenomen dat de aanvrager de bebossing 25 jaar in stand moet houden.
Voor wat betreft de subsidie voor bebossing in het Besluit van de Vlaamse Regering 
(BVR) van 30/11/2015 start die termijn bij de indiening van de betalingsaanvraag. Er 
is een verplichte terreincontrole bij de uitbetaling van de eerste schijf en tweede schijf 
van het subsidiebedrag opgenomen.
Voor wat betreft de subsidie voor bebossing in het BVR van 30/10/2020 begint die 
termijn bij de uitbetaling van de subsidie. Er is geen bepaling over een verplichte 
terreincontrole voorafgaand aan de uitbetaling opgenomen. Er is wel opgenomen dat 
de gemachtigde personeelsleden van het agentschap en de Vlaamse overheid of de 
personen die zij aanstellen een controle kunnen uitvoeren. De uitbetaling van deze 
subsidie gebeurt volgens het BVR op basis van aan te leveren bewijstukken van de 
aanplant. In geval van twijfel wordt er alsnog een terreincontrole opgevraagd. In de 
overgrote meerderheid van de aanvragen is er geen twijfel of de aanplant uitgevoerd 
is en wordt er uitbetaald op basis van de bewijsstukken. 
In beide regelingen is er voorzien dat de subsidie teruggevorderd wordt indien niet aan 
de verbintenisvoorwaarden voldaan is. 
Voor bossen die door het ANB worden gerealiseerd, is de controle gesystematiseerd bij 
bebossingen die uitbesteed worden. Hier vindt een voorlopige en een definitieve 
oplevering plaats. De aanplantingen worden uitgevoerd tussen midden november en 
eind februari. In maart vindt er een controlerondgang plaats van de aanplanting; deze 
controlegang is meteen ook de keuring voor de voorlopige levering.
De opdrachthouder is vervolgens verantwoordelijk voor het plantgoed tot minimaal 
85% van het plantgoed is aangeslagen. De opdrachthouder is in het groeiseizoen 
verantwoordelijk om het plantsoen vrij te stellen van concurrerende vegetatie. In 
september vindt er opnieuw een controleronde plaats. Indien minimaal 85% van het 
plantsoen is aangeslagen, wordt de opdracht definitief opgeleverd. Bij een lager 
slagingspercentage moet de opdrachtnemer het afgestorven plantsoen in het 
daaropvolgende plantseizoen inboeten. De opdrachthouder kan overmacht inroepen 
voor onvoorziene omstandigheden, bijvoorbeeld bij extreme droogte. In die gevallen 
zal het agentschap financieel tussenkomen voor het uitvoeren van de inboet. De 
garantieperiode wordt telkens met 12 maanden verlengd tot minimaal 85% van het 
plantsoen is aangeslagen.
Voor aanplanten of spontane verbossingen in eigen regie (dus niet uitbesteed, maar 
uitgevoerd door de arbeiders van het agentschap zelf) gebeurt op initiatief van de 
boswachter een gelijkaardige opvolging, alleen is er in deze gevallen geen formele 
oplevering.
De aanvragers dienen volgens het BVR van 30/11/2015 een beheerplan op te maken. 
Er is een evaluatie van deze beheerplannen voorzien in het regelgevend kader van deze 
beheerplannen. Zo kan er ook na de uitbetaling van de subsidie opgevolgd worden of 
het bos in stand gehouden wordt. De evaluatie van de beheerplannen moet nog van 
start gaan omdat er nog geen beheerplannen in aanmerking komen voor een eerste 
zesjaarlijkse evaluatie. 
De aanvragers van een subsidie volgens het BVR van 30/10/2020 hebben geen 
verplichting tot de opmaak van een beheerplan. Dat is uiteraard ook niet verboden 
waardoor voor een deel van de bebossingen de opvolging via de evaluatie van de 
beheerplannen kan verlopen. Voor de andere aanvragen is het nog te kort na de 
aanplant om opvolgcontroles te doen. Het voornemen is om de opvolging in 2024 op 
te starten aan de hand van een steekproef uit de eerste aanvragen.
2. Elke individuele bosuitbreiding wordt opgevolgd. Bossen gerealiseerd in het kader van 
het bosuitbreidingsplan ‘Meer bos in Vlaanderen’ (d.i. de bossen die geregistreerd staan 
op de bosteller) zijn juridisch gezien bos. Onverminderd het feit dat er garanties zijn 
ingebouwd om elke bosuitbreiding te laten slagen, zal op elk perceel dat deel uitmaakt 
van dit bosuitbreidingsplan het Bosdecreet van toepassing zijn.
3. Het criterium is gelijk aan het begrip bos in het Bosdecreet. Bij de subsidie voor 
bebossing betekent bos volgens het Bosdecreet bestaande uit overwegend inheemse 
soorten uit de lijst met subsidiabele soorten met een afwijking van 10% natuurlijke 
verjonging van exoten die getolereerd kan worden volgens beide BVR. Er wordt niet 
gewerkt met een vast aantal bomen per hectare omdat elke bos anders is afhankelijk 
van onder meer de aangeplante soorten, eventuele open plekken en ook natuurlijke 
verjonging die gebruikt wordt. Een aanplant kan bijvoorbeeld ook groepsgewijs 
gebeuren. Voor bossen die door het ANB worden gerealiseerd, spreken we - zoals hoger 
vermeld - van een geslaagde aanplanting indien minimaal 85% van het plantsoen is 
aangeslagen.
4. Alle meldingen op de bosteller worden in de back office van het e-loket nagekeken en 
gevalideerd als aangeplant op basis van de aangeleverde gegevens.
Onderstaande tabel geeft bijkomend een overzicht van de aanplantingen die de 
voorbije jaren zijn uitbesteed op eigen domeinen door het ANB. Op deze aanplantingen 
was drie jaar nazorg en inboetgarantie voorzien. Aanplantingen worden definitief 
opgeleverd als minimaal 85% van het plantgoed is aangeslagen.
Plantseizoen Opp. bebost 
(ha)Voorlopig 
opgeleverdDefinitief 
opgeleverdOpmerking
2018-2019 9,00 100% 100 %
2019-2020 9,63 100% 95 %
2020-2021 37,52 100% 87 %
2021-2022
67,04 100%/ Definitieve 
oplevering voorzien 
in 2024
2022-2023
109,40 100%/ Definitieve 
oplevering voorzien 
in 2025
5. a) Het is niet mogelijk om de cijfers met betrekking tot de gecontroleerde 
compenserende bebossing uit de bestaande databank te halen. Elke 
compenserende bebossing wordt minstens twee keer gecontroleerd, dit wil zeggen 
tot wanneer de aanplant als geslaagd kan worden beschouwd. Een aanplanting 
wordt pas als geslaagd beschouwd wanneer ten minste 80% van het aangeplante 
stamtal bij de controle nog in leven is en deze levende bomen en struiken regelmatig 
gespreid over het terrein voorkomen. Wanneer de compenserende bebossing, na 
vaststelling en verwittiging per brief, niet of gebrekkig is uitgevoerd, wordt het 
dossier doorgestuurd naar Natuurinspectie voor het opstellen van een proces-
verbaal.
Overeenkomstig het antwoord op deelvraag 4a, streeft het ANB naar 100% 
geslaagde bosaanplantingen. Op niveau van de ‘voorlopige oplevering’ is dit alvast 
gelukt. De aanplantingen worden verder opgevolgd zodat ook 100% definitief kan 
opgeleverd worden.
b) Wat betreft de subsidieaanvragen wordt er steeds eerst gevraagd aan de aanvrager 
om de aanplant te vervolledigen en aan te vullen. Indien dat niet gebeurt, wordt de 
uitbetaling van een schijf verminderd of teruggevorderd.
c) De controles van de gesubsidieerde aanplanten wordt centraal opgevolgd en 
gecoördineerd. De controles zelf worden uitgevoerd door lokale medewerkers van 
het ANB.
d) Zie het antwoord onder 5c). Uiteraard worden meldingen van aanplanten die het 
niet goed doen steeds aandachtig nagekeken. Vele van de subsidieaanvragen voor 
bebossing worden geadviseerd en vaak zelfs helemaal begeleid door bosgroepen, 
Bos Plus en natuurverenigingen. Zij spelen dus ook een belangrijke rol bij het 
opvolgen van de aanplanten. Hun expertise en ervaring draagt zeker bij tot het 
succes van de aanplanten.
