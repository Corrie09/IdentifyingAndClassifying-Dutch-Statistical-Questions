title: Sociale huisvesting - Rapportering klachten woonkwaliteit bij Vlaamse Ombudsdienst
thema: Wonen
pdf link: https://docs.vlaamsparlement.be/pfile?id=2038446
thema link: https://www.vlaamsparlement.be/parlementaire-documenten/schriftelijke-vragen/1798442
SCHRIFTELIJKE VRAAG
nr. 162
van AN MOERENHOUT
datum: 25 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huisvesting  -  Rapportering klachten woonkwaliteit bij Vlaamse Ombudsdienst
De Vlaamse Ombudsdienst volgt de klachten die woonmaatschappijen krijgen ook op door 
de klachtenrapportage door de woonmaatschappijen. Kwalitatieve klachtenbehandeling en 
open rapportering daarover is een sterke indicator voor de klantvriendelijkheid van de 
instantie (dixit het jaarrapport 2022 van de Vlaamse Ombudsdienst). Maar er moet worden 
vastgesteld dat 15 maatschappijen geen klachtenrapporten ingediend hebben. 
Daarbovenop vermeldt het jaarrapport ook nog minstens 7 maatschappijen die 
nietszeggende rapporten indienden.
Er zijn ook maatschappijen die het veel beter doen en een te verwachten aantal klachten 
registreert, beschrijft en besluit met uitleg over concrete realisaties en geplande 
verbeteringen.
1. Heeft de minister zicht op hoeveel klachten over woningkwaliteit binnenkwamen bij de 
woonmaatschappijen zelf in 2023, 2022, 2021, 2020, 2019 en 2018?
2. Hoeveel van die klachten gingen precies over vocht- of schimmelproblematiek in sociale 
woningen? Graag een overzicht per jaar (van 2023 t.e.m. 2018).
3. Wat wilt de minister doen om de klachtenrapportering door maatschappijen te 
verbeteren? 
Uit het jaarrapport van de Vlaamse Ombudsdienst blijkt dat sommige maatschappijen 
die zeer serieus nemen, terwijl andere de rapportage compleet naast zich 
neerleggen. Nochtans zijn woonmaatschappijen decretaal verplicht een 
klachtenbehandeling aan te bieden. Slechte klachtenrapportering kan betekenen dat er 
of sprake is van een ontoereikende klachtenbehandeling, en/of sprake is van een 
ontoereikende monitoring van binnenkomende klachten. Beide zijn verontrustend.
Hoe wilt de minister ervoor zorgen dat woonmaatschappijen alle klachten registreren, 
opvolgen én hun opvolging duidelijk documenteren (en delen met de Vlaamse 
Ombudsdienst)?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 162 van 25 januari 2024
van AN MOERENHOUT
1-2.In uitvoering van artikel 4.4 van de Vlaamse Codex Wonen zijn de klachten over de 
woningkwaliteit, maar ook andere klachten van sociale huurders de bevoegdheid van 
de Vlaamse Ombudsdienst. In uitvoering van artikel 2 van het decreet houdende 
instelling van de Vlaamse Ombudsdienst is deze dienst ingericht bij het Vlaams 
parlement. De gegevens kunnen dus opgevraagd worden bij de Vlaamse 
ombudsdienst.
3. Via het prestatiehandboek wordt ingespeeld op de verplichtingen voor 
woonmaatschappijen die gelden onder het klachtendecreet. Zo wordt in de eerste plaats 
het belang van een degelijk klachtenmanagement benadrukt: “Een bijzonder aspect van 
organisatiebestuur en -beheersing, dat de regelgeving trouwens oplegt, is het 
beschikken over een goed klachtenmanagementsysteem. Omdat een falende 
klachtenprocedure impact kan hebben op verschillende doelstellingen, verdient dit 
bijzondere aandacht bij de beoordeling van verschillende aspecten“. 
Vervolgens wordt dit doorvertaald in concrete prestatievereisten, met name:
-De woonmaatschappij brengt (kandidaat-)huurders en (kandidaat-)verhuurders op 
de hoogte van de klachtenprocedure en maakt hen ermee vertrouwd (OD 6.1).
-Ze organiseert een adequaat klachtenmanagementsysteem en trekt lessen uit de 
ontvangen klachten om de werking en de klantentevredenheid te verhogen (OD 6.3).
Het prestatiehandboek geeft hierbij nog de volgende toelichting: “Ook uit een analyse 
van de klachten, ontvangen via de klachtenprocedure, kunnen lessen worden getrokken 
om de werking van de woonmaatschappij bij te sturen, te verbeteren. De 
klachtenprocedure als een van de instrumenten die bijdraagt tot een verbeterde werking 
vereist een procedure die laagdrempelig en toegankelijk (mogelijkheid om via 
verschillende manieren een klacht te formuleren) alsook transparant (duidelijkheid over 
de verschillende stappen binnen deze procedure) is.”.
Het opvolgen van deze prestaties gebeurt door de Visitatieraad, die de komende 
legislatuur opnieuw zal opstarten. Daarnaast zal ook de Toezichthouder voortaan 
nauwer toezien op woonmaatschappijen die verplichtingen uit het klachtendecreet niet 
nakomen. Het Vlaams Bemiddelingsboek biedt daartoe voldoende handvaten.
