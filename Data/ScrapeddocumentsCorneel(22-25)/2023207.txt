title: Kinderarmoedebeleid - Projectoproep 'Lokale bondgenotennetwerken' (2)
thema: Armoedebeleid
pdf link: https://docs.vlaamsparlement.be/pfile?id=2023207
thema link: https://www.vlaamsparlement.be/parlementaire-documenten/schriftelijke-vragen/1785655
SCHRIFTELIJKE VRAAG
nr. 42
van BRECHT WARNEZ
datum: 6 december 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Kinderarmoedebeleid  -  Projectoproep 'Lokale bondgenotennetwerken' (2)
Om de kansarmoede bij kinderen en jongeren structureel te verminderen, heeft de 
Vlaamse overheid het initiatief genomen om lokale bondgenotennetwerken op te starten 
of bestaande netwerken te verruimen en te verankeren. Dat doet ze door 7 miljoen euro 
subsidies voor die lokale netwerken toe te kennen.
De netwerken richten zich tot alle kinderen en jongeren die opgroeien in gezinnen met een 
kansarmoederisico. Het werkingsgebied is het Nederlandstalig basisonderwijs, het 
Nederlandstalig secundair onderwijs of beide. Er wordt voorzien in concrete hulp- en 
dienstverlening.
Het project moet er onder andere voor zorgen dat actoren die actief (willen) zijn op het 
vlak van kansarmoedebestrijding elkaar kunnen vinden of meer op de hoogte zullen zijn 
over wat er op het terrein bestaat. De projectoproep heeft daarom als doelstelling om 
nieuwe lokale bondgenotennetwerken op te richten of bestaande netwerken te versterken 
en structureel te verankeren. Zo kunnen de netwerken hun aanbod beter afstemmen, beter 
bekendmaken en een snelle en warme toeleiding realiseren. Indien nodig kunnen ze een 
bijkomende ondersteuning organiseren die tegemoetkomt aan de noden en concrete hulp 
bieden aan kinderen en gezinnen.
De ondersteuning van de lokale netwerken verliep via een oproep die liep tot 8 oktober 
2023. Voor het project werd een budget van 7 miljoen euro gereserveerd.
In het antwoord op mijn schriftelijke vraag nr. 28 van 9 november 2023 gaf de minister 
aan dat de toekenningsprocedure nog niet helemaal afgerond was.
Gelieve alle gegevens beschikbaar te stellen in Excel.
1. Hoeveel aanvragen zijn er ingediend? Graag een overzicht per provincie met 
vermelding van de totaalbedragen.
2. Hoeveel dossiers werden toegekend en aan welke indieners? Graag een oplijsting met 
vermelding van het bedrag per provincie.
3. Betreffende de West-Vlaamse geselecteerden:
a) Graag een overzicht, per gemeente, van alle toegekende subsidies per West-
Vlaamse geselecteerde, inclusief de aan hen toegekende bedragen en een korte 
vermelding van de (sub)doelstellingen van de organisatie.
b) Indien het bondgenotennetwerk geen nieuw netwerk is en geïntegreerd wordt in 
(een) bestaand(e) netwerk(en), graag de motivatie van wat in het project 
complementair beoogd wordt.
4. Wat zijn de belangrijkste redenen van afwijzing van projecten?
5. Is de minister tevreden over het aantal toegekende subsidies en de effecten van de 
oproep?
a) Zo niet, ziet de minister nood aan verdere maatregelen?
b) Zo niet, denkt de minister na over hoe hij de lokale bondgenoten inhoudelijk kan 
ondersteunen zodat hun projecten wel goedgekeurd worden?
c) Is de minister tevreden met de geografische spreiding van de aanvragen?
6. In totaal werd door de Vlaamse overheid een budget van 7 miljoen euro gereserveerd.
a) Acht de minister het vooropgestelde budget voor die subsidie voldoende? Zo niet, 
plant hij stappen om dat budget op te trekken?
b) Plant de minister na deze oproep nieuwe initiatieven in dat domein?
c) Welke actoren zal hij daarbij betrekken? Graag een plan van aanpak, met timing 
en budget.
7. Welke lessen trekt de minister uit die oproep die hij zal meenemen voor toekomstige 
oproepen, beleid of projecten?
BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 42 van 7 december 2023 
van BRECHT WARNEZ
1. Er werden 151 aanvragen ingediend, waarvan 147 ontvankelijk waren. Het overzicht 
per provincie met de totaalbedragen is opgenomen in bijgevoegde Exceltabel, tabblad 
1.
2. Er werden 19 aanvragen goedgekeurd die gefinancierd worden op de begroting 2023 
en 26 aanvragen die gefinancierd zullen worden op de begroting 2024, onder 
voorbehoud van goedkeuring van die begroting 2024 door het Vlaams Parlement. Een 
lijst van de goedgekeurde aanvragen met vermelding van het bedrag per provincie is 
opgenomen in bijgevoegde Exceltabel, tabblad 2 voor 2023 en tabblad 3 voor 2024.
3. Een overzicht van de West-Vlaamse geselecteerde projecten is opgenomen in 
bijgevoegde Exceltabel, tabblad 4.
4. Er zijn verschillende redenen waarom projecten niet geselecteerd werden. Vier 
projecten zijn onontvankelijk omdat ze niet werden ingediend door een vzw. Een aantal 
projecten voldoen niet aan de doelstellingen en focus van deze projectoproep, bv. door 
zich niet te richten op kinderen op schoolgaande leeftijd, geen echt 
bondgenotennetwerk vormen of geen acties ter ondersteuning van kinderen en 
gezinnen vooropstellen. Een aantal projecten scoren globaal te laag (<50%) op de 
vooropgestelde beoordelingscriteria waardoor ze niet in aanmerking komen voor 
subsidiëring. Tenslotte zijn er ook projecten die wel voldoende hoog scoren, maar 
waarvoor geen budgettaire ruimte meer was. De geselecteerde projecten zijn diegene 
die door de jury de hoogste score kregen, binnen het beschikbare budget.
5. a) Het is voor mij duidelijk dat de vele ingediende projecten aantonen dat het een 
juiste en nodige keuze was om middelen vrij te maken voor de ondersteuning van 
lokale initiatieven kinderarmoedebestrijding. Lokale organisaties uit de 
verschillende sectoren ervaren grote noden bij de doelgroep, en tonen een duidelijk 
engagement om hierop in te zetten. 
b) Gezien de budgettaire context is het niet mogelijk om niet geselecteerde projecten 
alsnog een subsidie toe te kennen. Organisaties die dit wensen krijgen wel feedback 
over de jurybeoordeling van hun projectaanvraag en de elementen die er toe 
leidden dat ze lager scoorden dan de geselecteerde projecten. Geselecteerde 
projecten ontvangen overigens ook ondersteuning om hun project zo goed mogelijk 
te realiseren.
c) Ik ben zeer tevreden over de geografische spreiding van de aanvragen en van de 
uiteindelijk geselecteerde projecten, zowel binnen de Vlaamse provincies als in 
Brussel. Hierop is echter een belangrijke uitzondering: de ondervertegenwoordiging 
van zowel het aantal aanvragen als het aantal geselecteerde projecten in Vlaams-
Brabant. Naast de geografische spreiding is er ook diversiteit inzake de grootte van 
de stad of gemeente waar projecten gerealiseerd worden, (sub)doelgroepen en 
betrokken organisaties. Dat bevestigt de brede nood en het grote engagement in 
de samenleving.
6. a) Zoals u weet zijn de middelen op de begroting Armoedebestrijding beperkt. Daarom 
hebben we binnen de Vlaamse Regering al extra budget vrijgemaakt voor deze 
oproep: 3 miljoen euro op de begroting 2023 en meteen ook 4 miljoen euro op de 
begroting 2024. Het is uiteraard jammer dat hiermee niet alle kwaliteitsvolle 
projecten geselecteerd kunnen worden. De nood is immers hoog. Een verdere 
verhoging van het budget is niet voorzien.
b-c)Gezien het einde van deze legislatuur nadert, zijn mijn mogelijkheden in de 
komende periode beperkt. Er zal geen nieuwe projectoproep komen. 
7. Wat mij betreft zal er ook in de toekomst hier sterk op ingezet moeten blijven worden. 
Projectmatig voor nieuwe initiatieven, maar ook structureel binnen alle relevante 
sectoren. Waarbij er ook in voldoende ondersteuning voorzien wordt van organisaties 
die willen bijdragen aan de strijd tegen kinderarmoede, maar hierin nog niet altijd 
voldoende expertise of middelen hebben. Hoewel we in deze oproep de mogelijkheid 
boden aan kleine vzw’s om in te dienen, merken we dat het niet altijd evident is voor 
hen om een dossier in te dienen dat voldoende beantwoordt aan de criteria van de 
oproep. Zowel bij de opmaak van toekomstige oproepen als de ondersteuning bij het 
indienen van aanvragen kan hier nog optimaler op ingezet worden. Er is ook blijvend 
bijzondere aandacht nodig voor regio’s met beperkt aanbod aan hulp- en 
dienstverlening. 
Zoals toegelicht in het antwoord op vraag 6 zijn mijn mogelijkheden hier aan het einde 
van de legislatuur beperkt. 
Ik geef tenslotte ook nog mee dat ik, bij de totstandkoming van de projectoproep, een 
stakeholdersbijeenkomst heb georganiseerd met actoren uit onderwijs, welzijn en het 
brede middenveld. Hun input gaf mee vorm aan deze oproep. Ik heb dit als zeer positief 
ervaren.
BIJLAGE
Overzicht van projecten
