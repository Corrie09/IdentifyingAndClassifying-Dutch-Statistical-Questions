title: N25 expresweg Blanden (Oud-Heverlee) - Signalisatie afscheiding fietspad
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2017614
thema link: https://www.vlaamsparlement.be/parlementaire-documenten/schriftelijke-vragen/1780706
SCHRIFTELIJKE VRAAG
nr. 235
van ARNOUT COEL
datum: 20 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
N25 expresweg Blanden (Oud-Heverlee)  -  Signalisatie afscheiding fietspad
Op de N25 expresweg in Blanden (Oud-Heverlee) loopt er vanaf de op- en afrit van de E40 
in de richting van het kruispunt met de N251 Naamsesteenweg en de Bierbeekstraat een 
dubbelrichtingsfietspad langs de weg. Fietsers op dat fietspad worden van de 
automobilisten gescheiden door middel van verhoogde betonblokken. Doordat de 
zichtbaarheid van die betonblokken bij nacht soms beperkt is, zijn de automobilisten soms 
genoodzaakt hun grootlichten op te zetten, waardoor de fietsers verblind worden.
1. Heeft de minister, haar kabinet of administratie al eerder gelijkaardige meldingen 
ontvangen over de zichtbaarheid op de expresweg in Oud-Heverlee? 
2. Hoe evalueert de minister de situatie op de expresweg? Zijn de betonblokken bij nacht 
voldoende zichtbaar? In welke mate is er momenteel signalisatie aanwezig om de 
zichtbaarheid ter plaatse te garanderen?
3. Plant de minister initiatieven om de zichtbaarheid te verbeteren? Kan het een oplossing 
zijn om reflectoren aan te brengen op de betonblokken? Zo ja, wat is de timing daarvan 
en welke verdere stappen zal de minister zetten? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 235 van 20 november 2023
van ARNOUT COEL
1. De klantendienst van het Agentschap Wegen en Verkeer (AWV) heeft al gelijkaardige 
meldingen ontvangen.
2-3.Deze blokken zijn opgesteld in 2014 omdat bij een snelheidsregime van 90 km/u een 
fietspad moet gescheiden zijn van de rijweg.
Het AWV voorziet niet in het plaatsen van extra grondverlichting op fietspaden. 
Grondverlichting is enkel esthetisch en heeft geen functionele meerwaarde. 
Reflectoren hebben geen zin tegen verblinding, maar zijn inderdaad nodig als 
bebakening. Deze zullen worden geplaatst. Het AWV verwacht uitvoering in het 
voorjaar 2024. 
