title: Energiedistributie - Geblokkeerde EAN-nummers
thema: Energie
pdf link: https://docs.vlaamsparlement.be/pfile?id=2011296
thema link: https://www.vlaamsparlement.be/parlementaire-documenten/schriftelijke-vragen/1774986
SCHRIFTELIJKE VRAAG
nr. 87
van PETER VAN ROMPUY
datum: 25 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Energiedistributie  -  Geblokkeerde EAN-nummers
Wisselen van energieleverancier kan een groot budgetverschil maken voor Vlaamse 
gezinnen en ondernemingen, zeker in de huidige volatiele tijden. In de media werd evenwel 
melding gemaakt van geblokkeerde EAN-nummers, waardoor een overstap niet mogelijk 
is. Door geblokkeerde EAN-nummers kan men ook geen (tussentijdse) facturen ontvangen, 
waardoor er ook geen zicht is op het saldo. 
Omdat de impact van die geblokkeerde EAN-nummers groot is, graag volgende vragen.
1. Hoeveel EAN-nummers zijn vandaag geblokkeerd? 
2. Wat is de evolutie van de geblokkeerde EAN-nummers de afgelopen tien jaar? Graag 
cijfers per maand. 
3. Wat is de reden van geblokkeerde EAN-nummers? 
4. Wat is de procedure om een geblokkeerd EAN-nummer te deblokkeren? Wat is de 
gemiddelde doorlooptijd van die procedure? 
5. Voorziet Fluvius in een compensatie voor geblokkeerde EAN-nummers? Waarom 
wel/niet? Hoeveel bedraagt die? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 87 van 25 oktober 2023  
van PETER VAN ROMPUY
1. Op dit moment zijn er bij Atrias en in de Fluvius back-end ongeveer 4.500 EAN-
nummers langdurig geblokkeerd. Bij de leveranciers zouden er volgens de cijfers van 
FEBEG ook tienduizenden klanten zijn waar geen of geen correcte facturen kunnen 
gemaakt worden.
2. De snel evoluerende energiemarkt en bijhorende impact op de systemen (o.a. 
invoering van het CMS (Central Market System) met bijhorend MIG6-protocol eind 
2021, faillissementen van energieleveranciers eind 2021-begin 2022, de toenemende 
volumes van digitale meters, de invoering van het capaciteitstarief, de invoering 
energiedelen, enz.) laat Fluvius niet toe om op een consistente wijze de evolutie van 
de geblokkeerde EAN-nummers bij te houden. Door de gezamenlijke inspanningen van 
alle betrokken marktpartijen is de situatie de afgelopen maanden al heel wat 
verbeterd, maar nog niet alle problemen zijn opgelost. Vandaag zijn er nog ongeveer 
4.500 EAN-nummers langdurig geblokkeerd bij Fluvius en Atrias, naast de 
tienduizenden klanten van de leveranciers (zie ook vraag 1). 
3. De steeds sneller evoluerende energiemarkt zorgt voor vele nieuwe systeem- en 
procesontwikkelingen die elkaar snel opvolgen. De invoering van het CMS eind 2021 
heeft gezorgd voor een intra-Belgisch IT-platform waar alle distributienetbeheerders 
en energieleveranciers op aansluiten. Samen met dit platform zijn ook de 
marktprocessen geëvolueerd volgens het nieuwe MIG6-protocol, waardoor ook nieuwe 
services voor klanten mogelijk zijn, zoals de mogelijkheid tot maandfacturatie, 
meetregime 3 (kwartierwaarden in de markt), vermarkting van injectie enz. Deze 
nieuwe ontwikkelingen, in combinatie met de onverwachte noodleveranciersregeling 
die voor een aantal leveranciers moest opgestart worden, maar ook snel daarop 
volgende bijkomende ontwikkelingen in het kader van het capaciteitstarief, het 
energiedelen, de informatieve maandvolumes, de versnelde toename van PV-
installaties, de federale maatregelen naar aanleiding van de Oekraïne-oorlog enz. 
hebben voor een opeenstapeling van systeem- en procesimplementaties gezorgd. 
Door de vele (soms ook onverwachte) procesinteracties zijn op bepaalde stappen in 
de procesverwerking een aantal EAN-nummers geblokkeerd geraakt binnen of tussen 
de systemen, zowel aan de kant van Fluvius back-end systemen, bij Atrias (CMS), 
alsook aan de kant van de leveranciers.
4. Achter de geblokkeerde EAN-nummers zitten veel verschillende oorzaken, waardoor 
de deblokkering van de EAN-nummers eerst een grondige analyse vraagt. In grote 
lijnen is er een aanpak op 2 fronten: 
- enerzijds de structurele oplossingen, waarmee het ontstaan van nieuwe 
geblokkeerde EAN-nummers voorkomen moet worden (nieuwe ICT-
ontwikkelingen);
- anderzijds de cleanings, waarbij hetzij individueel hetzij in bulk de back-log aan 
geblokkeerde EAN-nummers zoveel mogelijk opgelost wordt.
De ‘bulk’ oplossingen zijn steeds minder van toepassing en voor een aantal EAN-
nummers in complexe (vaak ook oude) situaties zal moeten worden overgegaan tot 
meer invasieve cleanings. Voor al deze activiteiten van cleanings en structurele 
oplossingen is er een nauwe samenwerking tussen de distributienetbeheerders, Atrias 
en energieleveranciers. 
De doorlooptijd om voor elke specifieke EAN tot een oplossing te komen, is daarom 
moeilijk te bepalen en varieert van casus tot casus. Dit kan oplopen tot meerdere 
maanden. Klanten kunnen zelf ook via de website van Fluvius opvolgen of een EAN-
nummer ge(de-)blokkeerd is bij Fluvius: Vertraging energiefactuur | Fluvius. 
5. In 99,9% van de gevallen waarbij Fluvius direct betrokken is, wordt de situatie volledig 
geregulariseerd en met terugwerkende kracht rechtgezet. De data zijn immers niet 
verloren. 
Fluvius geeft aan dat zij slechts in zeer uitzonderlijke gevallen niet alles kunnen 
reconstrueren. In dat geval kan de effectief geleden schade vergoed worden (niet-
forfaitair). Hieraan zijn een aantal voorwaarden verbonden:
- Er is bewezen schade bij de klant;
- De fout is de verantwoordelijkheid van de distributienetbeheerder;
- De situatie kan niet meer rechtgezet worden.
Deze informatie wordt ook via een ‘FAQ’ op de website van Fluvius meegegeven.
