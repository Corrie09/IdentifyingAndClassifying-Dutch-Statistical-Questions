title: Sociale huurders - Onderbezettingsvergoeding
thema: Wonen
pdf link: https://docs.vlaamsparlement.be/pfile?id=2020702
thema link: https://www.vlaamsparlement.be/parlementaire-documenten/schriftelijke-vragen/1782552
SCHRIFTELIJKE VRAAG
nr. 68
van GUY D'HAESELEER
datum: 28 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huurders  -  Onderbezettingsvergoeding
In oktober 2022 kondigde de minister een verstrenging van de regels en de sancties aan 
voor sociale huurders die te groot wonen. De onderbezettingsvergoeding zou worden 
opgetrokken naar 57 euro. Momenteel bedraagt die 35 euro per slaapkamer te veel. Een 
koppel zou niet langer tellen voor twee personen, maar voor één persoon. Dat betekent 
dat mensen die momenteel één slaapkamer te veel hebben, bij de nieuwe regeling twee 
kamers te veel zouden hebben. Vanaf 1 januari 2024 treedt de nieuwe regeling in werking. 
Een koppel dat nu 35 euro onderbezettingsvergoeding betaalt, zal vanaf volgend jaar 114 
euro moeten betalen, een stijging van 325%.
Huurders die nog een contract hebben van onbeperkte duur, kunnen eventueel wel 
verhuizen naar een geschikte woning. Dit in tegenstelling tot de huurders die een tijdelijk 
contract hebben, die na het tweemaal weigeren van een passende woning hun contract 
beëindigd zullen zien. De straal waarbinnen de geschikte woning moet liggen, wordt van 5 
naar 15 kilometer uitgebreid. 
Uit eerdere cijfers blijkt dat het merendeel van huurders die in een onderbezette woning 
verblijven senioren zijn. Vaak hebben die aan hun huidige woning zelf aanpassingen 
gedaan om op hun ‘oude dag’ comfortabel te kunnen wonen. Tevens zijn er een aantal 
senioren waarvan de partner invalide (+66%) is en die daarvoor een extra kamer nodig 
hebben en eveneens aanpassingen gedaan hebben aan hun huidige woning. In het 
Vlaamse regeerakkoord 2019-2024 is onder meer opgenomen dat de Vlaamse Regering 
een beleid wil voeren waarbij senioren langer in de hun vertrouwde omgeving kunnen 
blijven wonen om de vereenzaming van senioren tegen te gaan.
1. Graag een overzicht van het aantal onderbezette woningen, opgesplitst volgens 
leeftijdscategorie en per sociale huisvestingsmaatschappij (SHM)/woonmaatschappij.
2. Graag een overzicht van het aantal gezinnen van 65-plussers met een partner en/of 
gezinslid met een zware handicap (+66%) bij de sociale huurders, opgesplitst per 
SHM/gemeente.
3. Hoeveel van hen wonen in een aangepaste woning?
4. Zullen senioren alsnog vrijgesteld worden van deze nieuwe regeling?
5. Zullen senioren als koppel die een extra kamer nodig hebben voor hun partner wegens 
een invaliditeit, vrijgesteld worden?
6. Hoeveel huurders hebben sinds de aankondiging in oktober 2022 van de strengere 
regels een andere woning aanvaard? Graag een overzicht van de cijfers, met 
opsplitsing volgens leeftijdscategorie en SHM.
7. Hoeveel extra onderbezette woningen zullen er bijkomen door koppels te tellen als één 
persoon? Hoeveel huurders die nu al een onderbezettingsvergoeding betalen, zullen 
daardoor een extra slaapkamer moeten bijbetalen als onderbezet? Graag een 
overzicht, opgesplitst per gemeente/SHM/provincie.
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 68 van 28 november 2023
van GUY D’HAESELEER
1. De gegevens zijn gebaseerd op de data die jaarlijks aangeleverd worden aan Wonen in 
Vlaanderen. De meest recente gegevens dateren van 31 december 2022. Onderstaande 
tabel geeft een overzicht van het aantal huishoudens dat in een sociale huurwoning 
woonde, volgens leeftijdscategorie. Voor het bepalen van de leeftijdscategorie werd de 
leeftijd weerhouden van de oudste huurder (referentiepersoon of partner). 
Leeftijdscategorie Aantal huishoudens Kolompercentage
[...-25[ 9 0,1%
[25-35[ 97 0,7%
[35-45[ 314 2,3%
[45-55[ 1.373 10,1%
[55-65[ 4.268 31,3%
[65-...] 7.577 55,6%
Totaal 13.638 100,0%
In de bijlage 1 vindt u de cijfers per (SHM)/woonmaatschappij, omdat deze opdeling 
kan leiden tot kleine aantallen per leeftijdscategorie werden, om de privacy te 
garanderen, de leeftijdscategorieën beperkt tot “vanaf 65 jaar” en “jonger dan 65 jaar”.
2. Van de 7.577 huishoudens waarbij de referentiepersoon en/of partner 65 jaar of ouder 
is, zijn er 1.863 huishoudens waarvan minstens één gezinslid een handicap heeft.
In de bijlage 2 vindt u de aantallen per (SHM)/woonmaatschappij, aantallen met 5 of 
minder werden vervangen door “<=5”.
3. Wonen in Vlaanderen heeft geen gegevens over de aangepastheid van die woningen.
4-5.U haalt correct aan dat een woning onderbezet is wanneer het verschil tussen het 
aantal slaapkamers en het aantal bewoners (huurders en gezinsleden), groter is dan 
één. Het is dus toegestaan dat men één slaapkamer te veel heeft. Vanaf 1 januari 
2024 wordt voor de berekening het aantal huurders gelijkgesteld met één, tenzij de 
huurders wettelijk samenwonen maar geen partnerrelatie hebben. 
In de vorige regeling telde een koppel voor twee. Een koppel zonder bijkomende 
gezinsleden kon dus een woning huren met 3 slaapkamers. De nieuwe definitie 
betekent dat zowel een alleenstaande persoon als een koppel zonder bijkomende 
gezinsleden vanaf een drieslaapkamerwoning onderbezet woont. Voor senioren die 
nood hebben aan een extra slaapkamer stelt zich dus geen probleem met de nieuwe 
regeling. Zij worden immers als één geteld en mogen maximaal één slaapkamer teveel 
hebben. Er wordt dan ook in geen bijkomende vrijstellingen voorzien. 
6. Gezien de meest recente gegevens betrekking hebben op de situatie op 31 december 
2022 is de periode te kort om de effecten hiervan te meten.
7. Op basis van de gegevens van 31 december 2022 zouden er bijkomend 7.130 
huishoudens onderbezet wonen wanneer koppels als één persoon zouden geteld 
worden. In totaal zouden er dan 20.768 huishoudens overbezet wonen.
1.946 huishoudens die op 31 december 2022 in een sociale huurwoning woonden, 
betaalden een onderbezettingsvergoeding. Hiervan waren 232 huishoudens een koppel 
en zouden daardoor dus een extra slaapkamer moeten bijbetalen als onderbezet. Er 
wordt geen verdere opsplitsing gemaakt per gemeente/SHM/provincie.
BIJLAGEN
1.Aantal huishoudens in onderbezette sociale huurwoning op 31/12/2022, per 
SHM/woonmaatschappij
2.Aantal huishoudens (65+) met minstens één gezinslid met een handicap in onderbezette 
sociale huurwoning op 31/12/2022, per SHM/woonmaatschappij
