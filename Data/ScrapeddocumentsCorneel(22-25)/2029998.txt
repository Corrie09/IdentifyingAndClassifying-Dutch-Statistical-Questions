title: Rol voorzitter gemeenteraad - Klachten
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2029998
thema link: https://www.vlaamsparlement.be/parlementaire-documenten/schriftelijke-vragen/1791902
SCHRIFTELIJKE VRAAG
nr. 84
van BRECHT WARNEZ
datum: 5 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Rol voorzitter gemeenteraad  -  Klachten
De voorzitter van de gemeente- en OCMW-raad is een spil in de democratische 
besluitvorming. Hij of zij staat in voor de goede werking van de gemeenteraad en ook 
waakt hij of zij over het waarborgen van alle rechten van de gemeenteraadsleden.
In bepaalde gevallen is de raadsvoorzitter ertoe gehouden een aantal handelingen te doen. 
Te denken valt aan de verplichting in artikel 19 van het decreet over het lokaal bestuur 
waarbij de voorzitter verplicht is de gemeenteraad bijeen te roepen: 
- op verzoek van 1/3e van de zittinghebbende raadsleden of van het college van 
burgemeester en schepenen, of 
- op verzoek van 1/5e van de zittinghebbende raadsleden als zes weken na de datum van 
de vorige gemeenteraad de gemeenteraadsleden nog niet bijeengeroepen zijn.
Het recht om de gemeente- en OCMW-raad bijeen te roepen is een belangrijk instrument 
voor gemeenteraadsleden om lokale aangelegenheden te bespreken en hun democratisch 
controlerecht uit te oefenen. Als de voorzitter niet overgaat tot de bijeenroeping van de 
gemeenteraad terwijl hij daar wel toe verplicht is, kan een klacht worden ingediend bij de 
toezichthoudende overheid. De toezichthoudende overheid zal de klacht onderzoeken en 
in voorkomend geval de voorzitter aanmanen tot het integer en correct uitoefenen van zijn 
of haar taken als voorzitter.
Graag alle data in Excel beschikbaar stellen.
1. In eerdere schriftelijke vragen (meeste recente nr. 117 van 10 januari 2023) vroeg ik 
al naar een overzicht van het aantal klachten ingediend tegen voorzitters van de 
gemeenteraad wegens het niet trouw nakomen van de verplichtingen van hun 
mandaat. 
Graag een update van deze cijfers (in Excel) t.e.m. het jaar 2023 en geordend:
a) per jaar;
b) per provincie en per stad of gemeente; 
c) met een onderscheid tussen het aantal ingediende klachten, het aantal 
ontvankelijke klachten en het aantal gegronde klachten;
d) en gesorteerd volgens de gronden en argumenten aangehaald in de klachten.
2. Valt het de minister op dat er veel klachten vanuit dezelfde gemeente of hetzelfde 
geografische gebied komen?
a) Zo ja, welke redenen zouden er volgens de minister aan de basis kunnen liggen?
b) Zijn er regio’s van waaruit nooit klachten komen? Zo ja, welke regio’s, en welke 
redenen zouden er volgens de minister aan de basis kunnen liggen?
3. In het antwoord op de bovenvermelde schriftelijke vraag vermeldde de minister dat 
het voorontwerp van decreet tot wijziging van het Decreet Lokaal Bestuur al werd 
goedgekeurd door de Vlaamse Regering. In dat voorontwerp van wijzigingsdecreet 
werd het voorstel opgenomen dat een individuele motie van wantrouwen tegen de 
voorzitter van de gemeenteraad mogelijk maakt.
Zijn er nog maatregelen volgens de minister mogelijk of die zij zal nemen om de rol 
van de voorzitter van de gemeenteraad onafhankelijker te maken?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 84 van 5 januari 2024
van BRECHT WARNEZ
1. a-b) U verwijst in uw vraagstelling naar de verplichting, opgenomen in artikel 19 van 
het decreet over het lokaal bestuur, voor de voorzitter van de gemeenteraad om 
de gemeenteraad op verzoek van gemeenteraadsleden bijeen te roepen. Het 
bijeenroepen van de gemeenteraad is slechts een beperkt aspect van de 
bevoegdheden van de voorzitter van de gemeenteraad. De voorzitter speelt een 
belangrijke rol op een aantal vlakken. Het overzicht van het aantal klachten waar 
u naar vraagt gaat bijgevolg over het brede takenpakket en optreden van de 
voorzitter van de gemeenteraad.
In bijlage 1 vindt u het overzicht van het aantal klachten tegen het functioneren 
en handelen van de voorzitter van de gemeenteraad. Dit overzicht geeft het aantal 
klachten weer vanaf het begin van de legislatuur (januari 2019) tot en met het 
jaar 2023. Ik herneem dus de cijfergegevens zoals opgenomen in het antwoord 
op uw schriftelijke vraag nr. 117 van 10 januari 2023 en actualiseer deze met de 
gegevens van het jaar 2023. Zoals ik toen al meegaf, omvat dit overzicht alle 
klachten waarin het functioneren van de voorzitter een (beperkt) onderdeel vormt 
van de klacht. 
c) Over het aantal ontvankelijke en het aantal gegronde klachten werd er een opdeling 
gemaakt tussen het aantal niet-ontvankelijke klachten, het aantal gegronde klachten 
en het aantal ongegronde klachten. Dit resultaat (niet-ontvankelijk, gegrond of 
ongegrond) heeft betrekking op de gehele klacht. Het is bijgevolg mogelijk dat van 
een gegronde klacht, een onderdeel gericht was tegen de voorzitter van de 
gemeenteraad, en dat dat onderdeel ongegrond was.
Er zijn vanaf het begin van deze bestuursperiode 125 klachten ingediend tegen de 
voorzitter van de gemeenteraad. Daarvan waren er 79 gegrond. Als een klacht 
gegrond is, is er een brief met opmerkingen verstuurd aan het betrokken bestuur of 
is een vernietiging uitgesproken. 43 klachten waren ongegrond, wat resulteerde in 
een brief zonder opmerkingen aan het bestuur. 3 klachten waren niet-ontvankelijk: 
een omwille van het buiten termijn indienen van de klacht en twee omwille van een 
onbevoegdheid van de toezichthoudende overheid.
d) Over de gronden en de argumenten aangehaald in de klacht is er een opdeling 
gemaakt in verschillende thema’s. Deze opdeling kan u vinden onder tabblad 2 in de 
bijlage.
2. U kan in de bijlage terugvinden waar er klachten zijn ingediend. Ik kan hierover geen 
verdere duiding geven. Of er al dan niet een klacht wordt ingediend, hangt vaak af van 
een lokale situatie of bepaalde lokale verhoudingen. Daar zijn geen algemene uitspraken 
over te doen. 
3. Met het decreet van 17 februari 2023 tot wijziging van het decreet van 22 december 
2017 over het lokaal bestuur is de constructieve motie van wantrouwen tegen de 
voorzitter van de gemeenteraad ingeschreven. De rol van de voorzitter van de 
gemeenteraad is belangrijk. Deze rol is ook aan bod gekomen tijdens de verschillende 
debatsessies die in de commissie Binnenlands Bestuur gehouden zijn over de 
versterking van de lokale democratie. Bij de bespreking is aangegeven dat de commissie 
hierin initiatieven zou nemen. 
BIJLAGE
Aantal klachten tegen voorzitter gemeenteraad
