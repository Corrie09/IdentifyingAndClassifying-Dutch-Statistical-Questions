title: Tijdelijke sluiting oprit N60 naar E40 Gent - Monitoring
thema: Mobiliteit en Verkeer
pdf link: https://docs.vlaamsparlement.be/pfile?id=2005997
thema link: https://www.vlaamsparlement.be/parlementaire-documenten/schriftelijke-vragen/1765848
SCHRIFTELIJKE VRAAG
nr. 40
van STIJN DE ROO
datum: 2 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Tijdelijke sluiting oprit N60 naar E40 Gent  -  Monitoring
Op maandag 8 augustus 2022 werd de oprit van de N60 naar de E40 tijdelijk gesloten.
Het gaat om een proefproject. Wegen en Verkeer hoopt daarmee op veiliger verkeer, zowel 
op de snelweg als op de N60.
“We willen zien wat het effect is op het wegennet en de verkeersbewegingen in de buurt”, 
aldus de woordvoerder van Wegen en Verkeer Oost-Vlaanderen. Wegen en Verkeer gaat 
de sluiting van de oprit een aantal maanden monitoren en zal eventueel bijsturen waar 
nodig. Als dat goed meevalt, wordt dat een definitieve afsluiting.
Veiligheid is de voornaamste reden om de oprit te sluiten. Door deze oprit weg te halen, 
verminderen de conflictpunten. De sluiting betekent niet alleen een veiligere situatie op de 
snelweg, maar ook voor fietsers op de N60 is dat een conflictsituatie minder. 
1. Wat is het resultaat van de monitoring van de verkeersstromen na 8 augustus 2022? 
Is er al voldoende duidelijkheid om van de proefopstelling een definitieve afsluiting 
van de oprit te maken? Graag meer uitleg.
2. Is er al duidelijkheid of er bijsturingen moeten gebeuren? Zo ja, welke? 
3. Wat zal de (na) bestemming zijn van de strook verharding?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 40 van 2 oktober 2023
van STIJN DE ROO
1. Uit een evaluatie van de maatregel sinds 8 augustus 2022 blijkt dat de 
verkeersafwikkeling in de omgeving zich heeft aangepast en dat er geen overlast is op 
de omliggende wegen. Ook inzake veiligheid werden er geen nieuwe risico’s of 
ongevallen gemeld die het gevolg zijn van de ingreep. Daarom werd deze zomer beslist 
om de oprit definitief af te sluiten. Het ministerieel besluit werd gepubliceerd in het 
staatsblad op 8 september 2023 en er werd hierover ook recent gecommuniceerd in 
de pers. 
2. Uit de evaluatie blijkt duidelijk dat er geen bijsturingen nodig zijn.
3. De verharding van de afgesloten oprit zal voorlopig niet opgebroken worden. Er wordt 
onderzocht of de verharding een functie kan opnemen in het fietsnetwerk, nu er een 
aparte fietsbrug wordt ontworpen naast de N60 zodat de vele fietsers die dagelijks 
langs de N60 rijden, de school, onderwijs- en technologiecampus te Zwijnaarde veilig 
kunnen bereiken. 
