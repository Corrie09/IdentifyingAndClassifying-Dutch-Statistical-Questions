title: Centraal inschrijvingsregister (CIR) - Impact uitstel inwerkingtreding op versnelde toewijzingen 2024
thema: Wonen
pdf link: https://docs.vlaamsparlement.be/pfile?id=2034086
thema link: https://www.vlaamsparlement.be/parlementaire-documenten/schriftelijke-vragen/1792200
SCHRIFTELIJKE VRAAG
nr. 113 
van AN MOERENHOUT
datum: 9 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Centraal inschrijvingsregister (CIR)  -  Impact uitstel inwerkingtreding op versnelde 
toewijzingen 2024
De inwerkingtreding van het centraal inschrijvingsregister (CIR) wordt al een tijdje 
uitgesteld. Eerst werd het verschoven van januari 2023 naar oktober, vervolgens van 
oktober naar januari 2024. Onlangs werd gecommuniceerd dat ook januari 2024 niet 
gehaald zou worden, en werd 18 maart 2024 vooropgesteld.
Het is momenteel onduidelijk wat dat betekent voor het nieuwe toewijzingsreglement. Er 
zijn op het terrein heel veel vragen over de impact van de vertraging van de 
inwerkingtreding van het CIR op de inwerkingtreding van het nieuwe toewijzingsreglement.
Zo is het aantal versnelde toewijzingen een verplicht jaarlijks aandeel, waarvoor een 
berekeningsformule ter beschikking werd gesteld. Elke woonmaatschappij heeft die 
formule gebruikt om het aandeel voor 2024 te berekenen, rekening houdende met 
eventuele nieuwbouwprojecten.
Als het toewijzingsreglement niet in werking treedt op 1 januari 2024, welke impact heeft 
dat dan op het aantal versnelde toewijzingen voor 2024? Moeten ze opnieuw berekend 
worden naar rato van het aantal maanden dat het toewijzingsreglement wel gebruikt zal 
worden? En zo ja, welke impact heeft dat dan op de afgesproken spreiding binnen het 
werkingsgebied? Zo niet, moet het aantal dan gehaald worden in de beperktere periode na 
18 maart 2024?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 113 van 9 januari 2024
van AN MOERENHOUT
Zoals reeds vermeld in het antwoord op schriftelijke vraag nummer 112 is het vanaf 1 
januari 2024 mogelijk om kandidaat-huurders met een precaire woonsituatie versneld toe 
te wijzen op basis van pijler 2 van het nieuwe toewijzingssysteem. Er moet dus geen à 
rato berekening gebeuren op basis van het aantal maanden dat het nieuwe 
toewijzingssysteem in werking is in 2024. Toewijzingen op basis van pijler 2 zijn mogelijk 
vanaf 1 januari 2024, dus voor het volledige jaar.
